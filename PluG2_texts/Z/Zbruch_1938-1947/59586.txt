◦ ◦ ◦ ◦ ◦

Дальша допомога полоненим. Допомога полоненим українцям ведеться дальше, та вона одержала інший вигляд. Комісія допомоги полоненим при Відділі Суспільної Опіки Українського Краєвого Комітету приступила до організації харчової допомоги українським полоненим, що перебувають в окремих таборах. Для них можна пересилати харчові посилки загальної ваги 5 кг., а саме: 3½ кг. сухарів, 1 кг. товщу та ½ кг. цибулі, часнику, тощо. На посилці, що повинна бути сильно опакована (легка скриночка), треба виписувати прізвище та адресу жертводавця (або назву інституції при колективній жертві). Приймаються теж жертви у грошах і біллю. Крім цього працює дальше у Львові кухня для полонених, що перенеслась до будинку при вул. Клепарівській 15.
Обов'язок виказування ціни. Від дня 15 листопада обов'язує у Дистрикті Галичина розпорядок про виказування цін, виданий 18 червня 1941. Згідно з цим розпорядком усі власники й керівники всякого роду промислових підприємств мусять при помочі записок і річевих доказів уміти доказати, чому за свої достави жадають таку чи іншу ціну. Ці записки й річеві докази слід зберігати, щоб можна було кожночасно без труду провірити висоту ціни. Цей розпорядок не відноситься до достав купців-детайлістів. До достав і праць ремісників може він відноситися лиш тоді, коли запорядить це окремо керівник Уряду Укладу Цін при Уряді Ген.-Губернатора.
Господарка пасовисками. Дотеперішня господарка пасовиськами буде змінена. Всі толоки, які в більшості є неужитками, мусять замінитися у раціонально ведені пасовиська. Тому селяни і власники таких толок будуть мусіти дбайливо управляти їх. Їх мусять зорати, зборонувати, дати навіз та засіяти шляхотними травами. Пасовиська будуть ділитися на частини так, щоб не випасати нараз усієї трави. Коли на одній частині буде пастися худоба, другі будуть відпочивати, щоб трава могла відродитися. Таксамо всі пасовиська будуть мати огорожу, щоб ніхто не топтав трави. Працею будуть кермувати агрономи. Ця реорганізація господарки пасовиськами матиме велике значення для годівлі худоби в сільських господарствах та піднесе значно молочність коров і вагу безрог.
Нові назви вулиць. Вулиця Грецька зветься тепер Брахмондштр., вул. Гербуртів — Маєнштр., вул. Ходоровського — Горнунгштр.
Найшли у трамваях. Список найдених предметів у львівських міських трамваях від 21. XI. 1841 до 30 XI. 1941 р.: 21 XI. течка, кальош, рукавичка, пулярес, 3 блянкети, зарукавок, 2 ключі; 22 XI. торбинка, пулярес; 23 XI. ключ, дитячий мешт; 25 XI. 2 ключі, горнець; 26 XI. гроші, кальош; 27 XI. течка; 28 XI. зарукавок, паперова тека, торбинка, кальош; 29 XI. білля, пулярес, кальош, кальош, пулярес, рукавичка, рукавичка; 30 XI. шкільна легітимація, легітимація Сусп. Обезпечальні.
Обірвалась піскова гора. У пісківні за Янівською рогачкою обірвалась піскова гора та придавила 65-літнього робітника Івана Пісуляка із Сокільник. Він зломив руку та хребет. Його перевезли в лікарню. 