З культурного життя Львова

Відчит реж. І. Іваницького.
Черговою імпрезою Літературно-Мистецького Клюбу у Львові був дня 19 ц. м. відчит реж. Іваницького на тему: "На межі між актором і глядачем". Тяжко сказати, чим пояснити собі розмірно невелике число приявних, бо ж тема повинна була зацікавити широкі кола громадянства. І дійсно, реферат був цікавий, хоча дещо перевантажений фактами з історії розвою театру, що відсунуло на другий плян властиву тему.
Реферат розпочав прелеґент наче коротким вступом, в якому згадав про ролю і значіння українського театру та його пробоєвиків: акторів, режисерів і драматургів, що все своє життя присвятили для розвитку й піднесення українського театру. Відтак візвав слухачів, щоб одномінутною мовчанкою вшанували згаданих ним мистців, з яких деякі ще живуть... (Тут мусимо сказати, що у світі вшановують вставанням і мовчанкою тільки память героїв, які полягли в боротьбі на полі слави. Часами ще вшановують так память своїх померших членів загальні збори деяких товариств).
Сам реферат був побудований на тлі розвитку театру, почавши від найдавніших часів розвою нашої сучасної культури. Описуючи поодинокі етапи праці театру, прелеґент перейшов від Діонізійських свят через високомистецьку грецьку драму, римський театр і реліґійно-побутові театри середньовіччя аж до сучасної доби. Треба признати, що історія розвою театру не була подана в сухій формі: референт часто переплітав історичні факти різними поясненнями, деколи висловлював і власні погляди. Це безсумнівно вплинуло на оживлення реферату.
По короткій перерві відчитав п. Іваницький другу частину реферату, для слухачів цікавішу й ближчу, бо вона відносилась до справ українського театру. (На цю тему напевно вивязалась би цікава дискусія, та, на жаль, її не передбачено в програмі та й на це не було часу). Обговорюючи цілі й завдання українського театру, прелеґент м. ін. зовсім слушно скритикував усякі дилетантські й партацькі виступи псевдомистецьких груп, які часто беруться репрезентувати українське театральне мистецтво. Свій реферат закінчив п. Іваницький широким пляном основних напрямних в організації і праці українського театру. Одначе цей плян такий далекий від сучасних можливостей, що він мусить залишитися тільки в сфері мрій.
К. 