◦ ◦ ◦ ◦ ◦

Концерт на добродійні цілі. У п'ятницю, 6-го лютого в залі Львівського Оперного Театру відбудеться великий концерт при участи симфонічної орхестри Львівського Оперного Театру під керуванням диригента Л. Туркевича та при участи солістів: Е. Поспієвої, С. Гаврищук, І. Романовського, Д. Йохи, В. Тисяка, М. Старицького. Квитки, що були закуплені на 30 січня, дійсні на 6 лютого. Початок концерту в 18.15 год. Концерт для українців і німців.
Видача харчових карт. Домоуправи видають тепер мешканцям харчові карти на лютий. Карти видають тим мешканцям, що вплатили рату данини або ще не одержали платничого наказу. Власники харчових карт повинні подбати про те, щоб їх якнайскорше зареєструвати у відповідних крамницях.
Виказки української приналежности. Тому, що впровадження розпізнавчих виказок для українського населення вимагає довших приготувань, Українські Окружні Комітети та Український Комітет для міста Львова видаватимуть покищо на основі обіжника Губернатора Дистрикту Галичина Відділ Внутрішнього Правління ч. 1, 6Е з дня 20 І. 1942 — ствердження приналежности до української нації червоною печаткою на особистих паперах петента. Такі посвідки можна буде отримати лише на основі безсумнівних прилог. Окремих виказок, як це дотепер практиковано, не будуть видавати, як теж не будуть видавати стверджень арійського походження. Всі робітники, які виїжджають до Німеччини, повинні у власному інтересі постаратися конечно про таку червону печатку на своїх документах. 