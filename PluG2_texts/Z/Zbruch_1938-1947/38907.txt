◦ ◦ ◦ ◦ ◦ ◦ ◦

Про втрати японської авіації на Халхін-Голі
В Японії агентство Домей Цусін повідомило по радіо, що в зв'язку з третьою річницею японо-китайської війни, відділ преси штабу японської армії опублікував офіціальне повідомлення про підсумки воєнних дій у Китаї за 3 роки. В цьому повідомленні поруч з даними про підсумки воєнних дій в Китаї оголошено, що на "кордоні Манчжоу-Го і зовнішньої Монголії японські літаки збили 1340 радянських літаків і 30 радянських літаків знищили на землі", і далі вказано, що японці на кордоні Манчжоу-Го і зовнішньої Монголії втратили 138 літаків.
ТАРС уповноважений заявити, що наведені вище "дані" відділу преси штабу японської армії не тільки не відповідають дійсності, але є ще сміховинними. Насправді за офіціальними даними Генштабу Червоної Армії японці за час конфлікту на кордоні МНР і Манчжоу-Го в районі Халхін-Гола з 15 травня по 30 серпня 1939 р. втратили 589 літаків. Монголо-радянська авіація за цей же період втратила 106 літаків. Крім того, за час з 30 серпня по 15 вересня 1939 р. монголо-радянська авіація збила ще 71 японський літак. Монголо-радянська авіація втратила за цей же період 37 літаків.
Всього за час конфлікту на кордоні МНР і Манчжоу-Го японці втратили 660 літаків, а втрати монголо-радянської авіації становлять 143 літаки.
Зустріч Телекі і Чакі з Ріббентропом і Чіано
БЕРЛІН, 10. (ТАРС). За повідомленням агентства Трансоцеан з Мілана, на 10 липня призначена зустріч угорського прем'єр-міністра Телекі, угорського міністра закордонних справ Чакі, італьянського міністра закордонних справ Чіано і німецького міністра закордонних справ Ріббентропа.
Продовольчі труднощі в Румунії
БЕРЛІН, 10. (ТАРС). Як передає агентство Трансоцеан заборона вивозу маісу з Румунії, яка спочатку була введена на місяць, лишається в силі на невизначений строк.
Румунський продовольчий комітет розробив правила, за якими ресторани і інші громадські підприємства можуть готувати м'ясні страви тільки по суботах, неділях і понеділках.
Введення хлібних карток в Іспанії
БЕРЛІН, 10. (ТАРС). Інформаційне бюро повідомляє, що з 10 липня в Мадріді і його околицях вводяться картки на хліб.
Зведення німецького командування
БЕРЛІН, 10. (ТАРС). Німецьке командування повідомляє: "Командир одного з німецьких підводних човнів повідомив, що він потопив торгові судна противника загальною тоннажністю в 35.187 тонн. Під час повітряних нальотів на Англію було потоплено одне патрульне судно і 3 торгових пароплава загальною тоннажністю в 26.000 тонн. 10 торговим суднам заподіяні серйозні пошкодження. Деякі з цих суден підпалені. Пошкоджені склади пального на аеродромах Пемброка і Іпсвіча. Бомбардовані воєнні заводи в Норвічі, в Лідсе, в Тілбері і в Суонсі, в результаті чого виникли пожежі і вибухи. Над Ла-Маншем відбулося кілька повітряних боїв між німецькими і англійськими винищувальними літаками. Противник зазнав серйозних втрат.
Як повідомлялось, 10 англійських бомбардувальних літаків зробили наліт на аеродром Ставангера. Всі вони були збиті раніше, ніж їм удалося заподіяти будьякі пошкодження, при чому німецька авіація не зазнала втрат.
Минулої ночі ворожі літаки знову робили нальоти на невоєнні об'єкти в Голландії і в північній і західній частині Німеччини, але не заподіяли значних пошкоджень. Учора противник втратив 29 літаків. Три німецьких літаки не повернулись на свої бази. Крім того, стало відомо, що в ніч на 9 липня німецькі літаки збили над німецькою бухтою один англійський літак".
Комюніке англїйського міністерства авіації
ЛОНДОН, 10. (ТАРС). Агентство Рейтер передає комюніке англійського міністерства авіації, в якому говориться, що 8 липня англійська авіація бомбардувала скупчення барж в Зволле, Веспе, Гаттеме і Дельфте (Голландія). Багато барж потоплено або підпалено. Інші ескадрильі англійської авіації бомбардували ворожі судна в датському порту Ольборг. Крім того, бомбардування зазнали ворожі аеродроми в Суассоні і Дує (Франція). Авіація берегової оборони заподіяла пошкодження патрульним суднам противника коло датського побережжя. Всі англійські літаки благополучно повернулись на свої бази.
В ніч на 9 липня англійські літаки бомбардували морські бази воєнний корабель противника. Нового бомбардування зазнали нафтоперегінні заводи в Гамбургу і товарні склади в Гаммі (Німеччина), а також аеродроми в Амстердамі і Брюсселі. Під час цих операцій один англійський літак не повернувся на свою базу.
Учора англійські літаки бомбардували Берген (Норвегія), де підпалили воєнний склад і заподіяли пошкодження одному кораблю. Інше з'єднання англійських бомбардувальників скинуло бомби на аеродром у Ставангері (Норвегія). Сім англійських літаків не повернулись на свої бази. В повітряному бою над Ставангером збитий один ворожий винищувач.
Затримання французського пароплава в Сінгапурі
ЛОНДОН, 10. (ТАРС). Як передає агентство Рейтер, англійські морські власті в Сінгапурі затримали французський пароплав "Іль де Франс" водотоннажністю в 43 тис. тонн.
Рішення французського сенату
БЕРЛІН, 10. (ТАРС). Інформаційне бюро в повідомленні з Віші передає, що сенат 225 голосами проти 1 прийняв пропозицію уряду "про принципи перегляду французької конституції".
Зміна французськоі конституції
РИМ, 9. (ТАРС). Агентство Стефані передає, що на засіданні французської палати депутатів, яке відбулось у Віші під головуванням Ерріо, була заслухана доповідь Містлера про зміну конституції. Більшістю в 395 голосів проти 3 прийнято рішення про зміну конституції.
80 процентів світового золотого запасу знаходиться в США
Газета "Остзее Цейтунг" повідомляє, що "за даними скарбниці США, в Америці тепер знаходиться 20 міліардів доларів золота, що становить 80 проц. світового золотого запасу". 
Передача китайського срібла японцям
ШАНХАЙ, 10. (ТАРС). Агентство Рейтер повідомляє, що у відповідності з недавньою угодою англійських і японських властей у Тяньцзіні вчора англійці почали передачу японцям срібла, яке належить китайським урядовим банкам. 