Чужими очима

Володимир Січинський: "ЧУЖИНЦІ ПРО УКРАЇНУ". Вибір з описів подорожей по Україні та інших писань чужинців про Україну за десять століть. Друге доповнене видання. Прага, 1942. Культурно-Наукове В-во УНО, стор. 244. Обгортка М. Бутовича.
Ця книжка появляється другим виданням за розмірно короткий час, коли ще й зважити, що тепер не дуже сприятливий час на передрук наукових творів. А проте її поява — бажана і своєчасна. Великі історичні події, які відбуваються на наших очах, завертають до дослідів історії навіть таких, які мало нею досі цікавилися. Великі бої, що впливають на майбутній вигляд европейської карти, проходять на українських землях.
Чи не цікаво в такий час глянути на хвилину очима чужинців на рідну землю в її минулому? Автор цієї оригінальної книжки зібрав характеристичні помічення чужих мандрівників по Україні від стародавніх візантійських та арабських літературних пам'яток до творів з ХІХ-го століття. Матеріял неабиякий! Подумаймо лишень, що арабські письменники з ІХ-го і Х-го століття, побувавши на Україні, зустрічалися з людьми таки дуже різними від тих, які живуть там тепер. Народ зміняється не тільки століттями, але і в коротших відступах часу.
Сідаючи за таку книжку, добре пригадати собі й те, що не всі мандрівники по чужій країні — однаково гострі обсерватори та вірні судді. Коли нас вражає якийсь не дуже прихильний для нас погляд чужинця про наші звичаї і наш характер, спитаймо передусім, як довго той чужинець побував у нашій країні, чи міг він знати мову, яку чув довкола себе, з якою метою він туди приїхав. Кожна така подробиця має чималу вагу для осуду, який складає собі мандрівник здебільшого в перелетних, розсіяних вражень. І коли ми опинюємося на чужині, оцінюємо те, що схоплюємо оком та вухом таксамо поквапно, випадково, часто під впливом перших вражень, які забарвлюють усі дальші.
На що звертали чужинці найбільшу увагу на Україні? Передусім на її багату землю, далі на свободолюбні звичаї. "Козацька" доба дивує неодного тогочасника своєрідним ладом, оригінальною вдачею запорожців. Посол венецької республіки Альберт Віміна пише в 1650 р. про козацьку республіку, що "вона може рівнятися спартанській, якби тільки у козаків таксамо шанували тверезість; одначе козаки можуть змагатися зі спартанцями суворістю свого виховання. Тяжко собі уявити, скільки вони терплять від голоду і спраги, втоми і безсонних ночей. Усіма цими приємностями вони особливо користуються підчас морських виправ, коли, за ловами козаків, їм нераз доводиться голодувати по три дні, годуючись огидним хлібом, часником і цибулею".
Мало хто з нас вірить, щоб той хліб був огидливий. Ясно, що не на всяке піднебіння — часник і цибуля смачні. Минуло рівно 200 років і на Україні опинився славний письменник Бальзак, який там нещасливо одружився з польською дідичкою: "Як Ви приїдете на Україну, в цей рай земний, де я запримітив уже 77 (!) способів приготовлення хліба, що дає високу ідею про винахідливість населення комбінувати найпростіші речі. Чи так воно само й на Литві? Чи готуєте Ви там каші на 77 відмін?"
Бальзак добре знався на їжі і на мистецтві. Тимто і це друге питання в нього не примовчане. "Маємо тут (на українському селі) людину, що виробляє з заліза чудові речі. Це якийсь Бенвенуто Челіні, що вискочив посеред України ніби печериця". Зате "країна ще дивна з того погляду, що поруч з надзвичайною пишнотою бракує в ній найбільше необхідного комфорту".
Посеред різних звичайних помічень купців і дипльоматів на довшу хвилину зупиняє нашу увагу рефлексія відомого німецького письменника Й.Ґ. Гердера, який у 1769 р. кинув таке пророцтво:
"Україна стане колись новою Грецією: прекрасне підсоння цього краю, весела вдача народу, його музичний хист, родюча земля, колись прокинуться і з тільки малих племен, якими чейже були колись греки, повстане велика, культурна нація і її межі простягнуться до Чорного Моря, а відтіля ген, у далекий світ".
Вашими устами, поети, тільки мед пити!
Що вражає нас після прочитання цілої книжки? Те, що так мало відвідувало Україну — поетів. Нераз дивуємося над описами, коли мандрівник говорить про поетичну природу нашої землі, чому вони не дорівнюють тій славленій природі? Поезія степів незавжди була для чужинців доступна. А без них і небо і земля не мала тих барв, якими вони грають в описах Гоголя, Панаса Мирного, Коцюбинського.
Ще менше було таких мандрівників, які знали українську мову і розуміли завдяки ній те все, чого без мови жодним хистом, жодною уявою не надробиш. Цим і пояснюється кумедно наївні завваги людей розумних і вчених, які були певні, що вивчають психологію народу тоді, як вони тільки її — не розуміли. 