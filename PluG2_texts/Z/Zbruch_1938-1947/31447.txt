Великий науковий скарб

Серед великих бібліотек м. Львова видатне місце займає бібліотека Наукового Товариства ім. Шевченка. Не так славна вона числом книжок, як їх добором, хоч і сама кількість книжок велика — понад чверть міліона томів. Треба згадати, що це була бібліотека приватної української установи, яка за панської Польщі не одержувала жодної грошової допомоги від держави. Вічно борикаючись з дефіцитами, Наукове Товариство неспроможне було купувати книжки та поповнювати бібліотеку. Бібліотека зростала тільки за рахунок пожертв громадян та обміну з іншими науковими установами.
Від самого заснування бібліотеки (1892 рік) серед українських громадян встановився звичай дарувати їй книжки. Різні українські видавництва, редакції, автори, друкарні та установи — крайові й закордонні — вважали за свій обов'язок надсилати свої видання до бібліотеки. Крім того й окремі громадяни дарували їй багато книжок, а іноді і цілі бібліотеки. Крім цього бібліотека має чимало українських радянських видань, бо ще в 1922 році Раднарком УРСР зобов'язав усі видавництва один примірник усіх видань надсилати бібліотеці. І хоч польська поліційна цензура робила бібліотеці різні перепони в одержуванні радянських видань, все ж тут є багата збірка цих видань. Останніх років приплив книжок з УРСР щораз меншав і в 1938 році зовсім припинився. Польська цензура і поліція зробили так, що ми два роки нічого не знали про видавничий рух в УРСР. Тільки після визволення Західної України Червоною Армією почали знову надходити до Львова різні книжки та газети з Києва, Харкова та інших міст Радянського Союзу.
Але скарби бібліотеки не обмежуються тільки українською чи українознавчою літературою. Вона має також великий вибір західно-європейської та американської літератури з різних галузів науки. Це переважно наукові журнали, видавані різними Академіями Наук та іншими науковими установами і товариствами.
Крім книжок бібліотека мав чи малий рукописний відділ зі збірками історично-літературного характеру. Це здебільшого твори, матеріали та листування видатних українських письменників і громадських діячів ХІХ і ХХ століття — переважно галицьких і буковинських, як, наприклад, М. Шашкевича, І. Франка, О. Федьковича, О. Кобилянської, В. Стефаника, М. Черемшини та інш. Є теж між ними і твори наших наддніпрянських земляків — Т. Шевченка (поезії і листи до В. Шевченка), М. Костомарова, П. Куліша, М. Драгоманова, П. Грабовського, Лесі Українки. М. Коцюбинського та інших. Може похвалитися бібліотека і рукописними пам'ятниками ХІІІ і XIV століття, але найбільш має старих рукописів XVII—XVIII століття. З інших пам'яток можна відмітити листи Бр. Залеського до Шевченка, листи Є. Ожешкової та інших польських письменників і вчених, лист славного російського сатирика Салтикова-Щедріна до Ол. Конинського (ще невиданий) тощо.
Брак грошових засобів у Науковому Товаристві ім. Шевченка не дав йому можливості поширити приміщення бібліотеки. Вона вже просто душилася від потоку книжок, який її заливав. Книжками буквально переповнено всі кімнати і навіть коридори бібліотеки. Читальні малі, робоча кімната для бібліотекарів лише одна і теж забита книжками. Немає жодної вільної кімнати, де б можна було виставити на показ громадянам найцінніші книжкові і рукописні скарби бібліотеки. Та вже найближчими днями це становище бібліотеки цілковито зміниться. Вона стане філією Київської бібліотеки Академії Наук УРСР. Тоді прийде значне збільшення кількости її збірок через прилучення до неї цілої низки інших українських бібліотек м. Львова — бібліотеки Народного Дому (150.000 томів), тощо, а водночас і відповідне розширення приміщення. Ставши філією академічної бібліотеки, вона буде великим науковим центром області і зможе виконувати свою велику культурну роль.
Вол. Дорошенко — директор бібліотеки. 