Нагінка на українців у Львівській Політехніці.

Ми дістали відпис листа, що його студенти українці Львівської Політехніки вислали до ректора проф. Сухварди. Той лист, такий характеристичний для нинішніх відносин, містимо без змін.
До їх Маґніфіценції Пана Ректора Львівської Політехніки у Львові.
Дня 12. жовтня ц. р. в год. 12. вполудне відбулося у вестибулі Львівської Політехніки віче польської студентської молоді, скликане студентською орґанізацією „Братня Помоц".
Цілий хід віча, тон і зміст промов поодиноких бесідників і дискутантів, а також його постанови доказують наглядно, що віче мало суто політичний характер.
По думці вікових традицій Західної Европи Вища Школа має бути святинею науки і тереном спокійної праці. Тим часом Ректорат Львівської Політехніки відступив від цієї засади, даючи дозвіл на уладження суто політичного віча на терені Вищої Школи, ба, що більше, згодився навіть патронувати цьому вічу.
Це становище Ректорату Львівської Політехніки тимбільше дивне, що згадане віче було спрямоване проти частини студентів Львівської Політехніки — проти студентів української національности. Бесідники і дискутанти нападали в нечувано гострий спосіб на все, що українське та найбільш вульгарними висловами і непристойною лайкою старались оплюгавити український культурний, політичний і господарський рух. Між іншим ображено кількакратно честь і потоптано авторитет провідника греко-католицької Церкви, Їх Ексцеленції Митрополита ґр. Шептицького. Розаґітовані учасники віча уладили опісля на вулицях Львова (дальше пропускаємо з цензурних причин. — Ред.).
Відпоручник Ректорату, який патронував цьому вічу, ні разу не звернув бесідникам уваги на той спосіб вислову, не протестував також проти предмету нарад і постанов віча, значить: в імени ректорату солідаризувався з ними. Така поведінка представника Ректорату мусить викликувати вражіння, що Ректорат Львівської Політехніки взяв свідомо участь у протиукраїнській нагінці.
Протестуючи якнайрішучіше проти наведеного факту втягання високошкільного терену до політичної боротьби і протиукраїнської нагінки, домагаємося негайного вияснення, яке є становище Ректорату Львівської Політехніки до наведених фактів.
Львів, дня 17. жовтня 1938 р.
193 підписи.  