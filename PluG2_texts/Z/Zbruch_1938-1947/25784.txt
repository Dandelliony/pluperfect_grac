Злучені Держави заборонили вивіз зброї і муніції до Японії.

ТОКІО, 16. 8. ПАТ. Домеї повідомляє: Офіційні японські кола дістали інформації, що державний департамент у Вашинґтоні підготовляє декрет у справі ембарґа на вивіз воєнного матеріялу до Японії, що буде обовязувати ще перед скінченням речинця важности американсько-японського торговельного договору, який недавно виповіли Злучені Держави. Представник міністерства закордонних справ, згадуючи про заяву державного секретаря Самнера Велса, заявив, що не має потвердження тієї вістки. Одначе якщо ці вістки правдиві, то ембарґо на вивіз зброї до Японії буде суперечне не лише з важним ще торговельним договором, але теж зі законом про невтральність. Цей крок був би однозначний з признанням воєнного стану між Китаєм та Японією. Японські фінансові кола думають, що ембарґо є обосічною зброєю, бо важко вдарить по інтересах американських експортерів, зокрема нафти і заліза.
Гострий протест консуля Злучених Держав у Тієнтсіні.
ТІЄНТСІН, 16. 8. ПАТ. Ґенеральний консулят Злучених Держав у Тієнтсіні переслав ґенеральному консулеві Японії протест у справі події з американською громадянкою Річард, яка хотіла перейти границю бритійської концесії. Японська стежа перевела основну ревізію в Річард. У хвилині, коли вона домагалась звороту своєї перепустки, один японський вояк вдарив її в лице. Нота домагається гострої кари й оголошення нових вказівок для вояків стежі, що бережуть входу до концесії, щоб подібні інциденти не трапились.
ШАНГАЙ, 16. 8. ПАТ. Японська преса в Шангаю повела кампанію домагаючись перейти прояпонському урядові в Нанкіні або прояпонській міській раді в Шангаю китайське будівництво, що в міжнародніх концесіях узалежнене від уряду в Чункіні. Одночасно преса домагається, щоб замкнено банки китайського уряду на території концесій. Японська влада рішена передати судівництво силою, якщо переговори з владою концесії не доведуть до успішної розвязки.
Фінансові переговори між Китаєм і В. Британією.
ТОКІО, 16. 8. ПАТ. Згідно з японськими інформаціями йдуть переговори в Гонконі між китайськими і бритійськими фінансовими представниками з метою устійнити основу нової китайської валюти, що заступить китайський доляр. Нова валюта призначена до внутрішнього обігу.
ЛЬОНДОН, 16. 8. ПАТ. Райтер повідомляє: У бритійсько-японському конфлікті у справі китайської валюти ситуація далі неясна. Бритійський уряд далі нараджується в цій справі з урядом Франції і Злучених Держав.
Чанкайшек переніс знову свою столицю.
ТОКІО. 16. 8. ПАТ Домеї повідомляє: Марш. Чанкайшек рішився перенести свій штаб з тимчасової столиці Чункіну до Кіятін (Льошан), 180 миль у глибину краю, на побережжі ріки Янтсе. Центральні цивільні уряди — повідомляє кореспондент "Асагі Шімбун" — перенесуть до Лючав. Кіятін є гарно положеним містом серед гір і можна його легко боронити. Має теж добре получення шосами і ріками. Чанкайшек замешкає у святині у стіп гори Омеішан.
Великі совітські летунські маневри над Японським морем.
ЛЬОНДОН, 16. 8. ПАТ. З Москви повідомляють, що недалеко Владивостоку відбуваються совітські летунські маневри. Совітські літаки стартують з континенту і летять далеко над японське море. Летунські маневри відбуваються теж недалеко Лєнінграду і Москви. 