Про реєстрацію актів громадянського стану по Львівській області

Обов'язкова постанова Львівського обласного виконавчого комітету 25 квітня 1940
Відповідно з постановою ЦВК і РНК СРСР від 27 серпня 1936 року та указом Президії Верховної Ради УРСР про запровадження реєстрації актів громадянського стану по Львівській області і на підставі 31 статті адмінкодексу УРСР обласний виконавчий комітет постановляє:
1. Встановити з 5 травня 1940 року реєстрацію всіх актів громадянського стану (народження, шлюбів, смерті і розлучень та інших актів) в органах запису актів громадянського стану НКВС.
2. Зроблені до 5 травня 1940 року служителями релігійних культів, єврейськими общинами і метрикальними конторами записи шлюбів, так само як і інших актів громадянського стану, вважати маючими законну силу.
Акти громадянського стану, зареєстровані служителями релігійних культів після 5 травня 1940 року, — вважати недійсними.
3. Всі метричні книги і інші документи, в тому числі і архівні, що знаходяться в консисторіях, костьолах, церквах, єврейських і інших общинах і метрикальних конторах підлягають до 5 травня 1940 року передачі органам запису актів громадянського стану НКВС УРСР.
4. Реєстрація народження і смерті проводиться в містах і районних центрах міськими і районними відділами (бюро) запису актів громадянського стану (ЗАГС), а в сільських місцевостях і робітничих селищах сільськими і селищними Радами.
5. Народження дитини повинно бути зареєстроване за заявами родичів або одного з них, у випадку хороби, смерті родичів, або в разі неможливості для них з інших причин подати заяву, — за заявами рідних або других осіб, на утриманні яких знаходиться дитина, не пізніше місячного строку з дня народження. Реєстрація мертвонароджених повинна бути проведена не пізніш 24 годин з моменту народження.
Підкинута дитина повинна бути зареєстрована за заявою особи, яка знайшла її, або органів Робітничо-Селянської міліції не пізніше 3-х днів з дня її знайдення.
6. Смерть повинна бути зареєстрована за заявою рідних померлого, або відповідного домоуправління не пізніше 3-х днів з дня смерті.
Насильна смерть (убивство), а також смерть від самогубства, або від нещасного випадку, повинна бути зареєстрована за заявою органів слідства, або Робітничо-Селянської міліції не пізніш 24 годин з моменту її наступлення, або знайдення трупу і не інакше, як на основі лікарського свідоцтва про причину смерті.
7. Покласти відповідальність за забезпечення своєчасної і правильної реєстрації народжень і смертей (оголошення населенню про строки і порядок реєстрації, виявлення випадків ухилення від реєстрації, правильне ведення актових книг і т. п.) в містах — особисто на зав. районними і міськими відділами (бюро ЗАГС), а в сільських місцевостях особисто на секретарів сільських і селищних Рад.
8. За ухилення від реєстрації народження і смерті, а також за невиконання встановлених строків реєстрації встановити штраф до 100 крб. або примусових робіт до 1 місяця.
9. Відповідальні особи за необгрунтовану відмову в реєстрації народжень і смерті, за несвоєчасну реєстрацію, а також за недоставлення у встановлений строк, чи представлення неправильних відомостей по обліку природного руху населення, підлягають відповідальності за ст. 99 КК УРСР.
10. Нагляд за виконанням цієї обов'язкової постанови покласти на органи актів громадянського стану УНКВС і Робітничо-Селянську міліцію.
11. Ця обов'язкова постанова набирає законної сили з дня її оголошення в пресі.
Голова Львівського обласного виконавчого комітету М. КОЗИРЕВ.
За секретаря Львівського обласного виконавчого комітету ГАРБЕР. 