Питання "реформи" на Холмщині

Вагу справи, що її порушив ред. В. Островський на сторінках "Краківських Вістей" у статті п. н. "Обережно з реформами" (92. ч.) цінює належно кожний, хто ознайомлений з настроями Холмщини. Справді не одна зміна — доцільна, побажана, переведена навіть в найкращій вірі — зустрілась на Холмщині з безосновними підозріннями, ворожою реакцією, викликувала глибокий фермент. Причиною був тут не лише консерватизм холмського села, але й кертича праця людей злої волі, чужих народністю, людей, які постійно жирують на реліґійних почуваннях холмщанина, залякуючи його видуманими фактами, або й правдивими, але злобно насвітленими, та вносять роздор у лоно українського народу.
Свідомі того стану, мусимо не лише послідовно унешкідливлювати явні та замасковані ворожі елєменти, але й уважати, щоб не давати їм ніякого матеріялу до їх інтриґ, ніяких фактів, навіть по суті невинних, що їх люди злої волі могли би, з відповідними коментарями, ужити до своїх цілей.
У першу чергу свідома відповідальности людина не буде мішатися до справ віроісповідної ґрупи, до якої сама не належить. Учитель, який вводив до молитви українську вимову, наражувався на такі підозріння й заміти, що краще був би робив, якби був залишив цю справу компетентній церковній владі. Цього вимагає такт. Таксамо такт вимагає, щоб не порушувати таких внутрішньо-церковних справ, як питання, які коляди слід співати й які ікони малювати. І тут компетентна виключно церковна влада, якій, завдяки орґанізації Православної Церкви, громадянський чинник має змогу безпосередньо висловити свою думку.
Зате було б дуже побажаним, щоб місцеві громадяни звертали увагу українським інтеліґентам, які тепер працюють на Холмщині, на помилки, яких важко оминути на ближче невідомому терені. Що можна порушити у пресі, що в тіснішій нараді, в що в чотири очі — це залежить від змісту поодиноких справ; у всякому випадку умовиною успіху такої завваги є прихильність і добра воля. Тим способом можна буде оминути чимало дисонансів та заогнень.
Лише при відповідній співпраці можна буде забезпечитися перед шкідливими наслідками "реформ", можна знайти добру розвязку питань: що слід змінити та як ту зміну найдоцільніше перевести.
Відповідь на перше питання вимагає уважної аналізи сучасної холмської дійсности; аналізи, яку переводить урбаніст, що, плянуючи перебудову міст, залишає перли старої архитектури, але наказує розібрати нестилеві добудівки новіших часів. Подібно й при аналізі світогляду й ментальности мусимо виразно відрізнити золоті зерна здорового, рідного консерватизму від намулу нанесеного за чужого володіння та дбайливо зберіганого "бувшими людьми".
Те, що справді здорове, староукраїнське, мусимо пильно берегти та розбудувати у ґранітну основу для національного відродження. Зате всі духові сліди неволі, деформації, викликані розпочатим процесом національної асиміляції, слід безоглядно винищити — але засобами, які найкраще довели б до бажаної мети, без зайвих ферментів та роздорів. Тут не можемо спинюватися над питанням: чи до того братися, хіба як до того взятися.
Не здобуде у нас права громадянства ніякий тип "тоже-українця", мрійливо задивлений у спогад "миколаївських часів", духовий васаль чужої культури й чужих політичних світоглядів. Він мусить ступнево заникати, як пережиток, як один із прикрих слідів неволі.
Б. Галіт 