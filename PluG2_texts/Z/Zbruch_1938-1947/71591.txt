Між добром і злом

Краків, 8 жовтня 1942.
Загально говорили і говорять: — Твердість, безоглядність, неуважливість до інших і загальна невразливість — це такі прикмети, що рішають про успіх у житті.
У нас мабуть, ніколи не бракувало своєрідної твердости, безоглядности і неуважливости, коли мова про особисті справи або інтереси. Назагал завсіди в нас було багато таких, що в життєвій боротьбі за існування не дуже привикли рахуватися з іншими. Мабуть уже тому навіть в мирних часах можна було почути нарікання на надто великий еґоїзм деяких осіб. Але хоч у дійсності нам не бракувало безоглядности і твердости, проте може яких 20 останніх років стало модним величати похмуру, тверду, безоглядну, неприступну і невразливу людину. Словом деякі публіцисти, а за ними і деякі письменники почали захистуватися і насолоджуватися своєрідним типом "гомо рудіс".
Щойно остання війна та всі звязані з нею переживання виявили, що таке становище і частини нашої публіцистики і частини нашого поетичного і прозового письменства було зовсім хибне. Навпаки! Воєнне життя виявило, що замість роками звеличувати людський тип "гомо рудіс", треба було всіми можливими способами поборювати все, що його тільки нагадувало. Отже замість захоплюватися на свій спосіб такою "печерно-передісторичною" людиною, треба було змагати до того, щоб яко мога основніше приборкувати всякі прояви еґоїзму, грубости, що звичайно випливала з фальшивого розуміння твердости і рішучости, всякі прояви безоглядности і неуважливости супроти інших.
Щойно коли під напором війни завалилися дотеперішні впорядковані життєві умовини і форми, виявилося, що в нас усе ж таки ще забагато себелюбства, безоглядности і неуважливости. Нажаль життя дало чимало доказів на те, що в нашому громадянстві багато одиниць, які не перебирають у засобах і нічим не вяжуться, коли іде про їх особисті справи та інтереси. Такі одиниці дуже часто не рахувалися і не рахуються навіть з тим, що їм доводилося мати до діла таки зі своїми власними земляками, або з колишніми приятелями, або навіть з особами, що з різних інших особистих і загальних причин заслуговували на уважливість. На жаль саме життя дало чимало доказів на те, що неодна така одиниця не знала ніякого стриму і не признавала ніяких меж у боротьбі за існування.
Одночасно з тим виявилося, що по найбільшій частині те все, що в нас роками трубіли і бубнили про національну солідарність, залишило розмірно малі сліди. На кожний спосіб ця іноді навіть криклива пропаганда національної солідарности, побудованої на приналежності до одного народу, не зуміла навіть зрівноважити цього обожування примітивної людини, яке також відбувалося під гаслом... націоналізму. Позитивні гасла національної солідарности були заслабі, щоб зрівноважити і перемогти ті відємні наслідки, що стали вислідом цього своєрідного культу "дужої людини", цебто людини, яка кермується тільки власним життєвим інтересом і не вважає відповідним звертати уваги на кого небудь або на щонебудь. Так прийшло до різкої суперечности в міркуваннях тих, що націоналізм і національну солідарність, як найбільші вимоги збірного життя, рішили погодити або навіть і побудувати на розбурхуванні стихії, цебто на звичайній примітивізації нашого життя. Остання війна і спричинені нею важкі умовини існування дали на те проречисті докази.
Та на цьому ще не кінець. Здавалось-би, що коли в якомусь народі більше осіб еґоїстичних, неперебірчивих, безоглядних і неуважливих супроти інших, то ті народи повинні бути сильніші, повинні перемагати в боротьбі між народами, повинні переходити від успіху до успіху. Так повинно би бути, коли б це взяти механічно, коли б нарід уважати якоюсь звичайною аритметичною сумою одиниць. Тоді більша кількість еґоїстичних, безоглядних, твердих і неуважливих осіб повинна б давати сильніший нарід. Але так воно не є. Про це знаємо найкраще з нашого власного досвіду.
Отже виринає питання: Відчого чого залежить сила народу? Може від розбурхування первісних людських гонів, цебто самолюбства, твердости, безоглядности і неуважливости? Життєвий досвід доказав, що ні! Навпаки! Життя виявило і безнастанно виявляє, що сила народу нерозлучно звязана з якнайбільше впертим і ґрунтовним поборюванням усякої первісної людської стихії, усяких гонів, еґоїзмів, усякої безоглядности і неуважливости супроти інших. Але щоб ця боротьба була успішна, щоб перемагати зло, вроджене кожній людині у якійсь мірі, треба це робити в імя якихось вищих моральних і етичних ідей, в імя добра народу, що як цілість обіймає також і кожну одиницю. Щойно тоді, коли дух жертви, почуття обовязку і свідомість приналежности до цього самого народу переможе еґоїзм, безоглядність, неперебірчивість і неуважливість поодиноких одиниць, можна буде говорити про справжню силу народу.
Правда, дехто подратований може крикнути: — Хіба ж у нас мало було жертв, прикладів обовязковости і патріотизму! — Очевидно! Це все правда. Коли б у нас зовсім не було духа жертви, почуття обовязку і патріотичних почувань, ми ніколи не змогли б існувати, як нарід. Але в тій безнастанній боротьбі між добром і злом, ніколи не може бути забагато добрих діл. Врешті людські і національні чесноти не знають ніяких меж у досконаленні. Чим їх більше розвивати, тим воно краще. Зло світу і життя, слабість людини і народів такі великі і безмежні, що треба їм протиставити також необмежене добро. Проявам первісної невговтаної стихії треба безнастанно протиставити ідеї порядку, гармонії і добра. Так з безконечної боротьби виростають безконечні завдання. Вони в першу чергу виринають перед такими виховними установами народу, як церква, хата, школа, преса і література!
мк. 