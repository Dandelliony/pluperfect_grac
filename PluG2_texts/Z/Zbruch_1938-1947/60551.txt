◦ ◦ ◦ ◦ ◦

Закінчуються вписи. З завтрішнім днем закінчуються вписи на мірничий відділ Технічної Школи з українською мовою навчання у Львові, Охоронок 4.
Про суди. Бувший Городський Суд у Куликові влучено до Городського Суду в Жовкві.
Остання пора. Ще не всі інституції і не всі громадяни приступили до акції передсвяточної допомоги українським полоненим у таборах. А вже остання пора! Дари в грошах і харчах приймає Червоний Хрест, Львів, Остштрассе (Личаківська) 37 а.
Гостинниці у Львові. У Львові є тепер 17 гостинниць. Деякі з них гарно розбудовані (Жорж, Народна Гостинниця) та вибагливо наладнані. У львівських гостинницях тепер пожвавлений рух.
Українські передачі. Щодня передає Львівська радіовисильня від год. 17.30 до 18-ої українську програму, яку заповнюють українські народні пісні або музика наших композиторів у виконанні визначних солістів, орхестри чи хору.
Джерела і причини недуг у Львові. При дослідах причин деяких питомих Львову недуг стверджено, що джерела їх лежать частинно у топографії міста, частинно у специфічних умовах, які панували в ньому, і так нпр. вогкі околиці Стрийського парку і яру Снопкова є сприятливі для малярії, лихоманки, гарячки і т. п. Літом хворіють люди на очі, астму і т. п., через те, що повітря є занечищене порохом з нивибрукованих вулиць. У ньому находиться багато вапна. Всякі бацилі та інфекційні недуги мали своє джерело у численних баюрах, зливниках, ставках та багнюках, яких багато є в околицях Львова. Невідповідна каналізація, відсутність бруку, або зле вибруковані вулиці це недоліки Львова, які довгий час робили невиносимим побут у місті. Щойно на початку 20 в. упорядковано вулиці, вибруковано їх на ширшу скалю, заведено каналізацію, водопроводи. З другого боку деякі околиці Львова дуже добре можуть послужити як літнища, живці та відпочинкові місця.
Жертва морозу. На дорозі біля села Сокільники замерзла неустійненого прізвища жінка середнього віку.
Совганка на "Світезі". Як нас повідомляють, на ставі "Світязь" наладнана совганка Міським Відділом Тіловиховання при вул. Ісаковича. Вже сьогодні бачимо шкільну молодь, яка у вільні хвилини виходить групами на лід. Чимраз більше приходять і старші на ту одиноку совганку у Львові. 