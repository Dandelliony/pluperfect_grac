Третій член уряду Карпатської України.

Чеське Інформаційне Бюро повідомляє:
През. Гаха видав 16. ц. м. підручне письмо, яким призначив активного ґенерала Льва Прхалу третім членом уряду Карпатської України. Ґен Л. Прхала був дивізійним командантом в Ужгороді і брав активну участь в орґанізуванні чеського лєґіону на В. Україні та б. Росії підчас світової війни і революції.
Чеська преса широко розписується про іменування ґен. Л. Прхали третім членом уряду Карпатської України, подає його біоґрафію і стверджує, що призначення активного ґенерала міністром є признанням великих заслуг армії, що їх вона поклала підчас останніх подій у Карпатській Украні. През. Гаха визначив третім членом уряду Карпатської України того представника армії, який дуже добре орієнтується у відносинах у Карпатській Україні.
Італія приступає до переговорів з Францією?
У Парижі появилася неофіційна інформація, будьтоби мін. Бонне наказав амбасадорові Франсуа Понсе приступити до переговорів з Італією.
Примусова евакуація столиці Китаю.
Японські літаки збомбардували осідок китайського уряду, Чункін, та спричинили великі втрати. Це викликало страшну паніку: всі шляхи переповнені населенням міста, що втікає зі своїм движимим майном.
Щоб зменшити скількість жертв налетів, влада наказала населенню по змозі покидати Чункін; можливо, що в найближчому часі переведуть примусову евакуацію частини населення, навіть родин урядовців.
Відколи уряд перенісся до Чункіну, населення цього міста збільшилося з 300.000 на 600.000 душ.
СССР пропонує співпрацю.
"Ілюстровани Курієр Цодзени" з 16. ц. м. подає за париським тижневиком "Ероп Нувель" вістку, що СССР звернув Польщі увагу на користи, які дала б обом державам "співпраця в українській справі".
Польський уряд буцімто дав відповідь. 