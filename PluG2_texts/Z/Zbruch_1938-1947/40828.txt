Антидержавні тенденції

ЦК ВКП(б) і Раднарком СРСР в своїй постанові "Про збирання і заготовки сільськогосподарських продуктів" ясно визначили завдання партійних, радянських організацій, керівників МТС і колгоспів у справі збирання і заготовки продуктів сільського господарства.
Якже на ділі виконує цю постанову Грядівська машинно-тракторна станція, Львівського району?
На молотьбу хліба з площі 84 гектари вона склала договор з колгоспом ін. 17 вересня. Уклала також договір з селянами-одноосібниками на обмолот урожаю з площі 716 гектарів. Справою честі МТС було — зразково організувати молотьбу і цим самим забезпечити вчасне виконання хлібопоставок.
Але якраз цього і не сталося. Заступник директора МТС по політчастині Завізиступ і старший механік Мороз, які весь час запевняли керівників району про свою готовність, як виявилось, стали явними окозамилювачами.
В гарячі дні, коли треба було на повний хід пустити всі п'ять складних молотарок, Завізиступ і Мороз тільки згадали, що в них немає пасів і пального для локомобілів.
Гірше того. Коли почали молотьбу, окремі молотарки, як, наприклад, в колгоспі ім. 17 вересня виявились несправними. Замінили цю молотарку другою. Але молотьби немає.
— Ніяк не організуємо людей, — скаржиться голова колгоспу Франко Бурян.
З 135 працездатних колгоспників на роботу виходить 40—50 чоловік. А вчора, коли увесь день пекло сонце, на роботу вийшло лише 32 колгоспники. В наслідок такої "організації" праці за два тижні тут спромоглися обмолотити урожай з площі 9 гектарів.
Все це бачать керівники МТС. Та що з того? Нічого. Походять на току, іноді спитають в голови, або бригадира як справи, і котять собі далі.
Йосип Єргін, Марина Максимів, Марія Ковалишина, Мотрона Федригаз і інші з села Гряда, що склали договори з МТС на обмолот хліба, вийшли в степ приготувати тік. Але пройшло більше тижня, а молотарки так і не дочекалися. Тому то змушені були звозити хліб в стодоли і молотити його ціпами, щоб швидше виконати завдання з хлібопоставок.
Цілком справедливо скаржаться на роботу МТС і в селі Грібовичі. Господарі, які склали договори на обмолот, з дня на день чекали молотарки, та даремно.
Погано працює Грядівська МТС. Її керівники втратили почуття більшовицької відповідальності за виконання державних зобов'язань.
Такого стану далі терпіти не можна. За зрив молотьби і невиконання договорів з селянами, за невміння по-більшовицькому виконувати постанови партії і уряду, справи на керівників МТС передано прокуратурі.
Це повинно стати серйозною пересторогою для всіх керівників МТС і колгоспів.
І. Туз, Ґрядівська МТС, Львівський район. 