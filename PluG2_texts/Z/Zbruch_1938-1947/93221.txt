У відновленому інституті

Сьогодні у Львівському політехнічному інституті починається навчання.   В 1939—1941 рр. цьому важливому учбовому закладу радянська влада приділила особливу увагу. Збільшилася кількість кафедр. В Янові під Львовом було організовую нову лісову дослідну станцію. В інституті продовжували свою науково-дослідну працю видатні професори. За півтора року радянського життя інститут дав 200 дипломованих інженерів.   Про тяжкі втрати, яких зазнав від фашистських душогубів професорсько-викладовський склад та про завдану інститутові шкоду розповів нашому кореспондентові директор інституту, кандидат технічних наук, доцент Степан Михайлович Ямпольський:   — В перші ж дні після вторгнення до Львова фашистські бандити арештували знаменитого вченого професора Бартеля, й інших визначних професорів інституту — Стожека, Ветуляні, Кручковського, Віткевича, яких разом з 22 професорами львівських вищих учбових закладів розстріляли німецькі бандити на узгір'ях між Кадетською і Вулецькою вулицями. Німці пограбували дуже цінну бібліотеку інституту, вивезли його багаті колекції, машини, апарати, прибори. Збитки, завдані інститутові гітлерівськими розбійниками, перевищують суму 28 міліонів карбованців.   Тепер Львівський політехнічний інститут починає наново своє життя. Відновлено сім факультетів та всі 80 кафедр. Організовано новий — нафтовий факультет. В Дублянах коло Львова організовано допоміжне господарство, що буде не лише науково-дослідною базою для сільсько-господарського факультету, але також допоможе забезпечити продуктами їдальню інституту.   Двері інституту широко відчинилися для молоді. Серед прийнятих в інститут є багато студентів з Києва, Харкова, Одеси, Донбаса, Дніпропетровська, навіть з Москви та далекого Новосибірська. На перший курс зараховано 600 чоловік.   Сьогодні за кафедрами знову стануть видатні вчені, професори і — ветерани інституту — Сокольницький, Бужинський, Сухарда та інші. Разом з ними будуть навчати студентів видатні представники ленінградської професури — Карандеєв, Щепанов, Харкевич і Шумиловський, лауреат Сталінської премії, професор Павлович, професор з Харкова доктор технічних наук Кіяниця та доцент Тисячний. Професорсько-викладовський склад інституту поповнять й інші вчені Академії Наук СРСР, а також працівники вищих учбових закладів Києва, Харкова тощо.   У Львівському політехнічному Інституті знову розгорнеться науково-дослідна робота, яку очолять видатні радянські вчені. Вони виховають сотні, тисячі нових інженерів, будівників щасливого життя на оновленій радянській землі.   Вільна Україна 