У день св. Миколая

Львів, 18 грудня.
Постать св. Миколая, що його свято особливо врочисто обходить українське громадянство — нерозривно злучена з обдаровуванням дітей і старших, рідних, приятелів і знайомих різними подарками. Кожний з нас напевно відчував та відчуває невимовну радість, коли несподівано одержує такий чи інший, більший чи менший дарунок від дорогої йому людини. Цей дарунок є символом щиро-сердечности і пам’яти дорогих нам людей у відношенні нас.
Та коли ближче призадумуємось над прегарною свято-миколаївською традицією — переконуємось, що ця традиція має багато глибшу основу, багато-ширше значення. Це не тільки свято окремих людей чи родин, це свято тріюмфу найблагороднішого почування, яке зрослося у людському серці, почування допомоги найбільше потребуючим, допомогти тим нашим ближнім, що їх життєві невзгодини і матеріяльні недостачі, кинули іноді на дно великої нужди.
А таких ближніх є сьогодні дуже багато! Чи ж мало у нас сиріт, яких батьки залишилися без засобів до життя? Вони, змушені важкою сирітською судьбою, проводять свої найкращі роки дитячої і юної весни на праці у наймах, або блукають вулицями міст і містечок, підпадаючи під їх деморалізаційні впливи. А скільки ж тих сиріт, що їх батьки згинули на полі слави у бою за кращу долю народу, або замучені у казаматах НКВД, сьогодні не мають що їсти; тиняються від хати до хати — витягаючи руку по милостиню! Скільки ж у нас немічних старців мусить іти за жебраним хлібом, або вмирати під плотом! Скільки ж у нас вдів, що не мають ніякої матеріяльної змоги виховати, виживити своїх дітей! Скільки ж у нас інвалідів з рядів тих борців-героїв, що, не вагаючись ні хвилини, ішли у лютий бій за краще майбутнє народу. Вони сьогодні, часто безпомічні і нездібні до ніякої праці, у голоді і холоді коротають свої літа. Скільки ж за таборними дротами полонених, наших братів, що не по своїй волі, а примушені жорстокими большевицькими тиранами боролись за чужу, осоружну їм справу, і як тільки мали змогу, кидали ворожі ряди і переходили у полон.
Всі вони: сироти і вдови, старці і немічні, інваліди і полонені — це ж члени нашого народу, це ж кров нашої крови, це ж кість нашої кости. Чи ж можемо так байдуже глядіти на їх нужду? Чи ж не здрігнеться наше серце з болю та співчуття? Чи ж наше громадянство не має сьогодні спромоги забезпечити тим найнещасливішим хоч би мінімум їх матеріяльного існування? Чи ж наші села, міста і містечка не можуть покритися густою мережжю захоронок, приютів, ясел, домів для вдовиць, для немічних і старців, для інвалідів? Чи ж наші бездітні сім'ї не можуть взяти на виховання хоч би одну сироту і забезпечити її належне виховання? Чи ж ми не знайдемо вже нічого, чим могли б допомогти полоненим — українцям?
Ось питання, які сьогодні, у день св. Миколая вимагають відповіди і негайного здійснювання.
Ми віримо, що наше громадянство ці питання розв'яже згідно з інтересами тих найбідніших та з інтересом всього українського народу. 