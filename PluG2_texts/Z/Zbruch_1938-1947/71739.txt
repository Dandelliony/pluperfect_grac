◦ ◦ ◦ ◦

Публична збірка. Український Комітет на Львів—місто переводить збірку на допомогу Українській студіюючій молоді в формі розпродажу "цеголок" по 5. 2 і 1 зл. Це є остання неділя, в якій переводиться збірку. Українське громадянство, яке вже дало доказ своєї жертвенності, ще й в цю неділю причиниться, що збірка піде успішно і розкупить всі цеголки, даючи тим доказ, що студентська справа є дорога його серцю. Купуючи цеголки, збільшуємо цим Студентський Фонд — живий капітал української суспільности. Участь у збірці бере старше й молодше українське громадянство міста Львова.
Важне для мистців. Управа Спілки Українських Образотворчих Мистців у Львові повідомляє: У зв’язку з проханням багатьох мистців, які готуються до вистави Українських Образотворчих Мистців, про продовження речинця подачі праць — Управа Спілки призначила день відкриття вистави на 1 грудня 1942 року. Виставовий Комітет повідомляє всіх мистців, що останній речинець подачі праць на виставу призначений на 10 листопада ц. р. Після цього речинця праць на виставу не буде прийматися.
УЦК пошукує на працю. Негайно потребуємо на працю осіб, що мають загальне знання канцелярійної праці, а також кваліфікованих будівельних техніків (будівельних майстрів, будівельних рисівників, будівельних керівників). Винагорода по нормам Тарифової Ординації І. За інформаціями звертатися до Українського Центрального Комітету. — Відділ у Львові, Паркова ч. 10. ч. кімнати 26, тел. 215-87.
Інженери і техніки. В середу, 14 жовтня ц. р., в год. 18-ій, відбудуться чергові сходини Об'єднання Праці Українських Інженерів і Техніків при Українському Комітеті на Львів—місто, в домівці Об'єднання при Агорнштрассе ч. 9/ІІІ пов. з рефератом д-ра інж. Туркевича на тему: Штучна вовна. 