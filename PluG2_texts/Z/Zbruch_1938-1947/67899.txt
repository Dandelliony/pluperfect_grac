◦ ◦ ◦ ◦

Не відвідувати переселених дітей! Батьки дітей, яких переселено в заможніші околиці, відвідують їх масово і цим спричинюють великі клопоти опікунам дітей, мужам довіра й Українським Окружним Комітетам та Делегатурам. Український Центральний Комітет подає до відома, що всі переселені діти мають якнайкращі умовини побуту, є здорові і задоволені. Рівночасно У. Ц. К. остерігає, щоб батьки занехали всяких відвідувань, бо в іншому разі Українські Комітети відсилатимуть домів тих дітей, яких відвідує хтось з рідні. Українські Окружні Комітети і Делегатури не мають ніякого обов'язку опікуватися батьками і ріднею переселених дітей.
Українські радіопередачі. Сьогодні, в середу, 24-го червня, в часі від год. 10.30 до 11-ої Львівська Радіовисильня передає концерт українських історичних козацьких пісень у виконанні хору Е. Козака та солістів: Ю. Лаврівського (баритон) і Ю. Сінгалевича (бандура). При фортеп'яні: М. Роговська. — Завтра, в четвер, 25-го червня, в тому самому часі виступ бандуристів: Ю. Сінгалевича, З. Штокалка та В. Юркевича. У програмі українська народна музика.
Література для дітей. Сьогодні, в середу, 24-го червня, в 7-ій год. вечором відбудеться заходом Спілки Праці Українських Письменників у Літературно-Мистецькому Клюбі у Львові, вул. 29-го Червня (давніше 3-го Травня) п. 10 доповідь ред. Гошовського на тему: "Дитяча література — занедбана ділянка праці". Актуальна справа письменницької, малярської та композиторської творчости для дітей зможе бути врешті темою загальної дискусії. Правління Клюбу запрошує на цей вечір членів усіх мистецьких Спілок і прихильників мистецтва.
† Вячеслав Прокопович. У Парижі помер ненадійно в 61-ому році життя відомий український громадянський діяч і колишній голова Ради Міністрів У. Н. Р. Вячеслав Прокопович. До 1917-го року Покійний працював у Києві як бібліотекар і редагував педагогічний журнал "Світло". Після революції 1917-го року став членом Української Центральної Ради і міністром освіти в кабінеті В. Голубовича в 1918-ому році, а в травні 1919 р. перейняв становище голови Ради Міністрів У. Н. Р. В останніх часах жив у Парижі, де редагував тижневик "Тризуб". Похорон відбувся у Парижі 8-го червня ц. р. В. Й. П. 