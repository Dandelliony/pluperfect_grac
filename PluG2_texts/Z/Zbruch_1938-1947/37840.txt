В міських парках

До приходу Червоної Армії в парках Львова відпочивала польська шляхта, панство. Тепер парки належать трудящим. Парки стали найулюбленішим місцем відпочинку. Кожного вечора багато трудящих гуляють в парках "Високий замок", університетському, Стрийському і ін.
Та не все в парках зроблено, щоб вони стали місцями справжнього культурного відпочинку. В парку "Високий замок" надвечір буває декілька тисяч людей, але тут мало лавочок, щоб можна було спочити. Мало збудовано кіосків для води та продуктів і коли доводиться щось купити, то треба довго, стояти в черзі. Міськторг не потурбувався про організацію кіосків в парках.
Всілякі розваги для дітей тут відсутні. Правда, зроблено двохметрову площадку для піску, а шведської драбини, гойдалок і інших дитячих розваг немає. До цього часу по алеях валяються купи каміння, насипана земля. Невідомо, з яких причин світло в парк дають лише тоді, коли запанує густа темрява (о 12 годині), через це бувають часті випадки хуліганства.
Одним з кращих парків відпочинку міста вважають Стрийський. Він має багато красивих клумб, різноманітних декоративних дерев, широкі й просторі алеї, густу зелень. Все це, зрозуміло, приваблює населення. Тут збудований новий кафе-ресторан. Але одним рестораном не можна обійтись. До послуг трудящих повинні бути кіоски з водою та солодощами, кіоски з газетами, журналами, окремі бесідки, де можна б було пограти в шахи та шахмати, естрада, танцювальна площадка, радіо і т. д. Та цього всього покищо на жаль немає в парку і тому трудящі прийдуть, походять, поскучають і йдуть додому. Невідомо, чому в Стрийському парку не пущений фонтан, який би набагато прикрасив парк. Характерно, що все готове для пуску фонтану, але зараз покищо "красується" посеред парку замість фонтану болото.
В центрі міста розкинувся зеленим, густим масивом університетський парк. Тут щоденно відпочиває багато людей, але як і в інших парках не вистачає ще лавочок, є декілька кіосків, але вони більшістю чомусь вдень закриті. Серед парку стоїть готова раковина для оркестру, потрібно лише взятись за організацію оркестру і трудящі з задоволенням слухатимуть музику. Та це все покищо відсутнє. До всього цього алеї часто не підмітаються, в ресторані також брудно.
В робітничих районах, є Личаківський парк. Тут особливо треба створити всі культурні умови для відпочинку робітників. Днями в парку закінчується будівництво кафе-ресторану, але це не значить, що можна на цьому закінчити справу. В парку майже немає освітлення, відсутні кіоски для газет та журналів, кіоски для води, парк часто напівтемний.
В міських парках до цього часу відсутня організація масово-виховної роботи, відсутній культурний відпочинок.
За це все, зрозуміло, повинні подбати обласні комітети профспілок та міська Рада.
Навряд чи є багато таких міст на Україні, які б мали такі прекрасні парки, сади, як має Львів (206 га парків). Треба тільки прикласти зусилля і перетворити парки в справжні центри культури і відпочинку трудящих міста.
З. Невідома. 