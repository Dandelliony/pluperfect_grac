Настрої та дійсність

Ніхто так, як наші люди не піддається настроям, зокрема ті, що живуть у місті, та ще не у свому середовищі. Вони сприймають найскоріше всілякі "татарські вістки", вони зі скрайних оптимістів стають від одної такої вістки песимістами, бо ясно, що песимізм найзаразливіший.
За це інакше дивиться той на світ, що його бачить власними очима, що діткнеться дійсності живою рукою, а не слухом, тому й кожна поїздка у край дає так багато, дає незабуті і незатерті вражіння, хоча би зі зустрічі з природою та людьми. Могутня є сила безсмертної природи. Над нашою землею струснулася найжахливіша з воєн, які знає історія. А проте закони природи зі суверенним спокоєм проходять над всім, що край пережив і після погідного літа прийшла ще краща осінь. Збіжжя з піль зібране, тепер копають буряки і картоплі. Поля майже всюди заорані, а то й засіяні озиминою.
На зверх помалу починають затиратись і внутрішні наслідки дволітньої большевицької навали. Це видно зокрема по містах. Доми і кам'яниці ремонтуються, багато з них відмальовано, багато румовищ усунено. Ще працюється над поправою і відбудовою шляхів. […]
І в нутрі нашого громадянства йдуть великі переміни. На очах повстає третій стан, якого раніше бракувало, або який находився лише у зародку, — ростуть нові купецькі, ремісничі, а також промислові станиці. Це явище абсолютно позитивне і в ході дальшого історичного розвитку повинно цілком заповнити цю прогалину в структурі нашого національного організму, яка не дозволяла нам зажити повним життям.
Помітний і гін молоді до науки. Напрямок шкільної політики, як відомо, звернений переважно у бік фіхового і професійного шкільництва. Таких шкіл щораз більше, і щораз різноманітніших. Це також відрадний факт, бо дає нам можливість випустити у світ сотні а то й тисячі кваліфікованих купців, ремісників та промисловців, що матимуть в новій дійсності необмежене поле до праці і заробітку. Це сильно вплине на характер міста в краю і відтяжить село від надміру незатруднених рук, і тим самим уздоровить його під господарським і соціяльним оглядом.
Безпристрасна і справедлива обсервація села без найменшого сумніву підтверджує факт, що село вийшло з під большевицької кормиги оборонною рукою. Мораль населення і його душа залишилась незаплямлені. Большевицька зараза не дійшла до нього, навіть не торкнулася його поверхні, не зважаючи на всі зусилля комуністичних аґітаторів, а громадянський стаж і національно-політичне вироблення мас — піднялися сильно та захопили без решти всіх, навіть тих, що досі були байдужі. Так само поглибилися релігійні настрої і релігійне життя серед галицького населення.
І язва партійництва, гуртківства, отаманії і сліпого сектанства врешті щезає. Реальна дійсність навчила людей тверезого і безпристрасного підходу до подій, вилікувала їх зі шкідливого мрійництва, а заставила брати життя таким, яким воно є і вже тепер покрила попелом забуття багато смішних амбіцій, як і здмухнула з поверхні багато ефемерних "величин". Яке це щастя, коли дивитися на цю дійсність з перспективи нашого історичного розвитку.
Тільки треба всіми силами діяти в напрямку скупчування елементів нашої національної збірноти для її захисту і оборони та розбудови усіх ланок нашого життя, щоби перетривати теперішне воєнне лихоліття, в надії на краще завтра.
І безумовно ця напрямна кермує задумами і працею нашого загалу і він є найсильнішим та найбільш позитивним вражінням, котре виносимо зі зустрічі з краєм.
Д-р Павло Лисяк. 