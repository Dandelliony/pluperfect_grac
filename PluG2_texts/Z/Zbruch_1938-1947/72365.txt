Життєва справа

Львів, жовтень 1942.
З того, що самозрозуміле і просте мало хто здає собі якслід справу. Те саме вийшло зі справою допомоги середньо і фаховошкільній молоді. Наш ширший загал не хоче цікавитися у потрібній мірі цим велетенським питанням. Поміщені в усій українській пресі статті-заклики, яких метою було представити в усій ширині цю преважну справу та спонукати його більше зацікавитись і щиріше матеріяльно підтримати цю молодь, не дали сподіваного висліду. З деяким почуттям сорому мусимо повідомити, що на наші заклики "Тисяча шкільної молоді шукає меценатів" — покищо зголосилося... трьох меценатів. Лише три меценати уфундували три стипендії. А тимчасом у наших доволі численних і різних школах, як гімназії, учительської семінарії, торговельні, технічні, механічні, ремісничі, ремісничо-мистецькі й інші, — вчиться і "бє бриндзю" добрих кільканадцять тисяч шкільної молодії!
Не будемо нікого переконувати, що з усіх оглядів: моральних, національно-життєвих, мусимо те число учнів удержати в школах. Усі ті школи нам в однаковій мірі потрібні, бо в однаковій мірі потрібні нам наші фахівці, щоб ними обсадити найрізніші стійки найбільше складної машини — повного життя нації. До попередньої світової війни, а частинно й до сучасної, ми більше "ставили" на гімназію, на продукцію вчительської та урядничої інтеліґенції, нехтуючи потребу витворювати фахово-ремісничі кадри. Одначе сьогодні, ми направляємо давніший промах і "ставимо" також на витворювання наших фахово-ремісничих кадрів. Маємо доволі вже численні фахові школи з різних ділянок промислу: машино-будівництва, електротехніки, земних будов, мірництва, металевого промислу, деревного, друкарського, гарбарського і т. д.
Маємо ще інші групи ремесла, які не творять для себе окремої школи, але немов би напів-школу і напів-варстат. Ось так напр. у Львові 33 хлопців учиться разом годинникарства. Як на наші потреби, це не. буде багато, але все ж таки можна це вважати добрим початком і відрадним явищем. Інші дотепні та цікаві хлопці взялись навіть до навчання такого фаху, який взагалі не мав між українцями в Галичині свого представника — до оптики. Таких прикладів більше. Усі вони і всі вище наведені цифри різних, зокрема фахових шкіл, мають свою переконливу й радісну вимову, але вони теж не менше виразно говорять: "Тим хлопцям треба помогти!" Тим хлопцям треба навіть дуже помогти з різних, хоч зовсім простих і відомих причин: Наш природний і необхідний гін до міст та міських фахів треба нам ще вдвоє і втроє зміцнити. Щоб це сталося, то цей перший авангард сільської молоді мусить бути радше атракційним прикладом для інших наслідників, отже ж не можна допустити до того, аби він, зражений невдачами, вернув ся на село і ширив зневіру. Він сам не всилі в місті вдержатися своїми матеріяльними засобами.
Про молодь загально-освітніх шкіл, гімназій, або й учительських семінарій поправді нема тут що й говорити. Переконувати когось про те, що ця молодь — це будучі носії долі українського народу, це хіба зайве! Пишемо про потребу допомоги цій молоді ще раз, маючи на думці євангельську правду, що хто стукає — тому створять, і хто просить — тому дадуть. Отже ж стукаємо і просимо знову в першій мірі ліпшого зрозуміння для цієї справи, потім живішого відчуття дуже незавидного матеріяльного становища тих тисяч найбільш надійної молоді та послідовної, щедрої підтримки. Це правда, що мало в кого переливається сьогодні, але все ж таки напевно є ще в нас такі одиниці, яких стати на те, щоб невеликим своїм коштом вивели в люди одного бідного, здібного хлопчину. Годі ж повірити, що таких одиниць є в нашому суспільстві тільки три.
На похвалу тим трьом треба сказати, що вони ніякі "крезуси", а звичайні працюючі громадяни і "середняки". Правда, причину, чому не зголосилися дійсно заможніші одиниці, можна пояснити й тим, що за мала була пропаґанда, що ніхто їм у живі очі не представив цієї живої дійсности, що дехто може й газет не читав (бо й таке, на жаль, може бути). Щоб направити ці недотягнення з нашої сторони, крім інших засобів, ще раз звертаємося цією дорогою до всіх — всіх: "Не збувайте мовчанкою або неувагою цього зазиву! Присвятіть хвилинку застанови цим справам! Чейже виховати і навчити фаху кільканадцять тисяч молоді — це направду не велика, не важна справа, це життєва конечність, це наказ хвилини, подиктований біологічним законом національного самозбереження. Це ніякі фрази, ніяка деклямація, це жива правда, жива ідея, яка варта того, щоб її всі відповідно до своєї спромоги підтримали! У різний спосіб можна зробити добро свому народові, але годі уявити собі більше добро, більшу заслугу і більшу внутрішню сатисфакцію, як вивести в люди і зробити корисним членом суспільности бідного, здібного хлопчину. Кожна нова уфундована стипендія — це саме один новий, майбутній, корисний член суспільности!
Чи не найдеться в нас більше таких меценатів-ідеалістів?
Д-р П. Саноцький. 