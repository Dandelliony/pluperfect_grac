У день Ім'янин Митрополита Андрея

Львів, 13 грудня.
Коли сьогодні, в день Ім'янин найпершого Громадянина Української Нації Митрополита Апдрея — думки цілого народу линуть на Свято-юрську Гору, перед нашими очима виринає могутня, вже сьогодні історична постать Владики, якого всі заслуги, вчинки і вияви великодушності випливали з одного глибокого переконання, всі вони були посуненнями в реалізації одного широко задуманого могутнього плану.
Потужна любов своїх вірних — ось бездонне джерело монументальної творчості, джерело, з якого веселкою витрискало стільки милосердя, дарів, жертви, задумів і подвигів. Ця любов велика, аж до самовідречення, наказувала Митрополитові усувати всяке лихо, яке колинебудь дошкулювало нашому народові та двигнути українську матеріяльну і духову культуру на найвищий рівень.
Розбудовуючи українську культуру, що скріплює свідомість і почуття національної гідності й вартості, Митрополит ставить граніт під українське національно-суспільне життя. Національна культура, сперта одночасно на христіянських засадах, вкорінила в членів народу почуття любови ближнього та почуття обов'язку посвячувати себе з любови для добра загалу, для нації, складаючи й власне життя для її оборони.
Недиво, що український народ, якого дух був вихований Церквою, на чолі якої стоїть Високопреосвященний Андрей, видав безконечні лави героїв, що по-лицарськи гинули на полях боїв, у казематах большевицької НКВД, бо гинули вони за друзів, за ближніх, за народ, за націю.
Ось Його життя! Великий зміст, де кожний чин це — служба Богові і Нації, це та всеобіймаюча любов, що наказувала Йому разом з народом нести хрест недолі та рівночасно коїти народний біль словами і ділами.
Сьогодні, в дні ім'янин увесь український народ складає у стіп Високопреосвященного Владики найщиріші побажання, та молиться до Всевишнього, щоб Він заховав ще на довгі-довгі роки в здоров’ї та кріпких силах нашого Високодостойного Владику для добра і могучості української нації, якій віддав увесь свій вік, весь свій труд у незломнім завзяттю! 