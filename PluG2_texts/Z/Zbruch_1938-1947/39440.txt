◦ ◦ ◦ ◦ ◦ ◦ ◦

Другий кооперативний зїзд. У днях 13. і 14. липні ц. р. відбувся в Ярославі другий з черги український кооперативний зїзд. Прибули представники всіх кооперативних Союзів і представники німецької влади. Докладний звіт про зїзд подамо в наступному числі.
Методичний курс для вчителів. Виділ Взаїмної Помочі Українського Вчительства у Перемишлі повідомляє, що учительський вакаційний методичний курс у Нім. Перемишлі відбудеться від 28. липня до 10. серпня ц. р. у школі Бр. о. Миколая при вул. св. Івана. На курсі обговорюватимуть методику навчання всіх предметів у народній школі, а передусім української мови, історії та рахунків. — Вписове для місцевих 20 зол., для позамісцевих перемиського повіту — 13 зол., з інших повітів 10 зол. Жінки матимуть нічліги у школі. Для мужчин подбають про нічліги, якщо приїдуть. Справи прохарчування покищо не поладнана. — За виділ: О. Кушинський.
Абітурієнтські курси в Холмі. На основі дозволу німецької влади урухомила Управа Української Школи в Холмі абітурієнтські курси для підготованих учнів класичного, гуманістичного та математично-природничого ліцею до Іспиту зрілости, що відбудеться по феріях. Кандидата на цей курс можуть мати повне удержання в дівочому і хлопачому інтернаті. Зголошення приймає Дирекція — Холм, Алєя Чарнецького 4. 