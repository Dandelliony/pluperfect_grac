Розпорошеність і відчуження

Хто цікавиться питанням національно-суспільної консолідації українців, той не міг не зауважити одного відємного явища в житті наших міст, містечок, особливо сіл, що його можна назвати розпорошеністю громадян.
Це явище своїми розмірами іноді дивує, навіть вражає. Наведу лише кілька наймаркантніших фактів.
У звязку з одною важною справою питаюся священиків одного повіту, хто в них голова УДК, як називається, звідки. Відповіді не одержую, бо ніхто не знає, хоч усі мають наказ співпрацювати з УДК у переведенні "Зимової Допомоги"; не знають і референтів культурно-освітньої праці та суспільної опіки, без звязку з якими не можуть здійснити доручень про участь у праці УОТ, вечірніх курсах ліквідації неграмотности, опіки над бездомними, немічними, сиротами і т. д.
І навпаки: поодинокі референти не знають, які інтеліґенти живуть у повіті, по селах і містечках, що були б здібні до суспільної праці та цікавляться нею.
Маємо теж ще дивніше явище. З розмов із численними сільськими інтеліґентами на Холмщині довідуємося про повне їхнє взаємне незнання себе, відчуженість і розпорошеність. Учителі не тільки ближче не знайомі з місцевими священиками, але й (буває і таке!) не знають їхніх назвищ. Священики ж не можуть сказати, хто вчителює в їхніх парохіях. Про якесь спільне обмірковування виховних питань, освітніх чи добродійних справ нема й мови.
Загальне вражіння, — звичайно за деякими винятками, — таке, що стара формула нашого суспільного життя: "моя хата з краю, нічого не знаю", панує в деяких повітах в усій старій ширині й силі.
Зрозуміла річ, що справа не в тому, щоб знати назвище того чи іншого інтеліґента в ролі суспільного чинника. Шкідливе це явище через своє психольоґічне підложжя відчужености й ізоляції, у взаємній нехоті, у відсутності потреби як не гуртуватися, то бодай порозуміватися з інтеліґентами місцевого терену щодо суспільної праці, яка однаково є обовязком усіх.
А таких справ, в яких повинні співпрацювати чи бодай порозуміватися священники, вчителі, війти, кооператори, волосні писарі, дяки і т. д., — сотні.
Відчуженість і "декоординація" сил у деяких повітах, селах і містечках усе помітніше стримує темпо громадської праці, її розмах і широчінь, навіть там, де ця праця пів року чи рік тому била багато живішим живчиком. Поодинокі суспільні працівники поринають у настроях добровільної самітности і безсилля супроти наростаючих потреб життя і поволі опускають руки та все більше "зашиваються" в своїй "хаті з краю".
Ясна річ, що це психічне явище — відчуження й розпорошення — має якісь глибші причини, що їх усі скривають і чомусь бояться насвітлювати. А може почуваються безсилими їх усунути.
Але чи в такому разі можна говорити сьогодні про духово-національне обєднання?
При цій нагоді просто неможливо обминути одно драстичне питання, що його ставить саме життя: чи в таких умовах взаємного незнання й відчуження не можуть пролазити в наше суспільне життя шкідливі, деструктивні елєменти.
І це і друге і третє у висліді доводить до того, що розпорошеність зростає і темпо громадського життя обнижується.
Не дозволяю собі давати ніяких рецепт на лікування заприміченої недуги нашого суспільного орґанізму, бо раніш треба б було дослідити її і пошукати причин. А це можна осягнути шляхом снеціяльних конференцій з участю представників наших центральних орґанізацій.
В кожному разі, на мою скромну думку, явища відчуження, взаємної нехоти й розпорошености наших інтеліґентських сил не слід би занедбувати й забувати.
В. Островський. 