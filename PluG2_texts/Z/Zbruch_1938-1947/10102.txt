Доля большевицьких ґенералів.

БУДЬОННИЙ АРЕШТОВАНИЙ.
„Матен“ подає, що у Москві говорять про арештування маршала Будьонного. Ще у квітні ц. р. покинув Будьонний становище ґенерального інспектора червоної армії і залишився командантом московської військової округи.
Рівночасно арештовано шефа штабу Будьонного, Запорожця.
БЄЛОВА РОЗСТРІЛЯЛИ.
Львівський кореспондент ПАТ-а довідується, що ҐПУ розстріляло Белова, конанданта білоруської воєнної округи. Становище Бєлова було здавна захитане: його висували як кандидата на депутованого до Верховної Ради СССР, але пізніше його кандидатуру зняли з невідомих причин.
СЛІДСТВО У СПРАВІ САМОЙЛОВИЧА.
Домеї довідується, що до Хабаровська приїхав совітський віцекомісар оборони і шеф політичного виділу червоної армії Мехліс, щоб перевести слідство у справі б. шефа ҐПУ Далекого Сходу Самойловича-Лушкова, що втік до Манджурії. Це слідство доручено первісно самому Єжову, який виїхав до Хабаровська, але з дороги відкликали його чомусь до Москви.
ЧИСТКА МІЖ БОЛЬШЕВИЦЬКИМИ ЖУРНАЛІСТАМИ.
Японський щоденник „Ніші-Ніші" повідомляє з Владивостоку, що ҐПУ арештувало б. кореспондента аґенції ТАСС у Токіо.
ПОЗИЧКА ДОБРОВІЛЬНА. АЛЕ...
Московський уряд розписав нову позичку на 5 міліярдів рублів на 20 років. Вона зветься "позичкою третьої пятилітки". „Ізвестія" з 3 липня ц. р. повідомляють про це і містять палку демаґоґічну статтю зі закликом до участи у позичці. „Агенти фашистівської розвідки будуть намагатися всякими способами підкопуватися під фінанси совітської держави та компромітувати ідею позички. Вони будуть намагатися шкодити нам, де лише можна, щоб ударемнити нову позичку. Тому ні на хвилину не можна покидати чуйности... Позичка є добровільна, але не повинно бути ні одного робітника, який не підписався би на неї у висоті 2-3 тижневого заробітку. Нема сумніву, що найдеться багато робітників, які підпишуться на більшу... Робітники, селяни й інтеліґенція виконають свій обовязок перед батьківщиною і підпишуть всі як один позичку“. – (Офікор). 