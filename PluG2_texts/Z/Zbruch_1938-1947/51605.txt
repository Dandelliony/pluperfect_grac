◦ ◦ ◦ ◦ ◦ ◦ ◦

Вибори обласних судів. Закінчилися вибори крайових, обласних, окружних судів і судів автономних республік. Вибори провадилися на чергових сесіях Рад депутатів трудящих. За одержаними в Наркомюсті СРСР повідомленнями, в країні обрано більше 1500 членів судів і коло 14 тисяч народних засідателів. Як і члени судів, народні засідателі обрані на 5 років. Серед народних засідателів — 59 депутатів Верховних Рад СРСР, союзних і автономних республік, більше 2,5 тисячі депутатів місцевих Рад.
Нарада активу земельних органів і МТС України. Наркомзем України скликає на 4—8 червня нараду господарського активу земельних органів і машинно-тракторних станцій УРСР для обговорення підсумків весняної сівби і заходів по забезпеченню виконання плану сільськогосподарських робіт в 1941 році. В нараді візьмуть участь керівні працівники облземвідділів, директори ремонтних заводів Наркомзему УРСР, директори МТС і МТМ, керівники обласних контор сільгосппостачу.
Неопублікований лист Івана Франка. ХАРКІВ, 16. (РАТАУ). Аспірант Харківського держуніверситету І. М. Кап виловив в Центральному архіві стародавніх актів лист великого українського письменника Івана Франка. Лист цей, датований 10 вересня 1906 р., письменник прислав у відповідь на надруковану в газеті "Південний край" статтю професора Харківського університету Н. Ф. Сумцова, в якій була піддана глибокому аналізові літературна і наукова діяльність Франка. Стаття була опублікована у зв'язку з 50-річчям з дня народження письменника. Переслідуваний українськими націоналістами і польськими шовіністами, Іван Франко був глибоко зворушений, одержавши з Харкова захоплений відгук про його діяльність. У своєму листі професорові він писав:
"Високоповажаний пане професор! Спасибі вам за пам'ять. Я й сам забув (Я взагалі неохочий до всяких роковин), а наша галицька суспільність і ніколи не тямила, чи там кому кінчиться 50 літ. Тим приємніше було мені ваше тепле слово, хоч ви декуди і збільшуєте мої заслуги. Я дуже добре почуваю свої межі, а головно ту фатальну, що до 40 року життя не давала мені сконцентруватися на одно і довела до того, що потратив багато сили і здоровля на роботу, яка не дала мені нічого, крім мізерного прожитку (згадую свою 10-літню панщину в польській журналістиці)... Та одна думка додає мені сили і охоти до праці, що роблю для своїх, а не для чужих, і що хоч де хто, хоч нечисленна громадка, а все таки прислухається до мойого слова..." 