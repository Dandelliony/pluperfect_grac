Пам'яті Івана Франка

Засідання Українського ювілейного комітету
В 1941 році країна відзначатиме 85-річчя з дня народження і 25-річчя з дня смерті великого українського поета-революціонера Івана Франка.
При Спілці радянських письменників України вже створений ювілейний комітет у складі академіка П. Г. Тичини (голова) і заступників — П. І. Франка, письменників — Ів. Сенченка, Євг. Кирилюка, Ю. Кобелецького.
25 січня в Києві відбулося перше розширене засідання ювілейного комітету, в якому взяли також участь письменниці Ванда Василевська, Наталя Забіла, критики — Тудор, Борейша, керівники українських державних видавництв, академік Кримський і запрошені педагоги середніх шкіл.
На засіданні були намічені заходи щодо увічнення пам'яті великого українського письменника.
Кандидат філологічних наук тов. Стебун повідомив, що Український інститут літератури ім. Шевченка вже підготував до друку листування Ів. Франка з польською письменницею Елізою Ожешко. При львівському філіалі Академії наук УРСР створено групу франкознавців, які працюватимуть над рукописами Франка.
Петро Франко вказав на потребу організувати музей Ів. Франка в с. Нагуєвичі, де народився його батько. Цей музеї за своїм значенням має бути аналогічний шевченківському музею в Канові.
Кращі твори письменника перекладатимуться на мови народів СРСР. Буде виданий рукописний архів Івана Франка. До ювілею в періодичній літературі друкуватиметься матеріал, що характеризує Франка, як великого письменника, економіста, історика, драматурга, фольклориста, філософа і т. д.
Будуть оголошені конкурси на найкращу біографію і проект пам'ятника Ів. Франкові. У Держлітвидаві вийдуть з друку до ювілею — повна збірка творів Франка, книга Ю. Кобелецького "Критичний огляд творчості Франка". Нацменвидав випустить 5-томник творів письменника корейською і польською мовами, а також по одній книзі німецькою і болгарською мовами. Дитвидав випустить однотомник вибраних творів Франка для школярів. Над ним уже працює доктор літературознавства, акад. Білецький. Крім того буде випущена багато ілюстрована збірка казок. 