Брати знад Дніпра.

В малім містечку під Варшавою приміщено групу полонених совітських вояків. Над річкою Бзурою, відомою з боїв в 1939 р., є бараки, в яких живуть полонені і працюють над рікою...   .
В містечку й околиці живе кільканадцять українських родин, зорганізованих у делегатуру варшавського УДК. Серед них відразу виринає питання: може між цими полоненими є українці? Треба їм помогти.
Справу навязання звязку з полоненими поручено б. старшині Української Галицької Армії, учителеві по професії. Вибір як немож кращий. На перший запит зголосилось 29 вояків, що вони українці. Всі хочуть нараз говорити, всі оживлюються... Взяли їх у полон за Мінськом. В останніх днях боїв замішання — нічого 6 днів не їли. Потім виснажуюча їзда поїздом, марш до бараків, згодом дезинтерія... Тепер шістьох українців лежить у лікарні і має добру німецьку лікарську опіку.
"Але кількох наших вже вмерло" — кажуть полонені. Чи може бути щось сумнішого над таку смерть. Молоді хлопці, майже діти; за ввесь свій вік під совітською кормигою мало зазнали добра; і тепер смерть на чужині і поховані у чужій землі. І для кого ця смерть, за що, По що? За "любимого вожда народів"?
Два роки тому, в 1939 р., таксамо марно гинули українські хлопці за такуж чужу справу — за "жечпосполіту". Власне у цьому бараку стояв 10 п. п., що найменше у частині складався а українців з Тернопільщини. В сусідніх полках відсоток українців був більший. У бою над Бзурою немало їх полягло. Ось на тутешнім цвинтарі хрест з написом: "капітан Бабенко" і "спелнил свуй обовйонзек". Це вже так жінка-полька казала виписати. І це наше прокляття бездержавности!
Полонені говорять не найгіршою українською мовою, лише "закидають" інколи московськими словами. Взагалі українці корисно відбиваються від загальної маси сов. вояків. Правда, сов. режим немов задержав їх у духовому розвитку, вони всім цікавляться мов діти, але ця дитяча наївна цікавість вражає симпатично. Вона свідчить, що сов. режим в них душі не вбив і з них тліє іскра Божа. Здається, вистарчить одне добре слово і вся большевицька налетілість зникає мов полуда.
Після відвідин відпоручника Делегатури українців виділено в окрему групу. Вони дістають кращу їжу, взяли їх до легшої праці. При других відвідинах полонені змінилися до непізнання. Зникла застрашеність і притупленість, вони сміються і кричать: "Будемо два рази ліпше і більше працювати. Будемо держати чистоту коло нас!" Оповідають, що дістають на обід щодня мясо, подвійну порцію хліба. Вони мають розвинене почуття товариськосте і просять не забути за їхніх товаришів, що у лікарні. Тішаться, що перевели їх з бараків до касарні, мають тепліше. Найбільше тішиться цей без взуття. Він — зрештою — буде вже мати черевики. Бо серед місцевих українців збудилася спонтанна охота помагати придніпрянським братам.
Отже підсумовуємо перше загальне вражіння: Хтось сказав, що в Україні треба буде нашим братам випростовувати хребет. Можливо, що у містах, де елемент московський, або змосковщений, большевицька їдь сильніше вїлася в душі. Але цим полоненим, що тут бачимо, випростовувати душ хіба не треба. Ми маємо їх навчити европейського способу життя. А до цього вони рвуться. Ось між групкою є один інтелігент, Красний Павло, що скінчив будівельний інститут у Москві. Він, і за ним інші, відразу самі домагаються: "чому ви нам не принесли книжок, ґазет. A тут нудьга, що хоч до стіни говори!"
Наші брати знад Дніпра перейшли тверду большевицьку школу і з неї вони винесли не лиш негативні риси. Такої товариськости, дисциплінованости, єдности і реалістично-державницького способу думання нам-би вчитися від них!
На кінець кілька даних: Цих 29 полонених — всі молоді люди. Найстарший з 1909 р., наймолодший з 1921 р. По званні діляться так: найбільше, бо 11 є "господарів". Так вони себе називають, хоч працювали в колхозах. Це характеристичне. Сов. режим не вбив в них гідности селянина-господаря. Дальше є 3-ох шоферів, 3 зал. машиністів (один працював аж в Алма Ата), двох робітників з деревного промислу і по одному — будів. технік, телеграфіст, тракторист, шлюсар, технік водопроводів, один звич. заробітник, один коваль, швець, пекар і бондар. Німецький підстаршина зі сторожі табору аж дивується: "я й не знав, що я маю в себе таких фахівців". Ці дані потверджують, що фахівців в Україні доволі. Нема лише інтелектуалістів-науковців.
Незвичайно цікаве походження цих полонених. У цій групі зібралися люди зі всіх сторін України. Найбільше, бо 7 є зпід Курська. Ця частина української етнографічної території, як відомо, не була влучена до Сов. України. Там москалізація йшла повною парою. Тим відрадніше, що ці полонені свідомі українці й українська мова в них незла. Далі є 6 з Києва і Києвщини, 3 з Донбасу, 2 зі Сумщини, 2 з Чернигівщини, 1 з Полтавщини, 1 з Харківщини, 1 з Запоріжжя, 1 з Дніпропетровщини, 3 з Поділля — саме зпід Винниці, Житомира і Камянця Поділ., врешті один з Краснодару (давніше Катеринодар) на Кубані. Отже ціла Україна в мініятурі!
Між ними є двох з протилежних кінців України і характеристичне, як на них позначився вплив двох культур, між якими довелося Україні осцилювати: московської і польської. Один з них — Олекса Ромяненко походить з Кубані. По українськи не говорить, бо малою дитиною, 5 літ, переїхав з родичами в Харківщину, в якусь змосковщену околицю і там укр. мову забув. Він має провід над полоненими українцями, хоч сам рядовик, — як каже, бо документи понищили як йшли в полон, і цупко тримав свою громадку. Видно козацька провідницька вдача живе в ньому. Він уважно ловить слова відпоручника і каже: "Я також хочу бути українцем".
Другий це Ганніцький Віктор, зпід Житомира, римо-католик. "Ти може поляк?" "Ні, який я там поляк. Я українець" — відповідає рішуче. Це певно нащадок цієї дрібної шляхти, що прийняла римо-католицизм і спольщилася частинно.
Колись писав Липинський, що Україна аж тоді стане державою, коли в ній зєднаються три "нації": українська, польська і московська. Він, очевидно, розумів під цими "націями" — українців по крові, але різних культурних впливів. Ми це читали і не розуміли, або вважали за неможливе, тепер це виявляється правдою. На наших очах "москаль" Романенко і "поляк" Галицький стають українцями.
О. Г. 