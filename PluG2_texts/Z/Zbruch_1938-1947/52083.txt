◦ ◦ ◦ ◦ ◦ ◦

Промова Рузвельта
ВАШІНГТОН, 28. (ТАРС). У своїй промові по радіо, виголошеній 27 травня, Рузвельт відмітив, що нинішня війна перетворилася у війну за світове панування, до чого, як він заявив, прагне сучасна Німеччина. Держави осі в цілях встановлення контролю над морями повинні захопити Англію. Битва за Атлантичний океан провадиться на просторі від вод Північного полюса до Антарктики. Рузвельт заявив, що тепер втрати англійського торгового флоту перевищують в три рази виробничу потужність англійських суднобудівних верфей. Проти цього США можуть вжити одночасно двоякого роду заходи: прискорити будівництво торгових суден і допомогти скоротити втрати на морі.
Національна політика США, за твердженням Рузвельта, полягає, поперше, в активному опорі спробам встановити німецький контроль над морями. При цьому він вказав на небезпеку для США окупації Ісландії і створення німецьких баз у Гренландії, а також на небезпеку встановлення з боку Німеччини контролю над Азорськими островами і островами Зеленого мису. Подруге, США подаватимуть всемірну допомогу Англії і тим країнам, які силою зброї чинять опір Німеччині.
Наприкінці Рузвельт сказав: ми в Америці самі вирішуватимемо для себе — чи зазнали, коли і де американські інтереси нападу і чи створилася загроза для безпеки США. Ми не зупинимося перед використанням своїх озброєних сил для того, щоб відбити напад.
Декларація Рузвельта
ВАШІНГТОН, 28. (ТАРС). Перед своїм виступом Рузвельт опублікував декларацію, в якій оголошується запровадження в США необмеженого надзвичайного становища. 8 вересня 1939 року, говориться в декларації, в зв'язку з виникненням війни в Європі була опублікована декларація, яка оголошувала країну на обмеженому надзвичайному становищі і визначала заходи "до зміцнення національної оборони в межах повноважень мирного часу". Розвиток подій, говориться в декларації, показує, що цілі воюючих держав осі в нинішній війні не обмежуються тими цілями, які вони проголосили на початку війни.
Сучасна обстановка вимагає, щоб уряд США в інтересах безпеки США і Західної півкулі перейшов від повноважень мирного часу в питаннях воєнної могутності до заходів, які дадуть США можливість "негайно і рішуче справитись з усякою спробою ворожого оточення Західної півкулі або створення будьякої бази для нападу на неї".
До загибелі англійського лінійного крейсера "Худ"
ЛОНДОН, 29. (ТАРС). Агентство Рейтер передає, що на думку лондонських кіл, з потопленого лінійного крейсера "Худ" врятувалося тільки три чоловіка — один офіцер і два матроси. Вибух на "Худі" стався так несподівано, що люди, які уціліли після нього, майже не мали можливості врятуватися. Звичайний екіпаж "Худа" складався з 1.341 чол.
До потоплення лінкора "Бісмарк"
ЛОНДОН, 29. (ТАРС). Агентство Рейтер передає, що англійськими кораблями підібрано понад 100 офіцерів і матросів з німецького лінкора "Бісмарк". 