Львівські художники до ювілею Франка. — Музична підготовка до Франківських днів

Львівські художники до ювілею Франка.
Львівські художники готують до 85-річчя з дня народження Івана Франка ряд праць. Тематика їх багатюща. Вона бере початок від розвитку промисловості в Галичині та народження робітничого класу — з 1846 року. З цієї тематики є такі роботи: "Експлуатація на нафтових підприємствах" за твором поета "Борислав сміється" та "Пролетаризація села" за твором "Ріпник". Секція графіки готує "Альбом Франка". Він міститиме портрети, етюди, ескізи, які малюють життя, творчість і оточення Франка. Вже надіслано десятки праць. Між ними є: "Старий університет, де вчився І. Франко", і "Музей Франка" — Ацеданської; "Франко серед робітників" і "Франко серед селян" — Гостинського, "Розмова Франка з Коцюбинським, Гнатюком і Грінченком" "Франко з дружиною", "Франко-рибалка" — Ярослави Музики. Є також кілька композиційних праць Кульчицької, Іванця, Баляса, Монастирського і інших. Художник Глазнер вже закінчив портрет Франка, а Ярослава Музика готує ряд портретів Франка в різних роках його життя.  
 Музична підготовка до Франківських днів
Незабаром відзначатимемо на радянських землях 25-річчя з дня смерті, а потім 85-річчя з дня народження великого поета-революціонера Івана Франка. Ці знаменні дні народного поета відзначимо якнайдостойніше, бо ж Франко вийшов з народу, жив і творив серед уярмленого польськими панами люду, вмер на рідній землі, як безсмертний творець оцих знаменних слів:
До одважних світ належить,
К чорту боязнь навісну,
Кров і праця нам збудують
Нову, кращу вітчину.
І саме тепер, у новій, вільній батьківщині віддамо на урочистих вечорах, присвячених пам'яті І. Франка, честь і шану геніальному поетові не тільки доповідями, декламаціями тощо, але і піснями, що їх написано досі на його слова.
Хоч пісень тих, щоправда, недуже ще багато, а проте вони вже є. На основі зібраних досі нотографічних робіт у відділі музики та нот Львівської бібліотеки Академії наук маємо приблизно 70 різних композицій на слова Івана Франка. Цими піснями будемо звеличувати на вечорах, концертах його пам'ять.
Найбільше появилося в нас дотепер сольних пісень в супроводі фортепіано до Франківських поезій, бо їх є вже 25 для різних високих і низьких голосів. Потім йдуть пісні для мішаних та чоловічих хорів, між якими ножна знайти легші і трудніші до виконання твори, менш або більш ефектні і т. д. Усіх цих хорових пісень набереться до півсотні. Далі йдуть мелодекламації, жіночі хори і т. ін.
Львівський обласний Будинок народної творчості влаштував в одній з кімнат виставку всіх композицій на слова І. Франка, які є зараз під рукою. Є там друковані вже, а також і непубліковані ще твори. Вони призначені в першу чергу для тих самодіяльних гуртків, що працюють у Львівській області під керівництвом кваліфікованих методистів, які удосконалюють роботу хорів, солістів та оркестрів. До Будинку часто заходять диригенти і одержують там пораду при доборі пісень для своїх хорів.
Консультації, які саме пісні співати на концертах-вечірках у честь Івана Франка, можна одержати також у відділі музики та нот Львівської бібліотеки Академії наук. Тут зберігаються всі твори на слова І. Франка, які появилися друком по 1 травня ц. р. Правління бібліотеки подбало про те, щоб кожний відвідувач музвідділу знайшов справжню пораду, а перш усього, щоб міг користуватися нотами, підготовленими до Франківських днів.
Я. Ярославенко, композитор. 