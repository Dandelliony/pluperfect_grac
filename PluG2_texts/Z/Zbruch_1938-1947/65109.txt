За конкретний вияв духа національної спільноти

Львів, 21 квітня. Нерідко трапляється у сімейному житті таке явище, що члени сім'ї порізняться між собою думками, що відчужаться навіть один від одного на якийсь час, але коли на сім’ю впаде сильний зовнішній удар або коли з'явить ся небезпека такого удару, всі вони знову єднаються, сім'я знову стає монолітом і спільними силами бореться та рятується. Зустріне котрогось з членів сім'ї нещастя, згорить йому, наприклад, хата, або повінь знищить йому хліб, тоді інші члени сім'ї спішать пошкодованому з негайною допомогою. Все те, що колись роз'єднувало сім'ю, тепер, в обличчі нещастя, забувається. До голосу приходить могутній, всеоб'єднуючий чинник — зов крови. Це природне, позитивне явище. Ці почування, які єднають громадку найближчих по крови одиниць, повинні поширюватись і на найширшу нашу громаду, на цілий нарід. Про те нам і йде.
Назагал беручи, нашій суспільності не можна закинути самолюбства, браку зрозуміння жертвенности і самої жертвенности відносно потребуючих братів. Як приклад, вистане згадати про нашу останню допомогу полоненим. Ця допомога — це одно з кращих свідоцтв жертвенности нашої суспільности. Але сьогоднішні вийняткові, воєнні часи вимагають ще більшого скріплення цього почуття спільноти і піднесення жертвенности в ім'я цієї спільноти до найвищих меж. Тепер стає особливо пекучою справа прохарчування знищених повінню гірських і підгірських околиць. Український Центральний Комітет докладає всіх можливих зусиль, щоб помогти місцевому населенню перебути цей нелегкий переднівок. Найважніший засіб допомоги — це так звані допомогові кухні по знищених повінню селах. Декуди ці кухні вже працюють, в деяких місцевостях навіть дуже добре. Але вони покищо не захопили своєю добродійною діяльністю всього потребуючого населення і воно змушене шукати виходу на власну руку. І якщо ці наші збіднілі і потребуючі брати звертаються з просьбою допомоги для тих, яких повінь не знищила і які для цієї допомоги ще щось можуть у себе знайти, то вони рішуче не повинні відправляти з нічим тих наших братів, що до них за цією допомогою звертаються.
Другий спосіб допомоги нашим знищеним повінню братам підчас теперішнього переднівку — це організоване Українським Центральним Комітетом переселення їхніх дітей в багатші, "товсті" околиці. Простий, органічний інстинкт національного самозбереження каже нам, що дітей цих наших братів рятувати треба і це — негайно. Практично цей порятунок, ця допомога виглядає в той спосіб, що кожна українська сім'я, що сама не є в біді, повинна прийняти до себе на прохарчування одну дитину тих наших братів, що її самі тепер прохарчувати не всилі. Там, де вариться для п'ять-шість осіб, там, напевне, знайдеться ложка страви і для ще одної малої особи.
Але від заможніших громадин і сіл вимагається сьогодні ще більшої жертвенности, а саме, щоб вони помогли привезти чи довезти цих дітей до себе. Подумаймо, які великі сьогодні комунікаційні труднощі і як далеко віддалений, наприклад, Тернопіль від Турки. В оцій статті, очевидно, годі хочби й приблизно згадувати про те, що і як конкретно повинні зробити у цій справі поодинокі села чи повіти. Але слід підкреслити, що якби треба було по ці діти навіть кількадесять кілометрів виїхати возами, то в ім'я найвищої національної спільноти це зробити треба. Не від речі буде пригадати, що перед війною жертвенність на національні цілі по деяких наших селах просто не знала прикладу в інших народів. Чому ж тепер не мали б вони продовжувати цієї своєї світлої і прикладної традиції?
Було б дуже добре, якби ми цю нагоду допомоги нашим потребуючим братам та їхнім дітям використали також для пропаганди і дійсного введення в якнайширші кола нашого громадянства нового і масового звичаю — приймати дітей-сиріт за своїх. Кожне конкретне здійснення такого звичаю — це теж велике, національне, патріотичне діло.
Нам треба тепер всіма способами розбуджувати, піддержувати і скріпляти у нашому громадянстві почуття одної національної спільноти, спільноти не в словах, але яка буде проявлятися в конкретних ділах. Ці почуття повинні бути в нас такі загальні, повинні так пронизувати все наше думання, усі наші діла, почини, плани, наміри, щоб одиниця постепенно взагалі визбувалася під кутом егоїстичного "я", а присвоїла собі благородніший звичай — все оцінювати під кутом "ми", як всенаціональної спільноти. Пам'ятаймо одне, що що-небудь конкретне робимо для того чи іншого нашого потребуючого брата та його дітей, робимо це для всього українського народу, чим причиняємось конкретно до сцементування української національної спільноти.
Д-р П. Саноцький. 