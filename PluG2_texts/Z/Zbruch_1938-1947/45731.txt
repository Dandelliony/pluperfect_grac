Рада Архиєпископа Холмського й Підляського

Наказом з дня 7. листопада ц. р. архиєпископ холмський і підляський Іларіон покликав до життя "Раду Архієпископа Холмського й Підляського", як внутрішній дорадчий орґан у важніших церковних і реліґійно-національних справах, з участю духовенства й світських осіб, представників усіх повітів єпархії.
Цей перший приклад створення такої дорадчої установи, з притягненням вірних до участи в церковних справах і здійснення соборного принципу в єпархіяльному управлінні, є важливою подією в житті православної Церкви. Нині церковне життя змінилося. Воно набрало тепер нового змісту й нового значіння. Перед православною Церквою відкриваються на Холмщині нові та всебічні завдання. Гора короля Данила перестала бути лише "катедральною", вона стає українським культурним осередком ширшого значіння. І ось, щоб прислухатись голосу громадянства, щоб запитати його в питаннях часто першорядної ваги, владика скликує ще собі з усіх кінців своєї розлогої єпархії дорадників, мужів, що так чи інакше користають з довіря громадянства та в своїх руках тримають провід українського життя. Таким робом на членів Ради Архиєпископа запрошено: з м. Холма: 1. Провідника УДК проф. М. Мостовича, 2. дир. Пекарського, 3. ред. В. Островського, 4. інж. Н. Квітку, 5. інсп. С. Скрипника, 6. нот. А. Павлюка, 7. дир. І. Лютого, 8. інж. А. Романенка, 9. мец. М. Багринівського; з м. Люблина: 10. Провідника Українського Комітету, проф. Н. Кибалюка, з Білої — 11. суддю В. Соловія, з Володави — 12. лікаря Олексюка, з Грубешева — 13. п. Самофаленка, та з Замостя — 14. суддю О. Рочняка. Крім того запрошено всіх о.о. членів і секретаря холмсько-підл. духовної консисторії.
Досі відбулось уже три засідання ради архиєпископа: 10. і 18. листопада та 1. грудня ц. р.
Засідання Ради відбуваються завсіди під головуванням владики. Секретарем Ради є секретар консисторії В. Квасницький.
Подамо деякі з питань, вже обговорюваних на попередніх засіданнях Ради:
1. Рішено притягнути парохіяльне духовенство до праці в культурно-національних установах, особливо до активної участи в ліквідації неграмотности по селах.
2. Втягнути духовенство до акції зимової допомоги.
3. Вжити заходів у справі заснування шкіл: дяківської в Яблочинському манастирі й педаґоґічної в Турковицькому.
4. Засновано постійну правничу комісію з участю правників і представників духовної консисторії для розгляду й подачі висновків у справах, що вимагають правничого вияснення, особливо в справах маєткових єпархії.
5. Висловлено однодушне побажання відкрити в м. Холмі Українську Духовну Академію для підготови будучих пастирів.
6. Про національне виховання духовенства й національне проповідництво.
7. Про піднесення значіння манастирів і матеріяльну їм допомогу.
8. Про утворення Комісій для впорядкування холмської катедри й православного цвинтаря при ній.
9. В справі заохоти вірних до більшого відвідування церкви.
10. Про духовну опіку української еміґрації за кордоном і інші.
11. Про Богослужбову мову. Рада одноголосно погодилася зі всіма розпорядженнями в цій справі й визнала їх цілком слушними. Українська вимова богослужбових текстів
До всіх оо. настоятелів парохій Холмсько-Підляської Єпархії Духовна Консисторія розіслала 6. грудня ц. р. такий розпорядок:
"З розпорядження Його Високопреосвященства, Іларіона, Архиєпископа Холмського й Підляського, Духовна Консисторія пригадує всім настоятелям парохій, що Впросв. Владика Іларіон на зїзді оо. деканів 12.—13. листопада ц. р. наказав вводити українську вимову церковно-словянських богослужбових текстів дуже обережно, ступнево і тактовно, залежно від національної свідомости парохіян. Спокійне й ступневе введення Богослужбової вимови взагалі покладається на тактовність і сумлінність оо. настоятелів". 