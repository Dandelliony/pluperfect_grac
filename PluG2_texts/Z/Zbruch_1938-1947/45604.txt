Життя віддане народові

1916 рік. Нещодавно через Львів пройшла відступаюча з Західної Галичини російська армія. За нею аж на Стир пересунулися армії Австрії та Німеччини. На населення міст і сіл впав непосильний тягар військових реквізицій.
До Львова доходили вісті про страхіття війни, про жахливі вироки воєнних судів. Там десь вішали чоловіків, жінок та навіть дітей. Все не дуже глибоко хвилювало хворого Івана Франка. Він на собі болюче відчував лихоліття війни. Він страждав за народ, жив його муками, його горем. Хвороба, яка довгі роки руйнувала його організм, прикувала велетня духа до ліжка. Вона катастрофічно посилювалась. Самітний лежав Франко у своєму будинку по вулиці Понінського. З рідних нікого не було біля письменника. Тяжко хвора дружина лежала в клініці, сини — Тарас і Петро були в армії, а дочка ще до імперіалістичної війни виїхала до Києва.
І той, хто 40 років трудився і навчав, щоб з рабів зробити народ, хто все життя приймав невдячність і наругу, лежав тепер забутий, самітний. Він був, як його народ: "замучений, розбитий, мов паралітик на роздорожжі".
Львівський лікар Овчарський з допомогою друзів, прихильників Франка, перевіз хворого до притулку для стариків та інвалідів — Народної лікарні, яка містилась по вул. Петра Скарги. Тут відчув себе Франко не таким самітним. Він був серед найбідніших, знедолених людей — інвалідів та сиріт, жертв страхітливої імперіалістичної війни. Серед цих людей доживав свої останні дні той, хто "словом сильним, мов трубою, міліони зве до бою".
І тут, на смертному ліжку, Франко не втрачав зв'язків з народом. Він слухав оповідання інвалідів про жахливу, криваву війну. Він чув плач дітей-сиріт, чув стогін людей, які пролили кров за інтереси ненажерливого капіталізму.
У березні Франко повернувся до себе на вул. Понінського. Хворого і далі лікував Овчарський. Часом його відвідував дехто із львівських знайомих. Рідний брат Франка, селянин з Нагуєвич, прислав свого 15-літнього сина, який, може, і був єдиною розрадою для хворого. Він оповідав про рідне село, про рідню, про селян, яких знав Франко. І перед хворим виростала кузня при дорозі, пригадувалася "Грицева шкільна наука", усміхався до нього "Малий Мирон"... Думка думку наздоганяла, мов у калейдоскопі, пересувалось перед очима його важке, безрадісне життя. Його вуста шепотіли: "У тачку життєву запряжений, як наймит той похилий, я мушу так її тягти, покіль живу".
Іноді довгими годинами нерухомо дивились очі хворого в стелю. А з вулиці, крізь зачинені вікна, доносилась весняні звуки. Швидкими кроками йшла весна. Теплі промені сонця вітали хворого. На обличчі Франка з'являлась усмішка.
В ті часи М. Колодій часто бував у Франка. Хворий заводив розмову про свій виїзд у Карпати, до Криворівні, звідки сподівався повернутися здоровим.
— Щоб скоро травень, — говорив Франко, — а в червні буде можна виїхати. Це ж найгарніший місяць у Карпатах.
А коли в другій половині травня надворі похолодніло і сонце рідко показувалося, Франко нервував і нарікав:
— От бачите, сонце за хмарами, за густими хмарами. Що робити? Треба ждати. Але правда, що смерть не має терпеливості ждати.
Довгі і тяжкі були для хворого ночі. Коли холодний вітер скаженів надворі, Франкові здавалося, що там, край його вікна, "щось плаче і хлипає важко". Може це плакав розбитий і замучений трудящий народ, якому Франко все своє життя віддав, щоб "з низин так мрячних і лячних" підняти його "там, де сам стояв, до світлих висот". Він шептав: "Твоїм будущим душу я тривожу, від сорому, який нащадків пізних палитиме, заснути я не можу".
Колись за написану Франком передмову до збірки польських перекладів його ж оповідань "Галицькі образки" на письменника накинулися "сивоголові патріоти". В тій передмові були такі зворушливі слова: "Як син українського мужика, вигодований чорним мужицьким хлібом, працею твердих мужицьких рук, почуваюся до обов'язку панщиною цілого життя відробити ті дрібняки, які видала мужицька рука на те, щоб я міг видряпатися на висоту, де видно світло, де пахне воля, де ясніють вселюдські ідеали".
Ті мужицькі "дрібняки" відробляв Франко сорок років. Сорок літ клепав, мов коваль, серця і сумління свого народу, безупинну працю свого життя віддав трудящим. Він віддав їм все. На користь Наукового товариства ім. Шевченка Іван Франко при свідках завіщав свою бібліотеку, всі книжки різних авторів, рукопис, документи, записки, всю переписку.
— Був день 28 травня, — оповідав М. Колодій. — Ніколи не забуду того дня. Пополудні показалося сонце, але лише на те, щоб за хвилину сховатися знову за хмари. На стук у двері хворий голосно відповів: "Прошу". Він лежав. Подивився поволі і згодом промовив: "А, це ви?" Зав'язалася розмова. Просив посадити його в крісло. Але коли хворий почав стогнати, я допоміг йому добратися до ліжка. Запитав, чи добре виглядає? На підтверджуючу відповідь попросив подати дзеркало. Довго вдивлявся, потім з легкою усмішкою промовив: "Ви, певне, ще ніколи так здорово не брехали, як ось тепер". Знову злегка усміхнувся. "Ей, може я таки не вмру! Але ви прийдіть ночувати до мене". Коли Колодій відповів, що прийде коло 8 години вечора, хворий виразно сказав: "Ей, ні, прийдіть скорше, бо я готов же вмерти"... Замовк... Хвилина напруженого спокою... Обличчя почало сіріти...
Ще один гострий погляд надлюдського змагання. Обняв ним кімнату, немов світ цілий бажав обняти. Була четверта година дня. Поволі опустилися повіки. Вмирав велетень художнього слова.
К. Пелехатий. 