"Помста"

(Прем'єра в Польському державному драматичному театрі)
Ледве здобувши трохи освіти, 17-річний Фредро опинився в рядах Наполеонівської армії. Він пройшов з нею половину Європи, бився в її рядах, зазнав страхіть відступу з Москви, брав участь у битві під Лейпцігом. Після падіння Наполеона демобілізований Фредро 21-річним капітаном повернувся до рідного краю, щоб сісти на виділеній йому батьком невеличкій аренді. В його господарюванні найважливішу роль відограв мандрівний крамар, який продав йому комплект творів Мольєра.
Гострим зором Фредро розглядається навкруги. Пером він забавлявся з молодості. В полку кружляли його жартівливі віршики; тепер же в ньому пробуджується спостерігач. Фредро бачить типи, які збереглися тут, наче мухи в янтарі. Тепер ці типи тішать його — мандрівника, який після 1814 року потрапив просто з Парижа до Рудок! Яке велике багатство оригіналів і чудаків у цьому світі галабурдів, рубайлів, процесовичів, крутіїв, шибайголов, скупарів, лихварів, паразитів, приживалок, всезнайків, потаскух і гусок.
Спершу несміливо, потім щораз вільніше почав Фредро рисувати сцени, збираючи "зразочки" того суспільства, що було в нього перед очима. І так появився ряд комедій, серед яких "Помста" є найбільш безсумнівним архитвором.
Довгі роки в польській критиці не раз виникали суперечки про відношення самого Фредра до своїх персонажів. Підсовували йому різні, іноді і найсуперечливіші заміри. Найбільш було суперечок над "Паном Йовіяльським". Чи бажав, мовляв, автор у ньому створити позитивний образ гостинного панського двору з симпатичним хазяїном, чи це гостра сатира на ледарське і злочинно-пусте життя дурнів та ідіотів? Менш яскраві були розходження в поглядах на "Помсту", хоч і тут могла б нас тривожити дисгармонія між марністю світу, який оглядаємо на сцені, і незаслуженим, здавалося б, теплом, що ним його поет обдаровує. Одне слово, Фредро, письменник, здавалося б, так простий і ясний — давав найбільше розбіжностей в інтерпретації його творчості.
Певне одно, що про "Помсту" можна б писати з усякої точки зору. Я сам писав раз про неї напівжартома з перспективи — муляра, який направляв мурований тин на межі.
"Двоє шляхтичів дерлися, мов коти, і один на злість другому вирішив направити тин. Він прикликав муляра. Під час роботи другий шляхтич муляра прогнав і набив, а перший відмовився заплатити муляреві і виштовхав його за двері. Потім обидва шляхтичі помирилися, одружили дітей і справили їм гучне весілля. А муляр? Про муляра автор нічого не згадує..."
Але в межах цієї статті нема місця на такі фантастичні історично-соціальні перспективи. Скажемо просто, що Фредро дивився на свій світ більш очима художника, ніж мораліста. Він дуже близько стоїть до того шляхетського загумінку, щоб надто суворо міг його осуджувати; в тому побуті його не вражає, мабуть, так багато дефектів, які прикро нас вражають сьогодні. І в тому теплі, яким поет обдаровує постаті в "Помсті", почувається неначе радість творця і його вдячність всім — Чесніку, Реєнту, Диндальському, Папкіну, Подстоліні. Вдячність за те, що всі вони такі соковиті, барвисті і повні. І факт, що коли той сам світ втратить свою побутову барвистість та оригінальність — Фредро суворо його засудить. Важко знайти більш мрачні образи з цієї самої сфери, ніж ті, що знаходимо їх, наприклад, в якійсь "Вихованці", або в "Останній волі" Фредра.
Чи не найкращою річчю в "Помсті" є вірш. Він не обтяжує тут думки ні на одну хвилину, навпаки — окрилює її. Є в цьому вірші якийсь бароковий полонез, який надає чудовий ритм справам, що діються на сцені і перетворює їх в справжній, славний балет. Під впливом чару цього балету ми майже не чуємо, що всі домашні затії цього "замку" таки досить брудні. Розмашистий крок залицянь Чесніка, штудерні заходи освідчин Реєнта дають можливість нам забути про той славний момент, коли поривистий Чеснік гамує свою вдачу, як тільки ворог переступив поріг його хати! Уявім собі закінчення "Помсти" без цього ефекту; це був би банальний комедійний фінал. От що значить зроджений смисл художника. А врешті, скільки в цій "Помсті" розсипано віршів, що вже стали прислів'ями, як приміром жахливе змістом і розкішне формою твердження старого процесовича, що "не брак свідків на цьому світі".
Для акторів "Помста" є, зокрема, вдячним твором. Що не постать, то роль, і кожна з них має свою вікову традицію в театрі. Не зрадили цим традиціям і артисти Львівського польського державного театру. Артист Гутнер виконав роль Чесніка блискуче. Красновецький був прекрасним в ролі облесливого і небезпечного реєнта. Жичковська була справжня метеликувата Подстоліна — вдова по трьох старих "метеликах". Венгжин відтворив роль одного з найвеселіших Папкінів в своїй широкій буфонаді. Добрий був Козловський в ролі Диндальського, зуміли також віддати чар і щирість кохання Вацлава і Клари — артисти Возняк і Зарембінська. Менші ролі також були дбайливо проведені. В спектаклі почувалася майстерна рука режисера Красновецького, який дав багато помислів, зокрема мімічних, в дотепних подробицях комедії. Декорації Дашевського допомагали глядачеві сприймати "Помсту" в тоні справжнього гумору. Також дуже гарні в спектаклі костюми.
Т. Бой-Желенський. 