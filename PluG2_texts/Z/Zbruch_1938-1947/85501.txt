Св. Микола іде...

З приводу листа одної сирітки до св. Миколи   Львів, 13-го грудня.   Припадком попав мені в руки зворушливий лист малої сирітки до св. Миколи. Ось він:   Святий Отче Миколаю!   Прийшла зима і незадовго прибудеш Ти на землю на своїх саночках, щоб радістю роз'яснити дитячі личка. І ми в нашому Дитячому Будинку також чекаємо на Твій прихід, а Ти Святий, хіба не минеш малих сиріток. В Твому великому мішку напевно знайдеться трохи місця на дарунки для нас.   Мені так зимно в літному вбранні, а Богданко і Юрчик бігають без панчішок. Наша добра пані Вихователька каже, що усі панчішки вже подерлися і нема ниточок, щоб їх позашивати.   Крім того, принеси нам, святий Миколаю, щось солодкого, щоб хоч раз в Твоє свято було солодко і нам, малим сиріткам.   А коли Ти, Святий Отче, знайшов би когось, хто хотів би стати мені Мамою, або хоч Тетою, чи Вуйком, то скажи, то я жду на них і вже їх люблю!   Як на землю впаде сніг і вечором почуємо срібні дзвіночки Твоїх саночок, наша молитва з певністю дійде до Тебе і приведе Тебе до нашого будинку"...   Наводжу цей лист у цілому, бо видається мені, що в ньому проречисто висловлені мрії і потреби отих бідних діточок, які не мають нікого з рідних і живуть в дитячих будинках. Тут, правда, вони мають дбайливу опіку і забезпечення усім найпотребнішим, але все ж багато дечого їм не достає і про це повинні ми пам'ятати та постаратися допомогти в міру своїх можливостей управам дитячих будинків ці браки заспокоїти, тим більше, що саме іде про дітей.   І так зближається день св. Миколи, в якому чемні діти одержують дарунки. Допоможім же Святому сповнити невибагливі мрії отих 750 дітей, що живуть у різних дитячих будинках міста Львова і так нетерпляче його виглядають в надії, що й про них не забуде. Хайжеж надії їхні сповняться! Хайжеж не буде нікого з поміж нас, щоб не поспішив зложити в мішок св. Миколи маленького даруночка для сиріток! Коли б кожний працівник українських установ приніс по одному тільки яблучку, по якій маленькій булочці та дечого солодкого, було б доволі, щоб обдарувати усіх дітей і радістю наповнити їхні серця. Коли ж долучимо до того яку малу забавку, книжечку, чи щось з теплих річей — то це вже буде дуже щедрий дарунок, за який вдячність дітей буде просто безмежна. Тому закликаємо усіх, хто любить діти і хоче внести в їх сірі будні дрібку ясного проміння, поспішити зі свято-Миколаївськими дарунками для сиріток, що їх прийматиме продовж тижня кожного дня від 10-ої до 19-ої Жіноча Світлиця Окр. Жін. Секції Львів—місто при вул. Галицькій ч. 19, ІІ. пов.   Львівські вісті 