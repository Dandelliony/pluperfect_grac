В роковини смерти незломного організатора

М-р Гриць Кухар
Львів, 30 червня. 
Між жертвами червоного терору, що їх відкрито перед роком у кошмарних казаматах при вул. Лонцького у Львові, знайдено м. ін. тіло м-ра Гриця Кухара.
Рука енкаведиста вбила людину, яка за час свого недовгого життя вспіла проявитися як надійний організатор. Вже як учень З-ої гімназійної кляси веде Гриць Кухар самостійно релігійне товариство гімназійної молоді. Активно заангажований у пластовому русі, він основує у Стрию дві нові пластові клітини: 46 Пластовий курінь та 5. Зв'язок Новиків. Як курінний та як зв’язковий проявляє він чималий організаторський хист. Зокрема гарно записав він себе в історії стрийського пластового коша у зв’язку з організацією та веденням одного з перших у нас зв'язків Новиків, що як нова на нашому терені установа, без розроблених метод праці, ставив перед провідником складні, важкі завдання.
Підчас університетських студій у Кракові продовжує Гриць Кухар свою організаторську діяльність — як голова Правничої Громади, найбільшого українського студентського об'єднання на краківському терені. Після магістерського іспиту працює в кооперації, в ПСК у Щирці та у Стрию, опісля як ревізор РСУК — і то працює з питомим собі запалом та жертвенністю.
Після приходу большевиків має Гриць Кухар нагоду виїхати до Генерал-Губернаторства, але не може відірватися від праці на рідному терені. Залишається в краю і переймає становище начальника книговодства Медичного Інституту. Його твердий, невгнутий характер не знає компромісів навіть з червоним режимом, тому входить у конфлікт з партійними псевдоученими. Як доброго спеца, залишають його на відповідальному становищі, але це не проходить безкарно; перед відворотом червоної армії попадає туди, звідкіля ніхто не вернувся. Арештують Гриця Кухаря в годину після арештування директора Медичного Інституту, Струка; товариші праці остерігають його, благають, щоб утікав — даремно. Гордий, завзятий, розлюблений у риску й небезпеці, він приймає останній визов долі — і гине, залишаючи дружину та двоє дітей. Гине напередодні нового періоду нашого організованого життя, коли нам так дуже треба людей з живою ініціятивою, залізною енергією, крицевим характером та незломною міливістю.
Г. 