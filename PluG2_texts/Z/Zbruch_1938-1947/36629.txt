◦ ◦ ◦ ◦ ◦ ◦ ◦

Автомашини для перевозки хліба. Львівський трест хлібопечення одержав 15 спеціалізованих хлібоперевозочних автомашин Горьківського автозаводу. У ніч на 17-те травня машини почали вперше розвозити з пекарень до магазинів хліб, здобу, пирожне, дрібноштучні булочні вироби, тощо. Це значно гігієнічніше ніж кінні перевозки і охороняє хліб від псування.
Медикаменти для західних областей України і Білорусії. Для постачання лікарень і аптек західних областей України і Білорусії одеська хіміко-фармацевтична фабрика відправила на 400 тисяч карбованців різних медикаментів. У квітні було відправлено 9 вагонів. Тепер фабрика одержала нове замовлення на таку ж кількість товарів. Три вагони вже відправлено. ("Чорноморська комуна").
Вечірній університет. Львівський обком і міськком КП(б)У відкривають в місті вечірній університет для підвищення ідейно-політичного рівня інтелігенції. 300 чоловік із активу вчителів, лікарів і інженерів без відриву від роботи прослухають курс лекцій про основи марксизму-ленінізму, з історії народів СРСР, про російську, українську і західноєвропейську літератури, з економгеографії. Будуть також прочитані лекції по поточній міжнародній політиці. Університет розрахований на рік, навчання буде провадитися раз в шостиденку.
Закінчено реконструкцію велосипедного заводу. Львівський велосипедний завод при панській Польщі тільки складав веломашини з частин, які ввозились з закордону. Тепер на ньому проведена реконструкція, яка дозволяє з сировини і матеріалів, які доставляють з Радянського Союзу, на місці робити всі частини. Цехи устатковані новими токарними, револьверними, фрезерними і пресовими верстатами. Число робітників збільшується майже в 4 рази. Зараз провадиться набір робітничої сили. Робота на заводі буде організована в три зміни. Завод розрахований на випуск 40 тисяч велосипедів на рік.
Відпочинок трудящих. Професійна спілка працівників Львівської електросітки для членів спілки і їх сімей на літній час заарендувала 4 дачі-вілли в Брюховичах. Будинки знаходяться в гарній і здоровій місцевості коло лісу. Два з них обладнуються для дітей, де кожного місяця відпочиватиме біля 50 дітей. Львівський дачний трест, що має в своєму розпорядженні більше дач, здав робітникам і службовцям управління Львівської залізниці 4 дачі на весь сезон. Дві дачі зняли для себе працівники нафторозвідки. 3 дачі займатимуть в Брюховичах піонери. 