Дискусійний вечір

Львів, 17 лютого.
У суботу, 14-го лютого ц. р., відбувся другий дискусійний вечір, що нав’язував до січневої вистави Спілки Образотворчих Мистців у Львові. Вечір відкрив голова Спілки, д-р І. Іванець, який підкреслив значення таких вечорів у напрямі зацікавлення мистецтвом ширших кол громадянства. Зчерги реферат на тему: "Мистецтво та критика в час" виголосив ред. М. Голубець. У своїй доповіді дав референт коротку характеристику українського мистецтва від найдавніших часів, через візантинізм до його сучасного стану. Тому, що тема реферату не мала дискусійного характеру, щойно дискусія, що розгорнулась по доповіді, наблизила реферат до актуальних питань. І так, мистець М. Дмитренко говорив про велику різницю між мистецтвом і кінематографією. Фільм буденіє та тратить вартість по кількох чи кільканадцяти роках, мистецький твір не тратить вартости ніколи. Мистець Дядинюк закликав критиків і мистців до співпраці у творенні українського стилю та звернув увагу на актуальну тематику у творчості. Ширше про критику та її значення для розвою мистецтва говорив проф. І. Свєнціцький. Критик — це людина великої ерудиції, безстороння те об'єктивна. Без огляду на напрямки та школи, він мусить поглиблювати мистецький твір, аналізувати його технічні та мистецькі якості. Крім цього, критик повинен слідкувати за розвитком даного мистця. Та найважніше: критик і митець повинні спільно підносити громаду до розуміння мистецтва. Д-р М. Драган висловив думку, що не завжди мистець потребує критика; буває, що мистець доходить до вершин силою свого таланту. Композитор д-р Б. Витвицький домагався, щоб критика старалась бачити в кожного мистця позитивні сторони й тим заохотити мистця до позитивної творчости та зліквідувати мур, що ділить мистецтво від глядача. У критиків повинен бути загальний критерій, що допоміг би їм правильно оцінювати мистця та його твори.
Цей вечір, як і попередній, викликав велике зацікавлення, як серед мистців, так у ширшої публики. З досвіду дня ясно, що творчі вечори приносять оживлення в мистецькому житті та викликують зацікавлення загалу мистецтвом.
Правління Спілки Образотворчих Мистців задумує й надальше організувати подібні вечори з рефератами, щоб наступні вистави мали щораз вищий мистецький рівень.
(от.). 