Нафта в новітній війні

Львів, 29 жовтня.
У сучасній економіці нафта грає чи не найважнішу ролю. Без нафти годі було б собі подумати функціонування економічного організму. Якщо це відноситься вже до мирного часу, то тимбільше треба це сказати про час війни. На початку теперішньої війни Англія всі свої надії зв'язувала передусім з некорисним становищем Німеччини саме щодо забезпечення нафтою. Німеччина тоді могла — і то тільки до певної міри — користати з румунської нафти. Видобуток нафти в Румунії в 1938 році становив 6,6 міліонів тон і займав шосте місце у світовій продукції. У 1937 році Німеччина закупила в Румунії 734.000 тон нафтової ропи і понад 1 міліон тон бензини. Для порівнання варто пригадати, що в перших двох роках світової війни центральні держави зуживали по 2,2 міліонів тон нафти річно, а західні держави по 9 міліонів тон, з чого 6 міліонів припадало на саму Англію. Та все таки румунська нафта, якою тепер користується виключно Німеччина, є дуже поважним чинником, не зважаючи на збільшені вимоги модерної війни.
Але Німеччина в ніякому разі не є залежна виключно від румунської нафти. Не можна забувати, що завдяки відповідній економічній політиці Німеччині вже перед війною вдалося збільшити свою продукцію нафти до поверх 600 тисяч тонн у самій тільки старій Державі. До того дійшли згодом інші джерела нафти, передусім в Австрії. Перемога в Польщі дала Німеччині галицькі джерела нафти в околиці Ясла, а сьогодні належать до неї також Дрогобич і Борислав. Далі Німеччина сьогодні без застережень може користуватися нафтовими джерелами Ельзасу і Естонії. В останньому часі також і в Мадярщині знайшли досить поважні джерела нафти і почали вже підготовку до їх використання. Так, що в загальному треба мати на увазі значний зріст видобутку нафти в цілій Европі.
До того доходить продукція синтетичного пального з вугілля. Вже в 1935 році перша німецька фабрика синтетичної бензини продукувала 1.000 тонн бензини денно, тобто 365 тисяч тонн річно. Ця цифра говорить найкраще про значення продукції синтетичного пального; а скільки його виробляють сьогодні, про те довідаємося мабуть аж після війни. Нарешті треба згадати, що і противники Німеччини час від часу дбають про те, щоб Німеччині випадково бензини не забракло. Відомо, що дуже великі запаси бензини Німеччина здобула у Франції, пізніше в Сербії, а тепер наповнює свої склади большевицькою бензиною.
Якраз навпаки мається справа з Англією. Коли німецькі запаси бензини за час війни зростають, то англійські зменшуються. Перед війною Англія своїми капіталами панувала над кругло 20% загального видобутку нафти, хоч тільки 2% з того находилося на самій території Британської імперії, а в самій Англії, крім малих джерел у Шотландії, взагалі нафти не було. З огляду на своє положення на острові, Англія, після Сполучених Держав Америки, займає друге місце в світі, щодо зужиття бензини. А при тому кожну тону нафти вона мусить привозити морським шляхом. Вже перед вибухом війни було відомо, що Англія має 435 танкерів, загальною водомісткістю в 2,92 міліони рбт. Та німецькі підводні човни подбали про те, що багато з тих кораблів пішло вже на дно. Морський шлях через Середземне море в практиці не може бути використовуваний Англією — і тим самим найкоротший шлях для іранської нафти — замкнений. Англія сьогодні цілком залежна від довозу американської нафти. Але в Атлантійському океані також сторожать німецькі підводні човни, так що небезпека зупинення моторів з браку бензини є без порівнання більша в Англії, як у Німеччині. 