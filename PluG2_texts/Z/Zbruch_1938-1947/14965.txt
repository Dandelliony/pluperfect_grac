Постанови віденського арбітражу

Карпатська Україна втратила — Ужгород, Мукачево і Берегів, Словаччина — Копійці, Лучинець і Нові Замки.
У середу в 6-ій вечером арбітражний суд, що зібрався у віденськім Бельведері, видав у справі мадярських ревіндикаційних домагань супроти Карпатської України та Словаччини рішення ось такого змісту:
"На основі запрошення, яке вислали чехословацький та королівсько-мадярський уряд до німецького та королівсько-італійського уряду, щоб вони рішили справу територій, яких домагається Мадярщина, та на основі виміни нот між заінтересованими урядами у 30. дні жовтня 1938 року, німецький міністр фон Ріббентроп та міністр закордонних справ його королівської милости короля Італії та цісаря Етіопії, ґр. Чіяно зібрались у Відні; в імени своїх урядів, по порозумінні з королівсько-мадярським міністром закордонних справ де Канія та чесько-словацьким мін. зак. справ Хвяльковським, видали вони ось таку постанову:
1) Території, які Чехословаччина має відступити Мадярщині, назначені на мапі, яку долучено до протоколу. На місці визначить границю спільна делімітаційна комісія, мадярсько-чеськословацька.
2) Чехословаччина має відступити Мадярщині території, признані їй арбітражом, постепенно від 5. до 10. листопада 1938 р. Поодинокі етапи відступлення та занимання і обсаджування тих територій та інші подробиці устійнить спеціяльна мадярсько-чехословацька комісія.
3) Чехословацький уряд обовязаний забезпечити порядок евакуації та віддати Мадярщині признані їй території у відповіднім етапі.
4) Поодинокі питання, які повстануть у звязку з відступленням територій, як справи державної приналежности та опції, рішатиме мадярсько-чехословацька комісія.
5) Спільна мадярсько-чехословацька комісія видасть також подрібні постанови, для забезпечення мадярського населення, що лишиться ще у Чехословаччині та для забезпечення прав немадярського населення, що перейде під владу Мадярщини.
6) Якщо зворот признаних Мадярщині територій спричинить господарські чи комунікаційні труднощі для територій, які остають при Чехословаччині, королівсько-мадярський уряд зробить усе, що тільки буде можливе, щоб у порозумінні з чехо-словацьким урядом усунути ці труднощі.
7) Якщоби, при реалізуванні арбітражного рішення, повстали якісь труднощі та сумніви, уряди королівсько-мадярський та чехословацький порозуміються безпосередньо між собою. Якби у якійсь справі вони не могли дійти до порозуміння, цю справу мають вони предложити німецькому та королівсько-італійському урядові для остаточного рішення.
Відень, 2. дня листопада 1938 р.
(—) Ґалєаццо Чіяно.
(—) Йоахим фон Ріббентроп.
Куди йдуть нові кордони.
На підставі арбітражного рішення Мадярщина дістане тепер 1,064.000 мешканців і 12.400 квадратних кільометрів. Нову державну границю між Мадярщиною, Словаччиною та Карпатською Україною, визначену арбітражною комісією повели в той спосіб:
Від давньої державної границі на полуднє від Братислави нова границя йде на північ від залізничої лінії Братислава — Нові Замки, окружує на північний захід місто Ерсекуйвар, біжить на північний схід і північ від Равлів безпосередньо при залізничій лінії Лєвіце — Зволєн. Оба ці міста припали Мадярщині. На схід від Лєвіц границя йде через простір Ейпель, менш більш у віддалі 30 км. на північ від дотеперішної границі. В дальшому бігу гра-ниця йде на північ від міста Лучинець і Рімска Собота. Оба ці міста відходять до Мадярщини. Далі границя скермовується на північний схід, займає місто Йольшва й недалеко Рожняви межує безпосередньо з німецьким, долішньо-спишським національним тереном. Відтак границя загинається на північ, займаючи місто Кошиці, наближується на півдні до дотеперішної мадярської границі в полудневім напрямку аж до точки к. 30 км. на північ від залізничого вузла Шатораліяуйгелі до давньої мадярської границі. Відти нова границя йде на схід аж до точки на північ від Ужгороду, який признали мадярам. У дальшому бігу новий кордон переходить на північний схід від румунської прикордонної стації Гальмеї й веде до давньої мадярської границі.
Із важніших міст при Словаччині залишається Братислава й Нітра. При Карпатській Україні залишається Севлюш і Хуст.
Мадярщина дістала міста: Нові Замки, Лєвіце, Люченець, Зволєн, Кошиці, Ужгород і Мукачево.  