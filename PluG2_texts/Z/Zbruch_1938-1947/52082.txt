Вуличний фотограф

Суб'єкт загадкової професії, з витонченими манерами шулера, віртуозно шниряє між столиками ресторану "Люкс".
— Фотографую блискавично. Один хвиль і ніякої афери, — звертається суб'єкт до п'яної компанії. Почувши у відповідь лайку, скаче до музикантів, потім опиняється біля недавнього комерсанта з товстими слюнявими губами.
— Тільки для вас, — шепоче суб'єкт, показуючи колекцію порнографічних мініатюр. Нишком відбувається купівля кількох екземплярів.
...По Академічній, по центральних магістралях міста можна бачити десятки молодих людей з "Лейками" та червоними пов'язками на рукаві, або й без пов'язок. Більшість з них об'єднані в артілі "Держфото" (вул. Коперніка, 4) і "Трудфото" (пл. Галицька, 12). Ми чули немало позитивних відгуків про роботу фотографів з артілі "Держфото". У всіх свідоцтва, квітанційні книжки, блокноти з таксою на кожний знімок. Цього ніяк не можна сказати про фотографів з артілі "Трудфото" — багато непевних осіб, ходячих партачів і неохайників.
У сквері на вулиці 1 Травня розмістився фото-"художник" якийсь В. Станько з жахливим апаратом. Під час зйомки фото для паспорта ви примушені однією рукою тримати над головою шматок звичайного дикту. З одержаної з рук Станька вашої фотокартки на вас дивиться обличчя відомого убивці Горгулова. За стряпню двох екземплярів тут беруть 3 крб, при чому Станько видає квитанцію лише за вимогою клієнта і то власного виробу, без номерів і печатки.
Крім об'єднаних в артілі, по вулицях, в готелях, ресторанах можна бачити фотоаматорів, які діють, одинаки, на свій власний риск. Серед них є кустарі, які на початку року одержали в райфінвідділах реєстраційні свідоцтва, але ні гроша податків платити не збираються. Є багато так званих "диких". Діють вони на площах, біля парків. Між ними панують мир і добра згода. В кінці Академічної аматори облюбували собі якийсь кіоск "Союзпечати", де можна одержати замовлене фото...
По тінистих алеях Стрийського парку влаштовує погоні за своїми жертвами "дикий" фотограф Михайло Кіналь. Біля Високого замку вас завжди схопить за рукав якийсь безпатентний Гриць Орлюк.
Міський фінансовий відділ керувався, очевидно, добрими намірами, дозволивши видавати десятки реєстраційних довідок "вуличним", (так і значиться в документі!) фотографам. А вийшло так, що з легкої руки фінвідділу розплодилося багато мандрівних фотобракоробів і просто шахраїв.
Чи не пора, нарешті, покінчити з вакханалією і в фотообслужуванні трудящих!
П. Єзерський. 