Майбутній український університет має бути зразковим науковим центром

Львівський університет уже почав працювати. Туди починають записуватись нові студенти, багато української та єврейської молоді, яких польські професори досі не допускали до вищих шкіл.
Представники радянської влади заявили місцевим делегатам від українських наукових установ, що у Львові буде створений теж український університет. Та зрозуміло, що університет — не така установа, щоб її можна створити за 24 години, як деякі установи необхідної практичної потреби.
Справою університету вже займаються львівські наукові працівники, що згуртовані в Науковому Т-ві ім. Шевченка і ті, що належали до бувшого тайного українського університету. Коли польський уряд не дотримав обіцянки, яку склав прилюдно, що створить у львівському університеті цілу низку українських катедр, тоді в 1921 р. частина українських львівських учених та давних професорів вищих шкіл зорганізувала власними силами приватний український університет для молоді, що прагнула знання. Спочатку викладали в цьому університеті явно. Коли-ж польська влада побачила, що до нього йде вчитись щораз більше слухачів, не журячись, чи будуть із свого знання їсти хліб, поліція почала розганяти слухачів і професорів з їх зал. Тоді університет пішов у підпілля, назвавши себе тайним.
Давні професори того університету, що зорганізувався революційним шляхом — це тепер перші кандидати на посади професорів українського радянського університету. Звичайно є між цими 32 професорами визначні вчені та спеціалісти, але ніхто не заперечить, що попали між них і такі, що не мали наукових праць, а були тільки практичними спеціалістами, як, наприклад, деякі юристи. Український тайний університет організувався здебільшого як політична маніфестація і його члени походили з кол, що не мали нічого спільного з радянською наукою і соціалізмом.
Деякі з тих професорів, що працювали 15 років тому — всякі націоналісти та клерикали — і вони самі повинні тепер зрозуміти, що вони далеко не підготовані викладати в університеті, де таке важливе місце у предметах навчання займе марксизм-ленінізм.
Багато професорів Західної України зовсім незнайомі з духом радянської культури і сильно відстали від її великих досягнень за останні роки. Ті, що повинні виховувати молодь у нових ідеях соціалістичного ладу, спершу повинні самі засвоїти собі глибоко класиків наукового комунізму, так мовити почати в цьому напрямі вчитись з абетки. Деякі з тих учених далеко не встигають стежити за і новими здобутками науки, що йде вперед велетенськими, революційними кроками.
Український університет, який і буде створений у Львові, мусить стати таким потужним науковим центром, щоб він був зразком для теперішнього польського університету, як з буржуазних наукових метод переходити на новий світогляд — світогляд тих, що створили зразок нового державного будівництва СРСР.
Г. Антонюк. 