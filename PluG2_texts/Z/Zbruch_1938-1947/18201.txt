Зміна на становищі станиславівського воєводи.

Як подає ПАТ, міністр внутрішніх справ заіменував дотеперішнього станиславівського воєводу Степана Паславського директором бюра інспекцій при міністерстві. На його місце прийшов дотеперішній директор бюра інспекцій Станислав Ярецький.
Новий державний підсекретар.
Президент держави заіменував державним підсекретарем у президії ради міністрів директора президіяльного бюра премієра, Юрія Броноловського.
Чеські військові залоги в Карпатській Україні в поготівні.
Ґенерал Прхала виїхав з Братислави.
Будапештенська радіовисильня повідомила в вечірному комунікаті в пятницю, що в цілій Карпатській Україні йдуть стихійні демонстрації проти іменування ґенерала Прхали карпато-українським міністром. Військові залоги у поготівлі, по вулицях Хусту ходять жандармські та військові стежі з баґнетами на крісах. Ґен. Прхала мабуть уже виїхав з Братислави, передаючи командування військовою округою свому заступникові.
Премієр Карпатської України звернувся телєґрафічно до німецького уряду, прохаючи інтервенції.
Обурення німецької преси.
"Фелькішер Беобахтер", "Ессенер Національ-Цайтунґ" та інші німецькі часописи широко описують положення, яке витворилося в Карпатській Україні після іменування генерала Прхали, зокрема настрої українського населення та демонстрації. Нанизуючи до давньої чеської політики інтриг, що підтримкою москвофілів намагалася гамувати розвиток українського національного руху, німецькі часописи гостро осуджують нельояльний та неконституційний крок Праги.
Бурхливі інциденти у французькому парляменті.
В пятницю по полудні дійшло у французькому парляменті до інцидентів, які довели до того, що двічі перервано наради. Б. міністр летунства Кот описував у довшій промові небезпеки від Німеччини. Коли правиця йому переривала, він заявив, що ці переривання є доказом, яка сильна є німецька пропаґанда. Між послами правиці повстав нечуваний вереск. Вони домагались, щоб б. мін. Кот відкликав свої слова. Притиснений до стіни Кот заявив, що німецька дипльоматія і пропаґанда творячи протикомінтернівський пакт хотіла вплинути на опінію поодиноких країв лякаючи комунізмом. Це вияснення не вистало представникам правиці і по відкритті дальших нарад мало що не дійшло до бійки між комуністичними і правими послами. Підчас тих подій комуністи називали правицю "аґентами Гітлєра", а правиця кричала під адресою комуністів "аґенти Москви". Тому Еріо вдруге припинив наради. 