Всьому своє місце.

Жіноча сторінка.
Пощо рікрічно у Зелені Свята прямують непроглядні маси народу на могили борців за волю? Це питання  видається  більшости аж дивовижним, бо на нього відповість вже і дитина того народу. А однак заходить потреба  виразно означити ціли цього народнього паломництва. Це ідуть живі поклонники тіням тих, які на дорозі до здійснення найвищого ідеалу нації зложили у жертву найвищу ціну, своє життя. Ідуть подякувати їм за їх жертву і наче у джерел животворної криниці народньої сили черпати віру у краще майбутнє нації. Поруч з найстаршими ідуть наймолодші представники всіх верств народньої спільноти.
Починаються поминки Богослужбою панахидою і в ту хвилину у предивній містерії навязується звязь між духом живих та духом погибших. В цілім культурнім світі найвищим висловом цієї містерії є безоглядна мовчанка. Вона будує нерукотворену святиню для злуки народнього духа.
А пригадаймо щойно минулі поминки. В часі цілої панахиди над могилами борців і навіть в цей мент, коли хор співає „Вічную пам'ять“ і в імені многотисячної маси народу складає запевнення, що „вовік їх щирим серцем помяне", коли ще живі члени Армії віддають їм військову почесть, коли хиляться над їх могилами прапори орґанізацій і установ, чи не вразили нас прикрим дісонансом нестримані голосні розмови та навіть сміхи?
З жалем приходиться ствердити, що до непошанування місця і хвилини причинюються в першій мірі жінки, себто ті, яким стало приписують чутливішу вражливість і ті, які покликані для плекання національних культів. В часі панахиди поводяться, начеб не прийшли у паломництві до святих місць народу, а з прогулькою у ліс чи в поле. І так учениця якраз в цей мент обзнайомлює товаришок зі своїми шкільними періпетіями, а старші жінки оповідають про свої родинні, господарські і тоалєтні клопоти, і здається вам, що перед вашими очима біжить лепта фільми Сорочинського Ярмарку, а неодна з приявних жінок найшла би в тій фільмі для себе почесну ролю.
В круг своїх заінтересувань втягають знайомих мужчин, які назагал поводяться куди поважніше і пристойніше. Також належить оцінювати ентузіязм збіршиків для цілей збірки в часі походів перед і по панахиді, але ніяк не можна погодитися на це, щоби в час панахиди переривали повагу хвилини калатанням пушкою і голосним зазивом до жертв.
Наші походи на могили борців не є лиш маніфестацією перед чужими, а є виявом найвищої пошани і любови для тих, що життям жертвували за здійснення народнього ідеалу і нехай цей вияв буде направду поважний і гідний народу, що розуміє і оцінює їх жертву. На товариську розвагу маємо багато свят і буднів, а в день і в місці культу могил належить здержатися від розваги, а віддатися всеціло самому культові.
Мк. 