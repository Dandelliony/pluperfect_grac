Мистецький кабарет

Клюбовий театрик західно-европейського характеру
Львів, 7 листопада.
Літературно-Мистецький Клюб у Львові старається зорґанізувати справді по европейському життя своїх членів. В елегантній залі Клюбу відбуваються раз-у-раз мистецькі вечори, щоденно працює читальня та простора домівка, в якій має кожний змогу знайти культурну розвагу. Та найважніше у Клюбі працює вже нормально харчівня і буфет, які тепер дістали нове, обширне приміщення.
Від якогось часу ремонтні роботи у залі Клюбу вказують знову на якусь нову несподіванку. Щоб не побиватись у сумнівах, заходимо до кабінету голови Літературно-Мистецького Клюбу, д-ра Гр. Лужницького по інформації. І вже перше слово розмови сензація. У Клюбі орґанізується клюбовий театр на західно-европейський зразок. Справді приємна сензація! Щойно тепер члени Літературно-Мистецького Клюбу матимуть нагоду не лиш знайти у Клюбі звичайну розвагу, як партію шахів, чи білярду, але знайдугь там теж щоразу нову несподіванку, яка у репертуарі нового театрику буде завжди інша, завжди цікава і завжди приємна. Такий театрик зможе не лиш ставити короткі п'єси, передусім комедії загального характеру, але може трактувати теж вузьку клюбову тематику. Інтимна, сказати б, камерна закраска заповідає нам вистави невеликого ансамблю, але й тому високо-мистецького. Вже сам провід театру дає запоруку високого рівня вистав. Мистецьким керівником театру є дир. Оперного Театру, В. Блавацький, літературним — д-р Гр. Лужницький, а декоративним оформленням кермує відомий мистець-карикатурист, колишній редактор "Комара", Едвард Козак. Справді дібраний тріюмвірат, щоб кермувати нашим мистецьким смаком і задовольняти його. В репертуар театру намічено вже крім вистав західно-европейських, чито німецьких авторів, дещо з дрібного українського репертуару, як етюди Олеся, Васильченка, Карпенка і ін. Та сензацією театру буде безперечно т. зв. "клюбова качка", яка реаґувати буде на всі наші буденні справи та найкраще реаґувати буде на наш поганий настрій, якого в Клюбі кожний легко позбудеться. Акторський ансамбль творитимуть артисти Львівського Оперного Театру. Та це не перешкодить виступити і членам поодиноких мистецьких Спілок. Кожний матиме змогу виступити у клюбовій "Качці" із власним репертуаром. Розуміється, що така дійсність заступить нам у деякій мірі сатиричний журнал, якого видання у живому виді зображуватиме по трохи клюбовий театр. Справді половина членів Клюбу мріє вже тепер про головні ролі амантів на новій сцені, але покищо ролі роздано акторам і вже до двох тижнів клюбовий театр зачне своє химерне життя. Членам дозволено покищо зорґанізувати "зразковий" хор ревелерсів, який виступить вже підчас інавгураційної вистави. Злобні літератори мають уже цілі томища калямбурів колючок і тим подібних плодів їхнього ґеніяльного думання, якими обкидуватимуть себе тепер просто зі сцени. Та це заохотить їх більше до праці тим більше, що театрик у Клюбі кожну нову річ попробує, так сказати б, "намацально" на сцені. Тут теж попробують уперше своїх сил нові молоді акторські сили щоб не "різатись" відразу на великій сцені.
Літературно-Мистецький Клюб набірає справді розмаху. Ось розмахнеться (цей розмах триватиме ще лише два тижні) і відкриється куртина нового клюбового театрику, а тоді... Справді, чи є хтонебуть, хто б не палав цікавістю вже сьогодні до тих усіх вистав які даватимуть нам щораз нову й нову розвагу?
Е. 