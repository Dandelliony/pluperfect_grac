◦ ◦ ◦ ◦

  Українські радіопередачі. Завтра, в четвер, 29-го червня, в часі від год. 17.10 до 17.45 Львівська Радіовисильня передає виступ капелі бандуристів ім. Т. Шевченка під орудою Гр. Китастого. — У п'ятницю, 30-го червня, в тому самому часі концерт українських сольових і хорових пісень у виконанні Софії Стадниківної (меццосопран) і чоловічого хору під керуванням Володимира Панасюка. При фортепіяні Анатоль Кос.   До концерту хорової капелі ім. Леонтовича. ЛЬВІВ, 27 червня. Після трьохмісячної перерви, хор ім. Леонтовича під мистецьким керівництвом Нестора Городовенка, дає в приміщенні ІНТ в середу, 28-го червня свій самостійний концерт. Не дивлячись на деяке кількістне зменшення свого складу, хор в ніякій мірі не втратив своєї високомистецької вартости. Це в повній мірі треба віднести як і до сили звучання хору, так і до образного й глибокого розкриття кожної нашої пісні. Програма концерту цілком оновлена.   Ґімназійним учням до відома! Делегатура Українського Допомогового Комітету в Турці повідомляє: В Турці над Стриєм відчинять незабаром ґімназійні курси. Дальші вписи приймається в Делегатурі Українського Комітету в Турці, щоденно від год. 10—11.   Увага, ремісники та промисловці! Вже появилося в продажі червневе, 6-е число "Українського Ремісника", фахового журналу-місячника для Українського ремісництва в Генеральній Губернії. Інтересно зредаговане з багатьма фаховими статтями та ілюстраціями повинно найтися в домі кожного українського ремісника-майстра, челядника та учня. — Набути можна його в Окружних Групах Ремесла нашого Дистрикту, а у Львові також в Об'єднанні Праці Українських Ремісників (Вірменська 25) та по книгарнях. Там теж можна набувати в міру запасу і попередні числа цього журналу.   Студії за кордоном. Провід Об'єднання Праці Українських Студентів ім. А. Коцка пригадує своїм членам, що ті студенти, які бажали б продовжувати свої студії за кордоном, можуть одержати інформації про існуючі в цих справах можливості в домівці ОПУС-у, Львів, вул. Анни ч. 1/І, щоденно від год. 16—1. Термін складання подань на закордонні студії проминає з 30-тим червня 1944 р.   Шаховий турнір у Сяноці. ЛЬВІВ, 27 червня. Заходами проводу Спортового Товариства "Лемко" організується в половині липня ц. р. шаховий турнір за титул мистця Лемківщини. Турнір запроєктований на один тиждень. Запопадливість відомих діячів на лемківській спортовій ниві в особах дир. Г. Масника, О. Скірника та Д. Ілика дає запоруку, що цьогорічний турнір, аналогічно, як минулорічний, буде на високому організаційно-технічному рівні та стане в цьому році центральною подією нашої шахістики. Заповіли вже свою участь у турнірі наші шахові мистці: проф. С. Попель, переможець турніру за титул першуна Лемківщини на 1943 рік та інж. Я. Шевчик, віцемистець Лемківщини. Слід числитись з участю інших мистців. Крім того мають взяти участь у турнірі зі Львова: д-р Ю. Кушко, м-р C. Ольшанський та Є. Бобикевич, Сяніцька група делегує мистця Сянока м-ра Янова, Д. Ілика, В. Андрейчика, д-ра Т. Кира та інж. Бурого. Репрезентованим має бути теж Самбір та Перемишль. Керівником турніру має стати м-р О. Кобів зі Львова.   Львівські вісті   