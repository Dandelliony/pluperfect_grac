Сільський хлопець під замітом зневаги польської держави.

Перед Апеляційним Карним Судом у Львові станув 23. ц. м. Іван Гордій, молодий парубок з Нового Села в Чесанівщині, про якого поліційна реляція каже, що "хоч він молодого віку, проте є загорілим українцем та до Польської Держави ставиться вороже". Того то Івана Гордія обвинуватила Яніна Сковронек з Нового Села перед поліцією в Новому Селі, що він її у 1936. р., коли вона вечором ішла до стшелецької світлиці, словно зневажив і крім того зневажив також Польську Державу ріжними нецензурними словами.
Гордій боронився перед окружним судом у Львові в І. інстанції, що ніколи про Польську Державу не говорив із Сковронківною. Оборона Гордія виказувала суперечности в зізнаннях одинокого свідка обвинувачення, себто згаданої Сковронківної. Та Яніна Сковронек зізнала під присягою і потвердила висказ Івана Гордія під адресою Польської Держави, хоча свої зізнання цей свідок кілька разів змінював. Запав вирок і в І. інстанції у Львові засудили Івана Гордія на три місяці арешту, без припинення виконання кари. Суд приняв доказаним на підставі зізнань Сковронківої, що Іван Гордій у половині лютого 1936 р. таки допустився зневаги Польської Держави, викрикуючи публично в Новому Селі: "Єше Польска не зґінела" і далі вже нецензурні слова.
Вчора 23. ІІ. відбулася розправа перед Апеляційним Карним Судом у Львові внаслідок відклику Гордія. Апеляційний Суд, де оборона Гордія таки на підставі самих зізнань Сковронківної виказала невіродостойність тих зізнань, приняв у цілости оборону обв. Гордія і надрадник Шуліславський проголосив вирок, звільняючий обвинуваченого від вини і кари.
Обв. Івана Гордія боронив адвокат д-р Евген Давидяк. 