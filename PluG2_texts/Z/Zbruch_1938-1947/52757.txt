◦ ◦ ◦ ◦ ◦

Французська нота Англії
ЛОНДОН, 14. (ТАРС). Агентство Рейтер повідомляє, що англійське міністерство закордонних справ опублікувало текст французької ноти, переданої 8 червня Дарланом американському послові у Віші і врученої одночасно французьким послом в Мадріді англійському послові Семуелю Хору.
В цій ноті міністр закордонних справ Дарлан заперечує наявність співробітництва міх французами і німцями в Сірії і повідомляє, що весь особовий персонал німців, який знаходився в Сірії під час подій в Іраку, зараз відкликаний, а авіаційне майно, за винятком двох або трьох пошкоджених машин, вивезене. Далі в ноті вказується, що французький уряд вжив всіх заходів до захисту території Сірії, як і інших французьких володінь.
Суд над італьянцями в Порторіко
Місцевий суд Порторіко визнав винними капітана і 25 чол. команди італійського танкера "Колорадо" "в змові з метою саботажу на танкері". Цей танкер був конфіскований властями Порторіко два місяці тому.
Німецько-італьянський протест Костаріці
НЬЮ-ЙОРК, 14. (ТАРС). За повідомленням агентства Ассошіейтед Пресс, 6 червня Німеччина і Італія заявили Костаріці протест проти "незаконної конфіскації" корпусів німецького вантажного пароплава "Ейзенах" і італьянського пароплава "Фелла", затоплених командами.
НЬЮ-ЙОРК, 14. (ТАРС). За повідомленням газети "Нью-Йорк Геральд Трібюн", 12 червня в Нью-Йорк доставлено на борту американського воєнного транспорту 102 німецьких і італьянських моряки, арештовані в березні в Пунтаренас (Костаріка) за те, що вони потопили свої судна "Ейзенах" і "Фелла". Моряки буди негайно відправлені в концентраційний табір. Як повідомляють, державний департамент США договорився з урядом Коста-Ріки про доставку цих моряків в зону Панамського каналу для відправки їх у США.
Візит голландського посланика в японське міністерство закордонних справ
ТОКІО, 14. (ТАРС). Як повідомляє агентство Домей Цусін, голландський посланик в Токіо генерал Пабст відвідав сьогодні директора бюро у справах країн південних морів японського міністерства закордонних справ Сайто. Розмова тривала одну годину. Як вказує агентство, зустріч Пабста з Сайто привертає широку увагу в зв'язку з наявністю загрози розриву економічних переговорів між Японією і Голландською Індією в Батавії. Про зміст розмови нічого не повідомляється.
Вирок французського військового суду
БОРДО, 14. (ТАРС). Агентство Гавас-ОФІ повідомляє, що військовий суд в Ганна (поблизу Віші) заочно засудив кілька осіб, які перебувають у військах де Голля, до смертної кари і до вічних каторжних робіт.
Загибель швейцарського пароплава
НЬЮ-ЙОРК, 14. (ТАРС). За повідомленням агентства Ассошіейтед Пресс, зафрахтований Швейцарією пароплав водотоннажністю в 4.500 тонн, який плавав під іспанським флагом, очевидно, наскочив на міну і затонув поблизу Генуї. На пароплаві знаходився вантаж зерна. Доля команди невідома.
Експорт нафти з США в Японію
НЬЮ-ЙОРК, 14. (ТАРС). Міністерство торгівлі перестало публікувати докладні статистичні дані про експорт США. Проте газета "П. М." заявляє, що рейси танкерів свідчать про те, що США в травні експортували в Японію найменше півтора міліони барелів нафти. Газета вказує, що в травні з Сан-Педро вийшло 8 японських танкерів, з Сан-Франциско — 7 танкерів. Кожний танкер мав майже 100 тисяч барелів нафти.
Газета "Нью-Йорк Пост" протестує проти рішення міністерства торгівлі не опубліковувати докладні дані про експорт, в тому числі про експорт нафти в Японію.
Заява державного департаменту США про потоплення американського пароплава "Робін Мур"
ВАШІНГТОН, 14. (ТАРС). Державний департамент США заявив, що від американського консульства в Пернамбуко (Бразілія) одержане повідомлення, в якому говориться про потоплення американського пароплава "Робін Мур".
За свідченнями всіх осіб, що врятувалися з цього пароплава, "Робін Мур" був потоплений німецьким підводним човном 21 травня о 6 год. за Грінвічем на 6 градусі 10 мінуті північної широти і 26 градусі 40 мінуті західної довготи.
Заступник державного секретаря США Уеллес заявив, що "Робін Мур" віз різні вантажі, призначені для Кейптауна, Лоренсо-Маркес і інших африканських портів. За словами Уеллеса, воєнних матеріалів на пароплаві не було.
Англійська відповідь на ноту Франції
ЛОНДОН, 14. (ТАРС). Агентство Рейтер повідомляє, що англійський уряд передав відповідь на франпузську ноту. У ноті-відповіді англійський уряд покладає на уряд Петена всю відповідальність за "наслідки, до яких може привести допомога, що подається французькими властями в Сірії ворогам Англії". В ноті далі з задоволенням відмічається, що маршал Петен "бажає уникнути будьяких дій, які можуть ускладнити або поширити конфлікт". Англійський уряд рекомендує урядові Петена дати французьким військам в Сірії вказівку не чинити англійцям і їх союзникам опору і заявляє, що "він не претендує ні на територію Сірії, ні на будьяку іншу французьку територію".
Розширення блокади південно-китайського побережжя
ТОКІО, 14. (ТАРС). Агентство Домей Цусін передає, що, за заявою командуючого японським флотом в китайських водах адмірала Сімада, з 16 червня блокада південно-китайського побережжя поширюється на нову територію загальною довжиною понад 90 кілометрів у північному і південному напрямах від міста Сватоу.
Це повідомлення передане іноземним дипломатичним представникам в Шанхаї через японське генеральне консульство.
Великі військові навчання в Англії
ЛОНДОН, 14. (ТАРС). Міністерство інформації передає, що в Англії щойно закінчились великі військові навчання, які відбувались під керівництвом командуючого північним військовим округом генерал-лейтенанта Іствуда. В навчаннях поруч з регулярними військами брали участь загони внутрішньої оборони — всього 70 тисяч чоловік.
За умовами маневрів "противникові", який мав чисельну перевагу, удалось висадитися в двох місцях на побережжі Англії разом з танковими частинами. З трьох дивізій регулярних військ, виділених для участі в навчаннях, дві дивізії представляли "противника" і одна дивізія — англійські озброєні сили. Сторона, що оборонялася, мала перевагу щодо авіації. Вона мала як винищувальну, так і бомбардувальну авіацію. Щодо "противника", то він мав тільки невелике число винищувачів. У повідомленні вказується, що загони внутрішньої охорони були більше, ніж досі, постачені засобами боротьби проти танків.
Болгарська газета про становище болгарських робітників
СОФІЯ, 14. (ТАРС). Болгарська газета "Труд" опублікувала заяву робітників шахти "Надежда" про умови праці на шахті. Робітники пишуть, що денна оплата, визначена колдоговором, робітникам не виплачується. Передбачені платні відпуски не надаються. Магазин при шахті торгує продуктами по надмірно високих цінах. Зарплата видається нерегулярно. Аванси в рахунок зарплати робітники одержують не грішми, а спеціальними марками, по яких можна купити продукти тільки у вказаному магазині. Управління шахти часто накладає на робітників штрафи в розмірі до 5-денного заробітку. В заяві відмічається також, що вентиляція в шахті не працює. В більшості випадків робота в шахті провадиться з несправними лампами, що приводить до нещасних випадків.
Ця ж газета вмістила повідомлення з Шумена про становище робітників на тютюновій фабриці "Картель". У повідомленні говориться, що на фабриці здебільшого працюють жінки, бо чоловіки призвані в армію. Робочий день триває 10 годин. Власники фабрики ставляться до робітниць по-знущальницькому. Приміщення, де працюють тютюнниці, тісне і не відповідає вимогам закону про технічну безпеку. 