◦ ◦ ◦ ◦

Вина і кара в літературі і праві. Світлиця Співробітників Культурної Праці УЦК — Літературно-мистецький Клюб — влаштовує в середу, 25 листопада, в год. 18-ій (шоста), дискусійний вечір, підчас якого д-р Юрій Старосольський прочитає реферат на тему: "Вина і кара в літературі і в праві".
Студентам під увагу. Об'єднання Праці Українських Студентів (ОПУС) УЦК звертається з покликом до всіх колишніх студентів гуманістичних (філософічних), правничих та економічно-торговельних наук, які мають намір продовжувати свої високо-шкільні студії, щоб вони реєструвались в ОПУС. Такі ж абсольвенти ґімназій, які ще не студіюють з якихнебудь причин, але бажають студіювати у Високій Школі, повинні зареєструватись в ОПУС-і. Голоситись можна особисто (від год. 12—14 кожного дня, а в суботу від 11—13) або письменно в секретаріяті ОПУС у Львові, вул. Анни 1/І п. Подати треба: прізвище та ім'я, точну адресу та факультет, що його даний петент студіював або бажає студіювати та долучити опінію-поручення Комітету свого місця замешкання.
Розпорядок про потайну торгівлю. На основі розпорядку про нормування цін, видано таке зарядження: Забороняється жадати, пропонувати, давати або приймати більшу ціну за відступлення посвідки на перевіз осіб (нпр. квитків на переїзд), як теж користуватись посвідками на перевіз виставленими на чуже прізвище або на число іншої особистої виказки, як теж купувати такі посвідки для їх дальшої продажі.
† Катерина Савицька. В четвер ввечері, у своєму мешканні при вул. Генінґа ч. 30. вмерла 63-літня вдова по старшім десятнику австрійської армії, що згинув на фронті в часі світової війни в 1914-ому році — Катерина Савицька. Жила з єдиним своїм сином, студентом, який не мав змоги доглянути мами у найважчому часі, часі довгої та дошкульної недуги — він був далеко поза домом. Похорон, яким зайнялися знайомі, відбувся в понеділок, 23 листопада ц. р з каплиці Похоронного Заведення при вул. Кохановського на Личаківський цвинтар. Проводив покійну до могили парох Петропавлівської церкви, якої К. Савицька була довголітньою парохіянкою, о. Євген Дудкевич. Вічна Їй Память! 