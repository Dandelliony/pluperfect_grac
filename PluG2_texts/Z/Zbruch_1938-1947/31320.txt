◦ ◦ ◦ ◦ ◦ ◦ ◦

Англійська відповідь на ноту США
ВАШИНГТОН, 5 січня. (ТАРС). Після заяви державного департаменту США 25 грудня одержана відповідь англійського уряду на запит США відносно англійської блокади німецького експорту. У відповіді говориться, що блокада не торкається німецького експорту в США, за винятком "дуже рідких, виняткових випадків".
Як передає агентство Юнайтед пресс, державний департамент підкреслив, що не вважає заяви англійського уряду відповіддю на американську ноту, яка заперечує законність англійської блокади.
Лист Рузвельта
ВАШИНГТОН, 4 січня. (ТАРС). Рузвельт звернувся з листом до голови палати представників США Бенхена. Лист містить прохання до конгресу про негайне асигнування 272 міліонів доларів до кінця бюджетного року (бюджетний рік закінчується в США 30 червня) на укріплення оборони країни.
Пропозиція морського міністра США
НЬЮ-ЙОРК, 5 січня (ТАРС). За повідомленням агентства Юнайтед пресс, морський міністр США Едісон у листі до голови палати представників запропонував, щоб конгрес надав президенту "надзвичайні уповноваження" по націоналізації заводів, пароплавів і матеріалів.
Зараз президент має такі уповноваження лише у воєнний час.
Англо-французські втрати за перші чотири місяці війни
Угорська газета "Постер Ллойд" повідомляє про втрати англо-французського воєнного блоку від часу оголошення війни. "За опублікованим спільним англо-французським списком втрат, — пише газета, — до 30 листопада було вбито 1433 французів і 2511 англійців.
Англійська сухопутна армія втратила за цей час всього 3 чоловіка вбитими, які загинули в результаті нещасного випадку. Воєнно-морський флот Англії втратив убитими 2070 чоловік, а авіація — 438 чоловік.
Французська сухопутна армія втратила 1136 чоловік убитими, воєнно-морський флот Франції — 255 чол., а французький воєнно-повітряний флот — 42 чол. (ТАРС). 