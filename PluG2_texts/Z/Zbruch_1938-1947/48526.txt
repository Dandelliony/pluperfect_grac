Мала жертва

Лихо, з яким в останніх часах перед війною українське громадянство давало собі вже добре раду, сьогодні знову піднесло голову й у страшний спосіб нищить наш нарід. Є ним алькоголь та нікотина.
На жаль, і ми, жінки, мусимо забрати в тій справі голос, бо й жіноцтво сьогодні може більше, як коли, тому лихові піддається. Фактом є, що жінки сьогодні більш, ніж коли перед тим, почали курити, й то курити навіть у таких місцях, де давніше стримувались бодай трохи, як, скажім, якісь ширші сходини, публичні збори тощо. Сьогодні, на жаль, навіть вийшовши з церкви, тут же на вулиці, не соромляться деякі жінки закурити собі.
Перед війною цим лихом були зачеплені переважно жінки одної верстви, на жаль, саме інтеліґентки, — сьогодні курять і звичайні реміснички, робітниці, домові помічниці та інші, а згодом, якщо не виявимо спротиву, перекинеться це й на село.
Оправдуються такі завзяті курійки, що, мовляв, того вимагають їх нерви, які останніми часами більш ніж коли підірвані та вимагають заспокоєння, або іншими, більш, чи менші слабими арґументами. Але все це лише оправдання своєї слабости, розпущености, бажання дешевого імпонування, звичайної погоні за "модою", поганої звички.
На цьому місці хіба не треба говорити і про шкідливість алькоголю й нікотини, про Що вже стільки писалось і говорилось та й далі пишеться й говориться. Не треба хіба ще раз ілюструвати прикладами, які страшні впливи має вживання алькоголю чи нікотини спеціяльно на жіночий орґанізм. Тут хочемо лише пригадати нашому жіноцтву, що та свідоміша частина його, яка хоче проводити, бути прикладом, мусить у першій мірі сама в собі поборювати лихі звички. Тяжкі часи, подражнені нерви — це ніяке оправдання. Життя все є для одиниці тяжкою боротьбою, а лихих часів на долю українців припадало більше, ніж добрих, але якось боролись з усім тим без допомоги алькоголю та нікотини. Здається лише, що в передвоєнних часах жінки менш догоджували свому "я" та його забаганкам, ніж саме тепер.
Коли вже в когось та погана звичка так вкорінилась, що позбутись її зовсім годі, то такі жінки повинні бодай не давати поганого прикладу й не курити в прилюдних місцях. Такої "жертви" хіба можна вимагати від тих, які так багато складають голосних обітниць в імя добра нації.
Хай над тим задумається в першу чергу наша жіноча молодь, яка радо приймає всі інші гасла націоналізму, інколи навіть зловживаючи ними для прикриття свого громадського лінивства та неробства. Хай бодай цією малою жертвою докаже, що те, що вона говорить, дійсно лежить їй на серці, а саме: добро нащадків і тим самим добро нації.
X. К. 