Народ шанує любиму письменницю

Чернівці (телефоном від нашого кореспондента).
Вечір. Місто охопили сутінки. Осіння темнота настала якось зразу. До міського театру пливе потік людей. Ідуть робітники, робітниці, інтелігенція, ідуть селяни і селянки з навколишніх сіл, життя яких описала Ольга Юліанівна Кобилянська в своїх творах.
Театр переповнений. Місць не вистачає, коло театру натовп юнаків і дівчат, яким не пощастило потрапити до залу.
На своїй квартирі Ольга Юліанівна теж готується взяти участь у святкуванні. Важка недуга, яка поклала свій відбиток на здоров'я письменниці, мусить бути переборена. На столі встановлений мікрофон. Посилений репродуктор наближає зал до ювілярки.
Ольга Юліанівна сидить біля столу і всміхається. Слухає, що говорять промовці про її життя, хвилюється. З очей виступають сльози. Та посмішка, що не сходить з лиця письменниці, свідчить, що це сльози радості.
Сцена місцевого театру прикрашена квітами. Посередині на великому полотнищі — портрет ювілярки. Секретар обкому КП(б)У тов. Лучицький відкриває збори. Місце за столом президії займають керівники партійних і радянських організацій, поруч з ними сідають гості письменники — орденоносці Петро Панч, Ю. Яновський, В. Сосюра, А. Малишко і близькі знайомі ювілярки.
Про життя і діяльність Ольги Юліанівни зробив доповідь письменник Дмитро Косарик. За ним виступають секретар обкому т. Зеленюк, письменник Панч. На сцені одна за другою змінюються делегації дітей і червоноармійців. Червоноармійці прийшли з портретом Ольги Юліанівни, який вони виготовили в подарунок ювілярці.
Виступає кандидат у депутати Верховної Ради УРСР т. Козачук.
Опісля включається мікрофон, що стоїть у квартирі Ольги Юліанівни. Вона виголошує коротеньку хвилюючу промову:
"Друзі, брати і сестри — товариші! Кілька годин я слухаю вас, сидячи в своїй кімнаті.
Серцем рвуся до вас, душею лину, думками витаю з вами. Чаша моєї радості переповнена. Велике хвилювання зворушило всю мене. Не маю сили слів зібрати, не можу почуттів вам своїх вилити. Чи сподівалась я, живучи ще кілька місяців тому у країні панства і черні, на таке велике вшанування. Моїм супутником була холодна і велика самотність. Сьогодні відчуваю коло себе світ. Питала я ще 20 років тому, чи гляне сонце в наші вікна, чи дочекаю я до сходу сонця. Я вірила, що ясний день настане. Сонце зійшло. Осяяло зелену Буковину. У людські душі променем влилось. Як хочеться тепер багато років жити і для народу вільного віддати все життя.
Прийміть подяку, друзі! Я завжди була з вами. Прийми народ подяку від рідної дочки, прийми подяку вождь країни щастя і долі! Ми ідемо твоїм шляхом у будучність величну!".
Останні слова письменниці покриваються гучними оплесками.
Далі з промовою виступає тов. Шевчукевич. Читають свої вірші, присвячені ювілярці, А. Малишко і В. Сосюра.
Перед закінченням зборів голова Облвиконкому тов. Коліков зачитав Указ Президії Верховної Ради УРСР про нагородження Ольги Юліанівни грамотою Президії Верховної Ради УРСР, а також постанову облвиконкому про присвоєння імені письменниці 3 середній школі міста Черновець і перейменування колишньої Панської вулиці на вулицю імені Кобилянської.
Після закінчення офіціальної частини відбувся великий концерт. 