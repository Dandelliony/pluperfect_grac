"Бациля неспеціяльности"

Львів, 16 грудня.
Маю приятеля, що студіював закордоном; зустрічався з представниками европейських народів. Знає їх докладно — як тільки можна взаємно познайомитись у студентському життю. На одну різницю між українцями й чужинцями звернув він увагу: українець знає про справи кожної чужої країни більше, як чужинці про українців. Українець орієнтується сяк-так майже в усіх ділянках знання поза своєю спеціяльністю — тоді, коли чужинці поза своєю спеціяльністю мало цікавляться іншими справами.
Зате українець у своїй спеціяльності не завжди успішно конкурує з якимбудь чужинцем.
Це явище загальне, притаманне інтелігентам, і робітникам, і хліборобам, — це наша національна хвороба! Де бациль тієї хвороби, чи в природі, чи у вдачі, чи в старій привичці? Зрештою, нехай за бацилями шукають лікарі. Ми придивімся тільки наслідкам тієї хвороби, в одній тільки ділянці, а це в хліборобській.
Ми окричали себе, і чужинці окричали нас хліборобським народом, Україну — шпихліром Европи. Наша земля найплодовитша в Европі, найбагатша. І має найбільш нефахового робітника! Ні великої мережі хліборобських шкіл, заснованих із власної спонуки, ні розвиненої сітки хліборобських організацій по селах, ні охоти використати природні багатства якнайкраще!
Як слабо протискається в села хліборобський вишкіл молоді, яка мала охота, звичайно у селянина вчитися нових способів господарювати, читати хліборобську літературу й набуте бодай принагідно фахове знання застосувати, випрактикувати!... Може нарікання на ту тему рідкі, — в нас залюбки "забронзовлюють" правду, але це таке наявне для кожного, хто мав нагоду працювати в хліборобській організації або бодай зблизька приглянутись цій праці.
Чванимося високим рівенем свідомости та освічености селянина. Справді, не зважаючи на всі труднощі, на всі колоди, кидані давнішими часами під ноги освіті народних мас, наше селянство не дало собі замкнути вікна в широкий світ. Стихійний розвиток читалень, самоосвітніх гуртків, драмсекцій, хорів окреслюють, як не можна краще, той порив нашого селянства до освіти, до знання, до завоювання блискучого царства людської думки. Але — чому нема такого самого стихійного пориву здобути фахову освіту, здобути вмілості якнайкраще працювати на тім варстаті, що його ласкава доля нам призначила? Чому молодь, призначена на ціле життя порпатися в землі й із неї добувати хліб, менше цікавиться тією землею, як н. пр. астрономією?
Тут робить свою спустошливу роботу бациля нашої національної хвороби, неспеціяльности. Дуже гарно знати астрономію (селянство нею особливо цікавиться); це потрібне кожній людині. Але, нікуди правди діти, хліборобська освіта для хлібороба — перша річ. Коли хто інакше думає, то це знак, що й він заражений "бацилею неспеціяльности". А ми сьогодні покиньмо патріотичні фартушки, даймо спокій великим словам без реального змісту; пригляньмося до життя з його матеріяльного боку. Нема на світі, здається, більших ідеалістів від нас, і більш наївних. Наша тяга до гуманістичної освіти, до мистецтв і поетичних небосхилів приносить честь геленському первневі української психіки, але наша тяга до непродуктивних професій і непродуктивних, непрактичних знань — била нас і б'є на кожному кроці, підривала й підриває наші матеріяльні бази як народу. Не говоримо про матеріяльну наживу, до якої — якщо це можна осягнути без великого вкладу праці й фахового знання — в нас охочих не бракувало, як не бракує їх ніде.
Відкиньмо набік інші наші помилки: сентиментальність, мрійництво, непостійність (солом'яний вогонь), на яких одним тільки ліком може бути твердий пястук дійсности.
Чи це так дуже за нами той час, коли наш хлібороб залюбки проголошував, що "мій дідо так жив, мій батько так господарив — і я так буду"? Чи забули ми, що він вперто боронився перед усім новим аксіомою: "Мене з хлопа ніхто не скине"? Ті дві думки вперто засіли в його голові, відсували від нього всяку спробу нового підходу до хліборобських справ. Ті дві думки стали його оборонним щитом, твердинею, поза яку трудно було дібратися. Та минуло всього пару років — і дійсність завдала брехню тим "непорушним" засадам консерватизму селянства. І з "хлопа скинути" потрапили большевики, і господарювати "як дідо і батько робили" відучили вже давно... Але "бацилі неспеціяльности" не усунули! "Засади" взяли в лоб, все ж упертість залишилася. І все — по-старому...
Нехай ніхто не думає, що хочемо особливо атакувати хлібороба. Інтелігент, і робітник, і ремісник — хворіють теж від "бацилі неспеціяльности". Правники й філософи нераз кермують в нас ресторанами, бо їхній фах їм обридав уже тоді, коли вони в ньому щойно починали працювати. Шевці воліють цікавитися ціною шкіри, як підкілковувати старі черевики. І так далі і так далі... Не всі поголовно, але так вистарчально, щоб це зразу в очі кидалося як громадне явище. І не всі хлібороби мають обмерзіння до свого фаху, не всі цураються хліборобської літератури й хліборобського вишколу; але в загальному "бациля неспеціяльности" так широко й глибоко розгосподарилася, що про неї можна сміло говорити як про загальне, громадське явище. Її хворобливі успіхи серед селянства особливо, під сьогоднішній час, для нас, народу хліборобського, небезпечні й чинять нам велику матеріяльну шкоду. Самим хотінням чи мрією не збудуєш нпр. стола, бо до того треба сокири, пилки, тибля, цвяха і людини, що вміє (не тільки: хоче) стіл зробити.
Чи ми візьмемося коли до боротьби з нашою "хворобою неспеціяльности", але до затяжної боротьби, на цілому фронті? Це залежне в першу чергу від нашої охоти завжди собі правду в очі говорити й високопарними словами не оббріхувати себе. Давно вже українці не мали в своїх руках стільки можливостей кермувати своїм життям, як сьогодні. Нашим обов'язком є використати їх та усунути "хворобу неспеціяльности" — вилікуватися з неї зовсім.
В. 