З товариського життя

Саме тепер, коли українська кольонія в Кракові зменшується, а імпрезова акція у звязку з тим чимраз більше слабне, одинока Українська Світлиця розвиває безупину оживлену діяльність. Нема ні одного тижня, щоби в Світлиці не відбувся для її членів бодай один відчит, здебільша на актуальні теми. Наші члени є таким чином у повному курсі справ, бо добір прелегентів є справді вибагливий, а рівень рефератів високий.
В останньому тижні ми мали знову два такі відчити. Дня 10. вересня складала п. Гільда Кузьмова звіт із подорожі до Ляйпціґу на тамошні осінні торги, вислана туди з українською групою пань із Кракова. Прелегентка представила живо й у дотепеній формі свої вражіння й завваги з побуту на цій виставі, а ці помічення є настільки інтересні, що варто поділитися ними із загалом наших читачів.
Всі пані-українки, в числі 8 осіб, були розміщені в павільоні ГГ. Виступали вони в дуже гарних народних строях із Покуття, Гуцульщини, Волині й Полтавщини. Комплети строїв були дбайливо дібрані, робили дійсно стилеве вражіння, а що одночасно обовязував добір пань, — виделеговано лише тих, які визначалися своїм непересічним виглядом. Не треба відай додавати, що всі учасниці володіли німецькою мовою. Більша частина пань виступала в українському відділі серед зразків рідного мистецького промислу; сорочок, вишивок і кераміки. Нашу групу часто фотографовано, фільмовано й оця фільма призначена до тижневика ("Вохеншав"). Експонатів було розмірно небагато, все ж таки вони загально подобалися. І так, нпр., один визначний німецький фабрикант звернувся до п. Кузьмової з домаганням, щоби йому продала бодай один комплет народнього одіння, бо потребує його до своєї збірки. Інші дивилися на справу дещо реальніше, бажаючи його закупити для своїх жінок, але з тим застереженням, що мусять його спершу змодернізувати, на їхню думку треба скоротити рукави, зробити горою "буфи", але обовязково залишити вишивки. Найбільше попиту мала наша кераміка; якийсь купець хоче її замовити на суму 10.000 марок, та це замовлення не можна було тепер прийняти з огляду на хвилевий застій в робітнях та імовірний брак сирівців.
Одночасно вели наші пані оживлену культурну пропаганду. Майже всі чужинці зверталися до них з виявами щирої симпатії й були назагал доволі добре поінформовані, що діється на нашій рідній землі. Всі вони виказували нашим представницям своє співчуття з приводу большевицьких звірств. Найкраще ставилися хорвати. Вони прийшли до павільону українок, поздоровили їх піднесенням правої руки і привітом "Слава Україні!" Говорили майже всі по українськи. Висказували їм свою прихильність і запевнення щирої приязни для українського народу. Дуже сердечно відносилися до нас також фінляндці й еспанці. Вони трактували нашу групу з великою пошаною. Дуже часто стрічалася наша прелегентка п. Кузьмова з признанням, що так знаменито опанувала німецьку мову.
Щодо влаштування інших павільонів підчеркувала прелегентка, що окрему увагу звертав на себе павільонів хорватів. На ньому був напис — "Кроацієн, Лянд дер Турістен" і з тою думкою устроєно його. У величезних трьох салях були зіставлені великих розмірів світлини краєвидів Хорватії, зразків народнього мистецтва, здобутків технічних, тощо.
До української групи зверталися дуже часто німці й інші чужинці зі заввагами, чому нема на виставі таких предметів української культури, як книжки, продуктів споживчого промислу, або інших зразків нашого народнього мистецтва, адже воно таке багате!
Тому слід подбати, щоби на чергову закордонну виставу виїхали наші пані з тими експонатами, які так живо цікавлять світ, щоби показати перед їхніми очима наші здобутки. А перш усього треба би було видати цікаво зредаговані пропагандивні книжки про Україну, де читач знайшов би ввесь інформативний матеріал про наші культурні здобутки.
М. Дагор. 