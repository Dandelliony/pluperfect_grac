◦ ◦ ◦ ◦ ◦ ◦ ◦ ◦ ◦ ◦

Львівська хроніка. В понеділок 22. ц. м. почався окупаційний страйк робітників у львівських броварах. Робітники домагаються, щоб дирекція приняла до праці трьох усунених робітників. Переговори з дирекцією в інспектораті праці не довели до нічого. — З балькону 1. поверха при вул. Бема ч. 18 впав на подвіря 3-літній хлопчина і важко потовкся. Його відвезли до шпиталю. — При вул. Стрийській наїхала автодорожка на 8-літнього хлопчика Л. Цібіцького, який потовкся. Хлопчиною заопікувався лікар.
Страшний буревій зі зливним дощем перейшов минулого понеділка 22. ц. м. над Лавочним у Скільщині. Ріка Опір виступила з берегів і забрала громадський млин у Лавочнім та к. 250 кубічних метрів паперівки і дерева зі складу фірми "Брати Ґредлі". Покищо ще не обчислили розмірів шкід, що їх заподіяли хвилі ріки Опору та гірських потоків, що виступили з берегів, на полях наших селян. Над Стриєм перейшла минулого понеділка страшна буря з градом, величиною курячого яйця, що заподіяв великі шкоди в садах і городах. Жертв у людях не було. — Над частиною ліманівського повіту лютувала буря зі зливним дощем, підчас якої налупив хмаролім. Кілька рік виступило з берегів і знищили засіви на просторі 12 км. — Над Стирією в б. Австрії лютувала буря зі зливним дощем і понищила телєфонічні получення, дерева в садах та засіви на полях. Ріки у Стирії виступили з берегів. Над Віднем шаліла буря 12 годин і спричинила великі шкоди.
Вбивство солтиса і стріли до війта. В Корничах пов. Самбір невідомий напасник застрілив крізь вікно солтиса Андріїшина. Поліція шукає за вбивником. — У Вільці Мазовецькій пов. Рава Руська невідомий напасник стрілив двічі крізь вікно до війта Романа Парліка, який вийшов живим і здоровим. Причина намаганого вбивства невідома. 