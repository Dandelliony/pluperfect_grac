Як працює хліборобська палата

На наших землях відновила свою працю найвища селянська установа Хліборобська Палата серед зовсім змінених політичних і економічних обставин. Назва цієї установи нашому селянству не чужа, бо зв'язана з боротьбою сільськогосподарського проводу за кращу долю селянського стану в майбутньому і теперішньому. Хліборобська Палата в теперішньому вигляді — це справжня хліборобська організація, якої завдання піднести економічний добробут селян-хліборобів на терені її діяння та включення господарського життя цього краю до економічної розбудови країн Нової Европи.
Завдання Хліборобської Палати не легке. Треба направити лихо, заподіяне большевицькою владою. Багато опущених, неораних ланів, занедбані радгоспи і колгоспи, розорані індивідуальні господарства, вимагають великого вкладу праці, щоб привернути краєві нормальне життя та спокійну, надійну працю. В цьому важкому завданні допомагають Хліборобській Палаті десятки і сотні агрономів та фахівців різних ділянок сільського господарства. Взялись вони сміливо, з молодечим запалом до праці, і справа відновлення нормального господарського життя рушила швидким темпом вперед. За дуже короткий, бо всього кількатижневий, час невсипучої праці, Хліборобська Палата добилася вже значних успіхів. Пригляньмося, як працює машина тої для нашого краю важної хліборобської провідної організації.
Діловий апарат Хліборобської Палати має в основному такі головні відділи: управління, загальне господарство, агротехніка, городництво і тваринництво. Окремими відділами кермують керманичі ("ляйтери"). Їхніми співробітниками референти окремих ресортів зі своїми асистентами. І так відділ загального господарства обіймає ресорти по організації господарства, організації прикладових і взірцевих господарств, сільськогосподарського книговодства, статистики, будівництва і домашнього господарства. На відділ агротехніки складаються такі ресорти: пасічництва, с.-г. дослідництва, спеціальних культур, охорони рослин, контрольно-насіневої станції і тваринництва, з підвідділами годівлі коней, худоби, безрог, овець та кіз, кріликів, дробу, пчіл, дальше з підвідділом шовківництва, рибоводства і контролі молочности.
Ресорт організації господарства допоміг у правильнім зборі урожаю, обмолоті і доставі на збірні пункти та осінних посівах, видаючи відповідні інструкції та поради. Пропагується поширення посівної площі під ріпаком та зимовими післяплодами. Опрацьовується господарські умовини Дистрикту, що матиме велике практичне значення в підвищенню урожайности наших піль. Збираються відомості про роди грунтів, кліматичні і метеорологічні умовини та стан дотеперішніх управ у тих умовинах і які рослини поширені в даній околиці. Розроблюються матеріяли досвідних станцій відносно найвідповідніших родів і відмін рослин на різних грунтах та ґрунтових вимог що до удобрювання.
Ресорт прикладових господарств зібрав матеріяли відносно скомасованих сіл та прикладових і взірцевих господарств. Організує та інструує такі господарства і вишколює агрономів в тій ділянці. Видано інструкції щодо полевої управи і прелімінаря паш.
Статистичний ресорт збирає і упорядковує відомості та матеріяли про велику і малу земельну власність, про рільні ужитки, про висоту урожаю до війни і в часі війни, про стан домашніх господарств, про населення сіл і міст, про його прохарчування. Слідкує за цінами.
Ресорт домашнього господарства велику вагу зокрема присвятив годівлі домашньої птиці і кріликів. Забезпечено на наступний рік селян в потрібний насіневий і висадковий матеріял городовини. Розвинено пропаганду і створено нагляд над гігієною села.
В ресорті господарського будівництва зорганізовано дорадництво в справі ремонту господарських забудувань, машин та знаряддя.
Переведено підготовчі праці до будови глиняних та бетонових силосів для заквашування паші.
Ресорт господарського книговодства опрацьовує анкетний матеріял в справі вислідів праці господарств.
Тваринницький відділ розгорнув широку діяльність. Забезпечив племінний матеріял, відновлює племінні книги. Зорганізував кормові бази для тваринницьких ферм. Відновлено контрольну молочности. Опрацьовується зібрані матеріяли і приготовляються плани для поширення і поліпшення стану рибного господарства, шовківництва, пасічництва.
Так виглядає в грубих нарисах праця Хліборобської Палати. З відновленням діяльности найстаршої хліборобської організації Товариства "Сільський Господар" праця Хліборобської Палати ще краще розгорнеться та певно принесе чималі користі для відбудови зруйнованого села нашого краю. 