Нарада працівників мистецтва.

  2 серпня в урочистій обстановці відбулися збори працівників мистецтва визволеного Львова. На зборах були присутні представники інтелігенції м. Києва.   З вступним словом виступив заступник голови Раднаркому УРСР М.П. Бажан, який привітав акторів, письменників, художників Львова, звернувсь до них з закликом напружити всі сили, віддати всі знання і хист на відродження української радянської культури, служінню народові.   — Ми повинні, — говорить тов. Бажан, — не лише відродити те, що зруйнували німці, але і піднести нашу культуру та мистецтво на небувалу височінь. Ми будуємо новий світ — світ гуманності, натхненної праці і незрівняної культури.   Бурхливими оплесками зустріли учасники зборів повідомлення про те, що у Львові незабаром відновлюють свою роботу український та польський драматичні театри, театр опери та балету.   З доповіддю про розвиток української радянської культури за час Вітчизняної війни виступив народний артист СРСР Гнат Петрович Юра.   — Ні великі труднощі воєнного часу, — говорить тов. Юра, — ні намагання ворога знищити нашу культуру не змогли забути те джерело, з якого невпинно розвивається радянське мистецтво. В радянському тилу, на фронті, в партизанському загоні народжувались чудові твори, пісні, образи. Ніколи ще актор не творив з таким натхненням, ніколи ще художник не вкладав в свою роботу стільки серця, як зараз. Поетичним словом, піснею, драматичним твором, картиною художника ми допомагаємо Червоній Армії здобути перемогу. В своїй роботі ми закладаємо фундамент великого пам'ятника нашим героічним дням.   В жодній країні світу культура не мала таких умов для свого розвитку, як в нашій країні Рад. Під сонцем Сталінської Конституції розквітла національна культура народів СРСР.   Вона породила цілу плеяду народних поетів, композиторів, письменників, акторів, художників. На ввесь світ стали відомі імена Павла Тичини, Максима Рильського, Миколи Бажана, Ванди Василевської, Олександра Корнійчука. Багато акторів квітучої України одержали вищі нагороди Радянського Союзу і почесні звання народних артистів Союзу РСР. Серед них Амвросій Бучма, Наталя Ужвій, Юрій Шумський, Зоя Гайдай.   З великою увагою прослухали львов'яни цю доповідь. Настав час, коли культура радянського Львова, висока і багата, знов розквітле пишним цвітом народної слави.   На зборах виступили з промовами художник професор Свєнціцький і композитор професор Барвінський.   Після зборів відбувся концерт, в якому взяли участь гості-кияни народні артисти Шумський, Ужвій, Гайдай, заслужені артисти Роменський, Платонов.   Львов'яни розійшлись додому з великим бажанням прикласти всіх сил до відновлення мистецтва радянського Львова, над яким знущались німецькі варвари.   Вільна Україна   