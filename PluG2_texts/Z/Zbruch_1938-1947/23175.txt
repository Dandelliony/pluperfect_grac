Вистава галицького примітиву.

Минулої суботи відкрив Національний Музей свою чергову виставу із серії систематичного опрацювання призбираного матеріялу; вистава цим разом присвячена галицькому примітивові 17—19. вв. Цей "примітив" досить складний: під "примітивом" розуміємо звичайно щось не досить добре виконане; та в понятті мистецькому це значіння куди ширше — воно означає ту ділянку народньої творчости, що йде не по дорозі історичних стилів (хоч може їх заторкнути), а за тим глибшим образотворчим інстинктом, що підсвідомо веде рукою мистця-ремісника з народу. Під цим оглядом образотворче мистецтво стоїть у тісному звязку з іншими передніми мистецтвами — поезією, музикою, танком. Про цей звязок пише у вступі до катальоґу І. Свєнціцький, а М. Фецюк говорить про суть примітиву як епіґона давнього мистецтва або предтечі нового.
Вистава, що обіймає 163 експоната, поділена на такі відділи: Народні первні в іконописі; Хатні образи; Гробниці й вотивні портрети; Ікони-плоскорізьби; Різьби; Різьблені ручні хрести; Образи на склі.
Іконопис цікавий тим, що він носить усі риси народнього мистецтва. У 17. в. саме й закінчився властивий галицький іконопис, далі він зливається з етноґрафічними елєментами і стає справжнім висловом національного українського почуття. Сильний вплив барока, що прийшов від заходу, нівелює дещо цю самобутність, але й він підпадає тому самому національному перетворенню. У "хатніх" образах стрічаємо наших популярних святих св. Миколу, Варвару, Михайла і ін., не згадуючи Богородиці й Ісуса Христа. Тут, не будучи звязаним безпосередньо всією традицією церкви, народній мистець вільніший у вислові. Серед вотивних портретів знаходимо незвичайно вартісні і цікаві зразки побуту та історії. Тут переважно збірні портрети з гербами, нпр. родинний портрет шляхтичів гербу Сас, або-ж воїнів з гробу Господнього — майже ревеляційні зразки народнього типу вояків-козаків, від яких тільки крок до відомих козаків Мамаїв, яких два малюнки бачимо теж на виставі. Плоскорізьба, багато оздоблена золотом, сріблом та фарбами, дає змогу стежити за тим шляхом, що його переходила плоскісна візантійська традиція до натуралістичного бароку. Як крайній зразок такого натуралізму бачимо св. Миколу (з 17. ст.), убраного у справжні ризи, з рухомими руками і справжньою книжкою, вмонтованою, як образ, в раму.
Між різьбами знаходимо прекрасні зразки стилю і виразу, образи-ж на склі гуртували на відкритті вистави коло себе гурти малярів, що в пишних, соковитих барвах та в розмашній, але якій суцільній композиції тих малюнків могли дошукуватись звязку і подібности з неодним напрямом сучасного модерного мистецтва; з погляду напрямку нпр. надреалістичного — поміж малюнками на склі є безперечні архитвори т. зв. "чистого мистецтва", себто мистецтва, де головною домінантою є формально-кольористична візія, яка пориває нас своєю маґією.
На відкритті, обіч наших мистців та мистецтвознавців, бачили ми й кількох чужинців, що спеціяльно цікавляться проблємою народнього мистецтва.
С. Г. 