Данина культурі

Кому ще так, як нам "добрі сусіди" нищили культурні надбання, унеможливлюючи дальший розвиток? Хто ще так, як ми, нарікав заєдно на це та мріяв про часи, коли можна буде широко розгорнути культурно-освітню працю? В якого ще іншого народу ми знаходимо стільки палких слів про життєву погребу широких культурних змагань?
І хто з нас не вірив і не уявляв собі, що коли щезнуть перешкоди, то українське суспільство, як вода по прориві греблі, всією своєю відярмленою силою рушить на будову не аби-якої, а казкової палати нашій красуні — культурі?
Хто з нас не малював собі в буйній уяві, як наші міста й села заллє повінь рідного друкованого слова; якими райськими квітками зацвітуть у нас культурно-освітні установи, як розспівається земля сумовита радісними хорами, загремить орхестрами, розтанцюється доведеним до вершка мистецтва національним танком, заграє веселками — театрами, прикраситься архитворами малярства, різьбарства, ахітектури, ну й — кераміки, вишивкарства тощо.
Сталося — перешкоди, на які ми заєдно нарікали — щезли, є можливості.
А що з казковою палатою нашій культурі? Якщо ще не бачимо даху, навіть стін, то може ми хоча заклали гідний фундамент? Кожний має свою мірку потреб і вимог від життя. Але якою б з цих індивідуальних мірок не мірити нашу дійсність, мусимо згодитись, що за три роки зроблено замало. І в кожній ділянці. А на деяких відтинках робилося менше, ніж колись. На наших провідницьких верхах виявлено багато ініціятиви й доброго почину: організації курсів, хорових змагань, театрів і т. д. Але на низах — у широкій інтелігентській верстві — ми бачили щось інше...
Стародавнє наше "якби" та "коли б" сьогодні звучить ще менше переконливо, ніж колись. Узагалі нема таких обставин, у яких не можна б було творити тих чи інших культурних цінностей. А про сьогоднішні умовини то нема що й казати. Проте, на культурному полі нашого сьогоднішнього життя так мало праці, що аж ніяково показуватися з нею людям на очі.
Але гірше, що по цій нашій праці вже судять про нашу вартість. І цей осуд ми що раз частіше чуємо по наших провінціональних закутках. Це вже не тільки деяка шкода, але й небезпека для загалу. Слабі культурою — слабі духом, — кажуть сьогодні. Слабе темпо, мало енергії, праця не кипить, зрозуміння вузьке, культурні висліди непоказні, — рахуватися нема з ким; це найсучасніша сучасність.
Життя не має часу слухати різних нарікань. Воно цікавиться одним:
— Що зробили? Що робите? Що маєте?
Лише здобутки культури сьогодні імпонують. А заразом — і ступінь зацікавлення нею, дбання про її підняття, вкладена праця. Чим іншим годі заімпонувати.
Ясно, що зокрема на Холмщині, вся відповідальність за висліди культурно-освітньої праці падає на інтеліґенцію.
Тому-то годі уявити собі, щоб якийсь наш інтеліґент міг сьогодні ще триматися засади: "Моя хата з краю"; щоб міг не бути членом культурно-освітніх організацій, не брати участи в їх праці, не підпомагати їх матеріяльно, своїм знанням, авторитетом, заступництвом. Годі уявити собі, щоб і якась українська інтеліґентка, живучи в українській спільноті та її правами й бажаючи, щоб її діти знайшли собі в цій спільноті щасливе життя, щоб і вона вважала себе в праві не брати участі в розбудові одиноко репрезентаційної нашої культурної ділянки життя та стояти від неї осторонь.
Ні, в це годі повірити. Тимбільше і в такім моменті, як сьогоднішній. Бо ж всі ми здаємо собі з цього моменту справу, розуміючи аж надто добре його важливу вагу.
В. Островський. 