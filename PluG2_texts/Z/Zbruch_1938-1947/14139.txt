Д-р Роман Секела. (Посмертний спомин).

Дня 29. вересня ц. р. відійшла з гурту нашої старшої ґенерації, якої життєвою девізою була безкорисна служба для добра свого народу, одна трудолюбива одиниця. Не стало того дня між нами д-ра Романа Секели, адвоката, б. старшини УГА, голови Орґанізації міста Львова галицької дільниці та активного члена багатьох українських установ. У гарну осінню днину перестало битись одно серце людини, що горіло невгасним полумям любови до всього, що рідне і що звязане з добром народу.
Роман Секела уродився 1876 р. в гірськім селі Кальниці к. Ліська на Лемківщині, де його батько був парохом. До шкіл ходив спершу в Сяноці, відтак у Самборі, матуру здав у Яслі 1691 року. Після правничих студій у львівському та віденському університеті став суддею, потім перейшов на адвокатуру.
Найкращий час його правничої та громадянської дільности припадає на роки 1910—1918, коли Покійний вів адвокатську канцелярію в Яворові. Меткий, повний запалу і завзяття, такого питомого всім лемкам, кинувся молодий адвокат до громадської праці в Яворівщині, яку мали ще в рухах москвофіли. Орґанізація політичного життя, густа мережа читалень „Просвіти" та кружків „Сільського Господаря", будова гарної української ґімназії „Р. Ш." видавання і редаґування двотижневика „Український Голос" — це осяги його праці як повітового орґанізатора.
В 1911 р. поставила Його Яворівщина як свого представника до галицького сойму, одначе сильна старостинська аґітація не допустила Його до сойму.
З початком світової хуртовини в 1914 р. Секелу москалі арештують і призначують на заслання, одначе вкінці залишають під поліційним доглядом у Трускавці. Після відходу москалів з Галичини голоситься Роман Секела до УССС-ів — як резервовий старшина австрійської армії, де між іншим стає звязковим між Командою УСС та Головною Боєвою Радою і вищими австрійськими командами.
В 1919 р. на донос провокатора арештований у Дрогобичі, сидить конфінований довший час у Тарнові. Звільнений вертається до Перемишля і тут відкриває канцелярію, яку веде до 1936 р. На терені Перемишля розвинув він теж дуже активну громадянську діяльність, даючи почин до заснування „Лугу", до будови величавої церкви на Засяні і працюючи у виділах багатьох перемиських товариств разом зі своєю дружиною.
Роман Секела був одружений з Теодозією Німентовською, донькою нашої письменниці Юлії Шнайдер-Німентовської, відомої ширшому загалові під псевдонімом Уляна Кравченко. Пробував теж своїх сил і на літературному полі і залишив по собі гарну збірку „Смерть", видану підчас війни та одну збірку оповідань у рукописі.
В 1936 р. покидає Роман Секела Перемишль і переходить на постійний побут до Львова, де не кидає громадянської праці. Тут теж він висунув думку будови церкви для Персенківки і Филипівки, призначеної для наших бідних зарібників.
Наче “лебединою пісиею" покійника була його приявність на ювилейному святі у 30-ліття яворівської ґімназії, що відбулося в днях 4. і 5. червня ц. р. Зібране на академії громадянство Яворівщини, в першій мірі селянство, привитало свого незабутнього провідника та орґанізатора довгими оплесками. Зі сльозами в очах прощав Роман Секела Яворів 6. червня ц. р. і начеб прочував, що це його прощальна візита в тих сторонах, де залишив найкращу частину життя — свою молодість, і свою першу, повну запалу працю.
Як сильно був Покійник привязаний до своєї рідної Лемківщини, доказує його остання воля, щоб його похоронили не у Львові, а у Кальниці, де побачив світло життя і де бажав спочити довічним сном.
Михайло Таранько. 