"Просвіта" перед новим завданням

Відбудова просвітянського життя
Щоб зазнайомити українське громадянство з планами й новими завданнями "Просвіти", представник нашої Редакції відвідав голову Т-ва д-ра І. Брика й просив його дати декілька інформацій про те, як збереглися культурні ціннощі й майно "Просвіти" у двох минулих роках, як поступає оновлення діяльности, і які плани має Т-во на майбутнє. Голова д-р Брик дав нам на ці запитання вичерпну відповідь.
Большевики — говорить д-р Брик — поставилися відразу крайнє ворожо до "Просвіти". Вони не тільки припинили зразу її діяльність, але розграбили все майно цієї староукраїнської установи. Кімнатне уладження, машини і т. передали на устаткування большевицьким організаціям. Ненависть до "Просвіти" була така велика, що в будинку "Просвіти" (Ринок 10) большевики порозтинали навіть всі електричні проводи. Велику увагу присвятили большевицькі господарі теж бібліотекам, що їх уважали джерелом контрреволюції. Проте, знаючи, яким великим довір'ям і любов'ю українського громадянства користується "Просвіта", не важилися большевики якимнебудь формально-правним актом розв'язати це Т-во.
З приходом німецьких військ свідомий актив відновлює стихійно діяльність низових клітин "Просвіти" по селах. Централя відновила свою діяльність правним актом з 17 липня ц. р. Перш за все треба було звернути увагу на відзискання пограбленого большевиками майна і сяк-так улалити канцелярію. Далі провід відбув цілу низку нарад з представниками німецької влади, якій теж передано відповідні матеріяли на письмі, інформуючи їх дуже докладно про свою працю. Таким чином хотів провід Т-ва забезпечити розвиток просвітянської установи в цілій області, щоб окружні старости ставились до діяльности філій і читалень із прихильністю та зрозумінням.
Не зважаючи на комунікаційні труднощі, нав'язала централя контакт із краєм, покликала до життя проводи краєвих осередків і дала їм відповідні інструкції. Вся початкова праця коштувала багато зусиль та заходів, тим більше, що треба було поборювати чимало труднощів. Під цю пору централя працює над статутовою легалізацією Т-ва і його побудовою, згідно з вимогами нових життєвих обставин. Тим теж і пояснюється, що централя "Просвіти" не заговорила досі про себе голосно на сторінках часопису, а вела важку і клопітливу початкову працю. Одиноку, покищо, діяльність проявила "Просвіта" в Краєвому Інституті Народної Творчости, в якому скупчується вся хорова, музична і драматична самодіяльність. 