Актуальна справа

Берлін, у листопаді 1942.
Сучасна війна, що своїм розмахом і засягом переростає далеко всі дотеперішні війни в історії людства, принесла з собою цілий ряд нових явищ і подій, незнаних досі нашому суспільству. Одним із маркантних явищ, тісно звязаних з подіями воєнного часу, можна вважати масовий приїзд українців на роботи до Німеччини. Історія виїзду українських робітників закордон, на роботу, зокрема з Галичини, у нас не нова, так як і не нова загалом еміґрація у заморські краї, щоб там шукати кращого прожитку. Зокрема Галичина в різних наворотах доставляла Німеччині в міру запотребування робітничий континґент, так що частина українського галицького селянства неодноразово мала нагоду працювати в Німеччині та приглянутись її технічним і господарським надбанням.
Інакші були напрямні шляхи міґраційного руху на Придніпрянщині. Вони звертались у зовсім протилежну сторону й доходили інколи до найдальших меж азійського суходолу, до Тихого океану.
А проте це різноманітне пересування нашого населення не можна порівнювати з теперешнім виїздом українських робітників до Німеччини, що з огляду на свій масовий характер, є подекуди єдиний в своїм роді в дотеперішній нашій історії. Не маючи під рукою статистичних даних, годі тут оперувати якимись певними цифрами, але опираючись на звідомленні Держ. Комісара України Еріха Коха і додаючи до цього приблизну кількість робітників з Галичини, можна сказати, що загальна сума українських робітників у Німеччині грубо переходить міліон. Врешті кожний, хто має тепер змогу перебувати в межах Німеччини, у кожному місті чи більшому промисловому центрі має нагоду зустріти наших земляків, дослівно з усіх сторін України. На периферіях більших промислових міст повстали наче малі українські містечка, що вміщають в собі інколи і кілька тисяч робітників. В українській і німецькій пресі присвячено вже чимало місця звідомленням про життя і працю наших робітників у Німеччині. Майже завсіди підкреслювано тут позитивні риси українського робітника, його гнучкість і вміння скоро пристосуватись до нових умовин життя. З листів і оповідань самих робітників знаємо, що деякі з них завдяки особистому спритові і пильності в роботі, зуміли непогано влаштувати собі життя. Але водночас від тих самих робітників довідуємось, що чималий відсоток серед них не рідко мусить змагатись з-різними труднощами, що виринають звичайно у новому середовищі. Зайво входити в аналізування і детальний опис цих труднощів. Кожному ясно, що для селянського елементу, з якого складаються здебільша наші робітники, цих труднощів у новому середовищі мусить бути чимало. До них, між іншим, належить і незнання німецької мови, з якою доводиться зустрічатись нашим робітникам на кожному кроці. Що правда в кожному таборі є один або і більше перекладачів, але й це не помагає, бо вони не можуть обслугувати кожного робітника зокрема в міру його індивідуальних потреб. Про різноманітні потреби нашого робітництва, мабуть, найкраще поінформовані наші освітні й допомогові станиці та їх філії по різних осередках Німеччини, але вони, на жаль не в силі заспокоїти їх усіх ні кількістю свого персоналу, ні — що найважніше — своїми компетенціями. Це питання може успішно розвязати тільки дружня допомога всього українського інтеліґентського активу, якого під сучасну пору в межах Німеччини знайдеться таки чимало. Так напр. у самому Берліні нараховується добрих кілька сотень нашої інтеліґенції, коли оперувати тут тільки скромними даними, а й по різних німецьких містах її чимало на різних становищах.
Найбільш актуальним завданням і невідкличним обовязком тієї інтеліґенції — є праця для добра наших робітників, очевидно в міру можливостей, за дозволом влади. Цей обовязок тим більше тяжить на ній, що вона, порівнюючи з інтеліґенцією в краю, мала і вигідніше життя і не віддавала стільки сил суспільній роботі.
Важко тут у подробицях прецизувати, на чому саме має полягати така праця. Іде тут про щось більше ніж про традиційні "національні драчки". Людина доброї волі сама зуміє найти і зорганізувати собі поле праці, але саме ця добра воля чи й не найсутніше питання в цілій справі. І коли ми тут з особливом притиском підкреслюємо її особливе значіння, то не тому, щоб закинути нашій еміґрації її недостачу. Ні! Рішуче ні. І серед неї можна найти багато прикладів тихої муравлиної роботи, але це в ніякому разі не вичерпує суті справи.
Наше робітництво, що в суворий воєнний час перейшло не одну важку хвилину, заслужило собі на пильну опіку. Зближається зима, а з нею й величній празник Різдва Христового. Багато наших людей, яким воєнна хуртовина змела цілу родину, вперше буде святкувати їх у повному сирітстві. Чи треба доказувати окремо, що тут теплий, братній контакт — у міру можливостей — і активний вияв спочуття матиме напевно більшу вартість, ніж усі, ці, навіть найкращі, деклямації про високі національні ідеали?
Українська інтеліґенція на еміґрації повинна подумати над справою тієї допомоги. Брат — братові нехай приложить серця, нехай розважить його там, далеко від рідні і хати.
М. Терен. 