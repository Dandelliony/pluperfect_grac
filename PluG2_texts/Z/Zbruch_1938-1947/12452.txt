ЗА ПРИНАЛЕЖНІСТЬ ДО ОУН

Дня 2. ц. м. відбулася перед окружним судом у Чорткові карна розправа проти чотирьох селянських хлопців з Борщівщини, а саме проти Володимира Біланюка з Підфилипя, Михайла Клибуса, Юрка Венґерова і Стефана Зєльського з Турильча за державну зраду зі ст. 97. § 1 кк. (за приналежність до ОУН). Трибунал засудив по розправі дня 3. ц. м. Володимира Біланюка на 2 роки вязниці, Михайла Клибуса і Юрка Венґра по 3 роки вязниці і всіх трьох на втрату громадянських прав на 10 літ. Стефана Зельського трибунал уневиннив від акту обвинувачення. Підсудних боронили адвокати з Чорткова д-р В. Едекторович і д-р М. Росляк. 