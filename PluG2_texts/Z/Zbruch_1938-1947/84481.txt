Помер Зиновій Пеленський

Дня 28 жовтня 1943 р. помер у Львові ненадійно на удар серця, визначний громадський діяч, директор Аґрарного Банку Зиновій Пеленський.   Покійний народився 26 січня 1890 р. і був найстаршим сином бл. п. о. Андрія Пеленського, пароха Лисятич коло Стрия. Гімназію закінчив у Коломиї. Право студіював на університеті у Львові та Відні. Крім того вчився ще у Відні у Високій Школі Світової Торгівлі. З вибухом світової війни він зголосився до Українських Січових Стрільців. Одначе з причини важкої недуги звільнено його з війська. Восени 1916 р. вибрано його головою студентського Товариства "Січ" у Відні. При кінці 1918 р. вернувся Покійний до Галичини і почав працювати як господарський знавець в Уряді Західної Области Української Народної Республіки. Згодом вислали його як делєґата з дипльоматичною місією до Праги. Скінчивши своє завдання, вернувся в останній хвилині на рідну землю, вступив до Української Галицької Армії та перейшов з нею Збруч. Там перебув він ціле пекло того часу, хворував на тиф та зносив усі злидні. Після війни взявся Покійний до праці на кооперативному полі. Він організував кооперативи, брав участь у громадянському житті, працював у "Просвіті" та займався журналістикою. Від 1927 р. перейшов до праці в Ревізійному Союзі Українських Кооператив як головний редактор Господарсько-кооперативного Часопису та референт пропаганди. Одночасно став він членом Головного Відділу "Просвіти" та Головної Ради Краєвого Господарського Товариства "Сільський Господар". В 1930 р. вибрали його послом до польського сойму, в якому він заступав кооперативні і господарські справи народу. Покійний був нераз делєґатом на міжнародні кооперативні конґреси меншин та представником у справах українського населення перед Союзом Народів. Після вибуху цеї війни перенісся Покійний до Люблина, де став комісарем Аґрарного Банку. В 1941 р. вернувся до Львова. Тут зорганізував окремий Аґрарний Банк для Галичини і став його директором. Підчас праці на тому пості, заскочила Його ненадійна смерть.   Величавий похорон бл. п. директора Зиновія Пеленського відбувся в неділю, 31-го жовтня ц. р., з церкви св. Петра й Павла на Личаківський цвинтар. У ньому взяло участь духовенство під проводом Високопреосвященного Кир Йосипа Сліпого та численне громадянство. Над могилою промовляли: о. пралат Куницький, д-р Гайнріх, Президент Державного Аґрарного Банку і ред. Василь Мудрий.   Рідна земля 