Вечір пісень і оперних арій Степанії Крацило.

  Львів, 11 липня.   В п'ятницю, 7. липня ц. р. відбувся в Малій залі Музичного Т-ва ім. Лисенка "Вечір пісень і оперових арій" Степанії Крацило, абсольвентки дипльомового курсу вокального відділу Муз. школи, учениці п. О. Бандрівської.   Вечір пройшов з немалим успіхом і здобув гарне вражіння. Великі, непересічні вальори і прикмети сопранового голосу п. Крацило, його прекрасний тембр, широкий діяпазон були нам добре відомі уже з давніших продукцій. Усі ці прикмети остали в повній силі й тепер, але при тім ми мусіли замітити величезний поступ у голосовій техніці, ритмічно-динамічнім фразуванню і взагалі у музикальній інтерпретації співаних творів програми.   А були це твори (4 оперні арії сольоспіви німецьких романтиків, Лисенка й українських композиторів) — дуже різноманітні під оглядом настрою і стилю, що й вимагали різного підходу й трактування. Як у великій стандардовій арії Аїди, так і у стилевій молитві Єлисавети з Ваґнерівського "Тангайзера" співачка найшла усі засоби доцільної інтерпретації; подібно у Лисенківських жанрах і трудних сольоспівах Барвінського й Людкевича достроїлася вона бездоганно і зробила належне враження.   Деякі малі вимоги можна би поставити до співачки в напрямі більшого оживлення маски й пози яскравішої дикції, а може й трохи яснішого просвітлення тембра деяких тонів на деяких вокалах. Але усе те є дрібниці, які легко співачка зможе осягнути аж у тракті дальших виступів на естраді, та ще більше на оперній сцені, — очевидно при сякій-такій нормалізації життя і умов праці в нашому театрі. Відповідальний нелегкий фортепіяновий парт вів високо-культурно та по мистецьки проф. В. Кричинський.   Львівські вісті 