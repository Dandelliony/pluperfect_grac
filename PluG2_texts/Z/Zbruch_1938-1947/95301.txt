Подвоїмо вилов риби.

  Завдяки енергійним заходам працівників рибного господарства по будівництву тимчасових перемичок і плотин у 1944 році було збережено для експлуатації біля 700 гектарів зеркальної площі водоймищ. Крім того підготовлено 500 гектарів площі для розведення риби в 1945 році. Проведено значні відбудовчі роботи в рибному господарстві. Все це дасть нам змогу в цьому році подвоїти вилов риби і набагато розширити вирощування мальків.   Наркомат рибної промисловості відзначив ці роботи Тернопільського рибтресту, преміювавши місячними і двохмісячними окладами 23 працівників області. Серед премійованих директори рибних господарств тт. Рунько, Дмитрик, Венгер, рибовод т. Крижанівський, гідротехніки тт. Малий, Михальчук, рибалки тт. Рогатинський, Лашкович, Свобода, Проць, Садовник і інші.   В 1945 році передбачається здійснити ще більші відбудовчі роботи. За рішенням Раднаркому УРСР і ЦК КП(б)У ми повинні відбудувати 941 гектар площі ставків. На це асигнується 600 тисяч карбованців.   Ясне, що без допомоги місцевих партійних і радянських організацій колективи рибних господарств з цим завданням не впораються. Приклад такої допомоги торік показав Бережанський райвиконком. Він багато приділив уваги відбудовчим роботам рибгоспу, а також заходам по збереженню риби. Але цього не можна сказати про більшість райвиконкомів області і навіть райкомів партії.   Підготовчі роботи до будівництва 1945 року вже розпочалися. Розгорнуто заготівлю лісоматеріалів силами рибгоспів. Але вже надходять сигнали, що деякі райвиконкоми не подають допомоги рибгоспам тягловою і робочою силою, не зважаючи на рішення щодо цього облвиконкому від 7 липня і 25 вересня 1944 року. Це особливо стосується Ланівецького виконкому, який ще байдуже ставиться до роботи Борщівського рибгоспу. А саме по цьому рибгоспу належить здійснити особливо великий обсяг робіт. Досить сказати, що тут вирішено побудувати Борсуківський шлюз, який дасть можливість ввести в експлуатацію 486 гектарів площі ставків.   Значні завдання повинен виконати і Підгаєцький рибгосп. Однак це не враховує Підгаєцький райком партії. Інакше нічим не пояснити, що райком залишив рибгосп без кваліфікованого керівництва. Він перевів на іншу роботу директора рибгоспу Зиновського — фахівця-гідротехніка, не погодивши це з трестом.   Місцеві партійні і радянські органи повинні круто змінити ставлення до рибних господарств.   Беліков, керуючий Тернопільським державним рибтрестом.   Вільне життя   