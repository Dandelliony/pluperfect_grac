За розбудову нашого залізничого стану

Львів, 23 жовтня.
В системі господарсько-економічного і національного життя кожного народу ділянка комунікації, а зокрема залізної, творить важливу ланку. Транспорт товарів, сполука з ближчими і дальшими місцевинами, швидка реалізація замовлень і достав, внутрішній і зовнішній товарообмін в країні залежить від орґанізації залізниць, доброї розбудови залізничої мережі. Саме справі комунікації і транспорту, справі залізництва — по всіх краях присвячують велику увагу. Вистарчить пригадати розбудову залізничої мережі на заході, де розвиток народного господарства, торгівлі та промислу в великій мірі завдячують добре наладнаній справі транспорту комунікації, завдячують залізниці. Або взяти війну на східному фронті і участь у ній залізниці. Фронт завдячує свою тверду поставу також наладнаній сполуці з запіллям, яке завдяки праці залізниці і вишколеній армії залізничників успішно і своєчасно довозить все, що тільки фронтові потрібно. Не диво, що на більших залізничих стаціях бачимо написи: "Колеса мусять котитися для перемоги". Це гасло відзеркалює ролю залізниці у воєнний час. Очевидно, що ця велетенська праця, яку виповнює залізниця, розложена на армію людських кадрів — армію залізничників.
Коли ж ці завваги прикласти до нашого життя, прийдеться ствердити, що ми на цьому відтинку не то що відстали, але маємо велетенську працю до виконання. Справа у вихованні кадрів залізничників-українців.
Історично-політичні умовини нашого життя в Галичині після світової війни ніяк не сприяли тому, щоб могти цю проблему в який небудь позитивний для нас спосіб розв'язати. Вистарчить пригадати історію боротьби галицьких українців за права і змогу працювати в колишніх польських залізницях. До осени 1939 року наш стан на залізниці у Галичині був мінімальний. Одержати українцеві працю на залізниці, було такою самою проблемою, як заснувати українську школу чи кооперативу. Наш залізничий стан майже зовсім не існував, а і ті нечисленні одиниці, яким пощастило туди дістатися, були постійно виставлені на переслідування і денаціоналізацію.
За часів большевицької окупації ця справа теж не покращала. В основному всім залізницям рухом у Галичині кермували спроваджені із Сходу совєтські залізничники, які послугувались уже вишколеним за польських часів залізницям персоналом.
Сьогодні ця справа докорінно змінилась. Німецька Залізниця Схід, що обхоплює справи залізничого транспорту і комунікації в Галичині і в цілому Ґ. Ґ., не робить ніяких обмежень для тих, що хочуть працювати на залізниці. І здавалось би, що завдяки тому можна буде подумати про притягнення до праці на залізниці якнайбільшої кількости наших людей та заповнити прогалини, які прикро відчувалися на цьому відтинку нашого життя. Саме настала пора, щоб ми під фаховим проводом змогли вишколити кадри українських залізничників та створити необхідний для нас стан залізничників.
Та з добре поінформованих джерел знаємо, що ця справа представляється для нас некорисно. Відсоток українців, що працюють сьогодні на Залізниці Схід не то що не більшає, але постійно меншає. Одна з причин цього: велика відповідальна праця, яку мусить залізничник виконувати, а також шукання матеріяльно кращих умовин праці, які, якщо йде про працю на залізниці, не відбігають від загально існуючих умовин. І це явище малого зацікавлення працею на залізниці треба визнати для нас явищем шкідливим. Нам треба повести освідомну акцію значіння розбудови нашого залізничого стану, який не сміє занидіти, а мусить постійно більшати і розбудовуватись. На цьому відтинку нашого життя прийдеться звести бій з матеріялістичним і еґоїстичним світоглядом одиниць, які воліють гнатися за наживою, як братися за корисне діло, щоб збільшить наш стан на усіх ланках життя, а в тому і на залізниці.
Справа розбудови українського залізничого стану незвичайно важлива. В першу чергу повинні нею зацікавитись наші громадянські чинники, а дальше — широкі кола українського громадянства, які повинні зрозуміти, що ця справа — загальнонаціональна, а не допильнувати її якслід та прогайнувати нагоду виправити минуле — це злочин перед сучасним і майбутнім.
М. О. С. 