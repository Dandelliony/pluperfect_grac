◦ ◦ ◦ ◦ ◦ ◦ ◦

До відправки американських есмінців в Англію
НЬЮ-ЙОРК, 5. (ТАРС). За повідомленням агентства Юнайтед Пресс, з Бостона вийшли в невідомому напрямі (як гадають в Галіфакс, в Канаді) три американських есмінці. Назви есмінців замальовані. Готовляться до відправки в Канаду 10 інших есмінців. 25 есмінців будуть відправлені протягом найближчих двох тижнів.
Відставка румунського уряду
БУХАРЕСТ, 4. (ТАРС). Румунське телеграфне агентство повідомляє: "Прийнявши сьогодні вранці відставку уряду Жігурту, король Кароль доручив генералові Іону Антонеску сконструювати новий кабінет".
Замах на короля Кароля
ЛОНДОН, 4. (ТАРС). Агентство Рейтер передає повідомлення бухарестського кореспондента газети "Дейлі телеграф енд морнінг пост" про те, що учора вночі був вчинений замах на румунського короля Кароля.
Румунські війська покидають м. Орадя
БУДАПЕШТ, 5. (ТАРС). За повідомленням угорського телеграфного агентства, румунська поліція уже залишила Орадя. Місто покидають і румунські війська. По головних вулицях проходять піхота і артилерія, просуваються великі колони грузовиків. На схід від Орадя на віддалі 400—500 метрів одно від одного розташовані укріплення.
У французському Індо-Китаї
ЛОНДОН, 5. (ТАРС). Агентство Рейтер повідомляє з Токіо, що представник японського міністерства закордонних справ, говорячи про Індо-Китай, сказав:
"Ми сподіваємось розв'язати питання в найближчі кілька днів". Він додав, що переговори провадяться безпосередньо з французським урядом.
Агентство Рейтер повідомляє з Сайгона, що вчора в Ханої відновились переговори між французькими властями і Японією.
ЧУНЦІН, 5. (ТАРС). Як передає агентство Юнайтед Пресс з Чунціна, в офіціальних китайських колах іноземних дипломатів у Чунціні вказують, що позиція Китая щодо французького Індо-Китая сформульована в недавній заяві китайського міністра закордонних справ Ван Чжун-гуя. В заяві вказувалось, що, коли японські війська появляться у французському Індо-Китаї, китайські війська перейдуть кордон в цілях самооборони.
За повідомленням з Куньміна, власті французського Індо-Китая погодились на постачання Японії рисом, кам'яним вугіллям, каучуком та іншими сировинними матеріалами, вимагаючи натомість обіцянки Японії не вдаватися до воєнних дій на території французського Індо-Китая.
Китай і французський Індо-Китай
НЬЮ-ЙОРК, 5. (ТАРС). Як передає агентство Юнайтед Пресс, між властями французського Індо-Китая і китайським урядом досягнута угода про оборонні заходи на випадок японського вторгнення в Індо-Китай. За словами агентства власті Індо-Китая повідомили китайський уряд, що Японії не буде дозволено створити бази в Індо-Китаї. Жінки і діти евакуюються з Хайфона.
Японський морський флот крейсирує поблизу французського Індо-Китая.
Заява Кобаясі
ТОКІО, 5. (ТАРС). Газета "Асахі" публікує заяву Кобаясі — голови японської делегації, яка направляється в Голландську Індію. Перед від'їздом Кобаясі заявив: "Переговори між урядом Японії і урядом Голландської Індії матимуть чисто економічний характер. Мета переговорів полягає в розвитку торгівлі між обома країнами і забезпеченні Японії необхідними ресурсами".
Нічний наліт англійських літаків на Німеччину
БЕРЛІН, 5. (ТАРС). В ніч на 5 вересня Берлін знову зазнав нападу англійських літаків. Понад 2 години тривала повітряна тривога. В самому центрі міста активно діяла зенітна артилерія. Було чути вибухи бомб. Як офіціально повідомляється, літакам противника удалось досягти центральної частини Берліна. Одна фугасна бомба упала в Тіргартен. Два поліцейських були тяжко поранені і два — легко. Бомбардування зазнав також район Берліна — Шпандау.
Тут англійські льотчики скинули кілька фугасних бомб на воєнний склад, який сильно пошкоджений. В південно-східній частині Берліна також були скинуті фугасні бомби. Убитий один чоловік. Кілька фугасних бомб упало в північній частині Берліна — в Гермскдорфі. Більш сильного нападу зазнав Потсдам — один з пригородів Берліна. Як повідомляють, бомби, скинуті тут англійськими літаками, упали недалеко від вокзалу. Налічується двоє убитих. 