◦ ◦ ◦ ◦ ◦ ◦ ◦

Втеча Сметони закордон
За повідомленням німецького посольства в Москві, яке передане в Наркомзаксправ, колишній литовський президент Сметона і декілька членів литовського уряду в ніч на 16 червня перейшли через "зелений кордон" (тобто неофіційно) на німецьку територію, при чому Сметона і інші особи з литовського уряду інтерновані німецькими властями.
Склад литовського уряду
КАУНАС, 17. (ТАРС). Литовський уряд сформований в такому складі: прем'єр-міністр Палецкіс, віце-прем'єр-міністр і міністр закордонних справ та виконуючий обов'язки міністра освіти професор Креве-Міцкевічюс, міністр оборони і головнокомандуючий литовською армією генерал Віткаускас, міністр землеробства і тимчасово виконуючий обов'язки міністра внутрішніх справ Міцкіс, міністр юстиції Пакаркліс, міністр фінансів і тимчасово виконуючий обов'язки міністра шляхів сполучення Гальванаускас, міністр охорони здоров'я (новоорганізовуване міністерство) доктор Коган.
Відставка латвійського і естонського урядів
РИГА, 17. (ТАРС). Вчора латвійський уряд в повному складі подав у відставку. Президентом Ульманісом відставка уряду прийнята.
ТАЛЛІН, 17. (ТАРС). Вчора естонський уряд на чолі з Улуотсом подав у відставку. Відставка уряду президентом Пятсом прийнята.
Від’їзд Муссоліні і Чіано з Риму
ЛОНДОН, 17. (ТАРС). Як повідомляє агентство Рейтер, за одержаними з Парижа повідомленнями, Муссоліні в супроводженні Чіано виїхав з Риму в 20 годин 30 хвилин для зустрічі з Гітлером.
Повідомлення агентства Рейтер про позиції Англії
ЛОНДОН, 17. (ТАРС). Як повідомляє агентство Рейтер, "сьогодні вечером авторитетні кола Лондона ще раз підтвердили, що Англія і Британська імперія мають намір продовжувати боротьбу до повної перемоги. Враховуючи наступний виступ Черчілля в палаті громад 18 червня і можливість його виступу по радіо, ніякої нової інформації про стан у Франції не передається. Однак немає жодного наміру зменшувати серйозність удару, нанесеного справі союзників.
Далі агентство зазначає, що "безвідносність до питання про зобов'язання чи борг честі по відношенню до своїх союзників, є всі підстави гадати, що французький народ буде чинити пасивний і активний опір противнику".
Виступ Черчілля
ЛОНДОН, 17. (ТАРС). Як повідомляє агентство Рейтер, сьогодні ввечері з промовою по радіо виступив прем'єр-міністр англійського уряду Уінстон Черчілль. "Повідомлення з Франції, — сказав Черчілль, — дуже сумні. Те, що сталося у Франції, не вносить будь яких змін в переконання і мету Англії. Ми будемо захищати наш острів разом з Британською імперією, будемо продовжувати війну до перемоги. Ми впевнені в тому, що наша справа за кінчиться успіхом".
Повідомлення ставки верховного командування німецької армії
БЕРЛІН, 17. (ТАРС). Німецьке інформаційне бюро передає таке повідомлення ставки верховного головнокомандуючого озброєними силами Німеччини:
"Прем'єр-міністр новоутвореного французького уряду маршал Петен звернувся по радіо з промовою до французського народу, в якій заявив, що Франція вимушена тепер скласти зброю. Він зазначив при цьому, що ним вже зроблені кроки для того, щоб повідомити німецький уряд про це рішення і довідатися про умови, на яких німецький уряд готовий прийняти французькі пропозиції. Гітлер зустрівся з Муссоліні для того, щоб домовитись про позицію Німеччини і Італії".
Новий кабінет у Франції
ЛОНДОН, 17. (ТАРС). Агентство Рейтер повідомляє, що "вчора ввечері маршал Петен сформував кабінет в такому складі: голова ради міністрів — маршал Петен, заступник голови ради міністрів — Шотан, міністр юстиції — Фремікур, міністр національної оборони генерал Вейган, військовий міністр — генерал Кольсон, морський міністр і міністр торгового флоту — адмірал Дарлан, міністр авіації — генерал Пюжо, міністр закордонних справ — Поль Водуен, міністр внутрішніх справ — Помаре, міністр фінансів і міністр торгівлі та промисловості — Бутільє, міністр колоній — Рів'єр, міністр освіти — Рібо, міністр громадських робіт — Фроссар, міністр землеробства і постачання — Шішері, міністр праці — Февріє, міністр соціального забезпечення — Ібарнегаре.
Негайно ж після сформування уряду Петен скликав перше засідання ради міністрів під головуванням президента республіки для того, щоб обговорити воєнне і дипломатичне становище країни".
Заява Петена
ЛОНДОН, 17. (ТАРС). Агентство Рейтер передає: Французський прем'єр-міністр Петен заявив у промові по радіо: "Необхідно припинити бій". Петен додав, що минулої ночі він почав переговори з противником для того, щоб дізнатись, чи можна досягти угоди.
Петен зробив цю заяву в промові по радіо, звернутій до французького народу. Агентство вказує, що Петен "вихваляв французьку армію, яка б'ється проти противника, який перевершує її чисельністю і озброєнням".
Заходи французської поліції на франко-іспанському кордоні
БЕРЛІН, 17. (ТАРС). За повідомленням німецького інформаційного бюро з Іруна, французська поліція вжила ряд заходів на франко-іспанському кордоні, щоб перешкодити потокові французьких біженців в Іспанію. На шляхах, що ведуть до кордону, споруджені перешкоди для автомобілів, на прикордонних мостах розставлені посилені патрулі і споруджені дротові загороди. Тисячі французських біженців живуть під відкритим небом на вокзалах Біарріца і Байонни. 