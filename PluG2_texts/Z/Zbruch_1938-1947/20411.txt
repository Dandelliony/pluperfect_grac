 ◦ ◦ ◦ ◦ ◦ ◦ ◦ ◦ ◦ ◦ 

Ревізія в Тарнавці. В селі Тарнавка коло Журавна мундурова поліція з Ляхович перевела нічю на 21-го березня ц. р. ревізію в мешканні інструктора Філії "Сільського Господаря" в Журавні п. Михайла Мудрого. Нічого не знайшла, за чим шукала — невідомо.
Земний ґаз під Ярославом. Підчас пробних верчень у пошукуванні за нафтовою ропою С. А. "Ґазоліна" натрапила на передмісті Ярослава — Горішнє Лежайське у глибині 500 м. на земний ґаз. Тепер досліджують, як використати цей ґаз до промислових заведень і як перевести руропровід.
Зближують білоруський правопис до російського. Білоруська Академія Наук виступила з проєктом уодностійнення білоруського правопису з російським. Згідно з цим мають усунути ріжниці, які впадають в очі у правописі білоруських слів. Нпр. по білоруськи пишуть згідно з вимовою: "вуліца", "ґісторія", "траука" і т. д. а замість того тепер заведуть: "уліца", "історія", "травка" і т. д. Цю реформу мотивують тим, що це "упростить" правопис, усуне низку непотрібних труднощів і зблизить білоруську мову до російської.
Голод у СССР. Катастрофа голоду навістила найбільш урожайні области СССР, як лівобережну Україну, надволжинську округу, північний Кавказ і західній Сибір. Селяни зїли бульбу, призначену до садження. Катастрофальні посухи, постійні експерименти, нездібність достосувати хліборобську продукцію до ріллі, бюрократичний совітський апарат, все те доводить до голоду кожного передновку.
Лямбек-вок заборонений у німецькій армії. Німецьким військовим заборонено танцювати в одностроях модний "лямбек-вок", бо — мовляв — він не відповідає повазі військового однострою. Військовим орхестрам в одностроях не вільно грати до того танку.
Зменшення обігу банкнотів у Чехії. Тижневий білянс Національного Банку у Празі виказує, що минулого тижня обіг банкнотів упав на 985 міліонів ч. корон, депозити золота на 466 міл. к. і запас валют на 52 міл. ч. к. 