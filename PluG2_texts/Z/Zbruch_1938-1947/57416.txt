Культ героїв

Львів, 16 жовтня.
Український народ видав за весь час свого походу багато-багато героїв, що вказували правильний шлях. Ідеї й ідеали, які вони нам вщеплювали, ставали провідними для молодих поколінь, що задивлені в них, не жалкували терпіти та навіть життя класти на їх жертвеннику.
Сила цих ідей була така велика, що вона була здібна піддержувати національного духа в часах політичного поневолення та жорстоких переслідувань. Цю силу героїв знали добре наші національні вороги і тому всякими способами старалися її ослабити. Не допускали до шкільних підручників якої-небудь згадки про них, всякими брехнями та перекручуваннями намагалися понизити їх авторитет в очах громадянства або ужити його до власних цілей. Заборонювали вшановувати їх пам'ять; цензура запобігливо вичерпувала в газетах чи книжках все те, що тільки нагадувало величні постаті наших героїв. Та культ героїв жив у серцях і душах поколінь у нерукотворних пам'ятниках їх заповітів, які сповняли молоді покоління, стаючи їх гідними наслідниками. Портрети цих героїв гуртували біля себе дітей та молодь, які на прикладах з їх життя, вчилися працювати і терпіти для добра нації.
Сьогодні, коли сповняються невмірущі ідеї, які голосили та за які кривавилися герої — нашим завданням є поставити культ героїв на високому рівні. В першу чергу треба подбати про те, щоб їх життя та чини були утривалені друкованим словом, головно в шкільних підручниках та книжках для позашкільної лектури. А дальше: їх могили мусять статися бастіонами, в яких доростаючі покоління будуть набирати гарту та сили духа до дальшої праці та боротьби за повне здійснення національних ідей. Чини наших героїв, подані чужими мовами — це найкраща пропаганда нашої національної сили та життєздатності. Культ героїв — це наглядний доказ нашої вдячності та пам'яті для них. 