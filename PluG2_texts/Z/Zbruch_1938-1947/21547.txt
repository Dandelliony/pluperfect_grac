◦ ◦ ◦ ◦ ◦ ◦ ◦ ◦ ◦ ◦

Коли це скінчиться? Горішня частина вулиці Потоцького у Львові виглядає ще гірше, як у якихнебудь Печихвостах чи інших Вовчих Долах. Наколесники "помагають" собі в цей спосіб, що їздять по хідниках. До численних випадків переїхань або потовчень долучився ще один 19. ц. м., коли невідомий наколесник наїхав з розгоном ззаду на дітей, що виходили зі школи СС. Василіянок. Одна дівчинка, штовхнена колесом, ударилася сильно головою до телєґрафічного стовпа. Наколесник не дзвонив на пересторогу і чим скорше втік. Коли скінчиться цей ненормальний стан, що загрожує нашим дітям? Може б цим зацікавились компетентні чинники?
Конференція римо-католицьких деканатів у Львові. У днях 13. і 14. ц. м. відбулася у Львові під проводом архиепископа д-ра Б. Твардовського конференція римо-кат. деканатів. З реферату єпископа Базяка виходить, що в 1901. р. було у львівській римо-кат. архидієцезії 756.000 вірних, тепер є 1,079.000; у 1901. р. було 275 римо-кат. парохій, тепер є 416; у 1901. р. було 24 деканатів, тепер 28, але ще творять нових 13, так, що тепер можна вже числити 41 деканатів. Сам Львів буде мати три деканати: середміський, підміський і позаміський.
Фальшивий посередник праці. Серед безробітних у Львові поширювалися від якогось часу вістки, що щоб дістати працю, треба мати протекцію, або звернутися до посередника, який за невеликі гроші зможе вистаратися працю. Такі поголоски зовсім не причинювалися до успокоєння настроїв серед безробітних і тому цією справою почала цікавитися поліція. По кількох днях поліція устійнила, що післанець Воєвідського Фонду Праці Владислав Фронтчак подавав себе безробітним за урядовця тієї установи і обіцянками праці виманчував від них ріжні хабарі. Фронтчак, який мав доступ до бюр, забирав відти відповідну кількість блянкетів карт, якими поручувано, чи пак скермовувано безробітних до праці. Фронтчак виповнював такі карти, підписані "ін блянко" директором бюра, здогадними "посадами" і брав за те по 5—10 зол. Прослідивши справу, поліція арештувала дотепного післанця.
Львів дав девять міліонів на П.О.П. Воєвідський комісар для переведення Позички Протилетунської Оборони (ПОП) дав представникові ПАТ-а інтервю. Комісар Ґрocceр заявив, що він прелімінував на льв. воєвідство 25 міліонів зол. З того Львів повинен дати 7 міліонів. До 20. ц. м. львівське воєвідство дало 9 міліонів зол. Найбільшу жертвенність виявляє світ праці. На другому місці стоїть купецтво. Зате слабе зацікавлення виявляють землевласники, вільні професії та власники нерухомостей. Мале зацікавлення виявляє теж українське громадянство. 