По вражіння на підльвівське село.

Зі спостережень засокальського туриста по Галичині.
Недільне сонце виганяє львовян за місто. Пече воно так благодатно, що й найбільш привязані до казкової архітектури Льва-городу — патриції та плєбеї втікають на "провінцію". Щож тоді казати про принагідного туриста не з Галичини, який поперечитувавши усі ще незамазані українські склепові написи, попробувавши маслосоюзного масла, провіривши, чи по останніх загальних зборах розсварені громадяни не розібрали ще старовинної камяниці "Просвіти" (ворогам на злість) — хоче також побачити пересічне підльвівське село з його життям, людьми й настроями.
— Якщо хочете оглянути справді зразкове село — то поїдьте до Ременова — казав мені один знайомий.
— А що там цікавого?
— Як то "що"?! — обурився мій співбесідник. — Побачите там кооперативу "Здоровля", виспортованих людей, зразкову молочарню...
Я випняв гордовито груди, але — не поїхав до Ременова. Вислухав спершу ще десять інших порад, потім сів до трамваю, заїхав на двірець і викупивши бїлєт на яких пять-шість стацій першої кращої лінії — знайшовся у ваґоні.
У ваґоні випало мені їхати з якимись симпатичними, підшмінкованими панями, що їхали на поліційний фестин до Пустомит. Від них я і довідався, що їду дорогою на Стрий і від них одержав запросини до спільного товариства. Спокуса була велика, особливо в уваги на одну чорняву в чорно-білій суконці, але я злякався сензації, яка вийшла б на випадок оповіщення, що на поліційний фестин приїхав справоздавець української преси, та зморозив невісту увагою, що їду у сусіднє село з візитою до — нареченої.
Все ж розмова йшла.
Далі і я довідався, що родинне село моєї вигаданої нареченої зоветься Милошовичі, що в цьому селі збудували новий костел біля самої старої церкви, що в селі є багато поляків і трохи українців, що є учительки, річка, вишні, молочарня. І я дійсно рішив піти до Милошович, пообіцявши, зрозуміло, моїм премиленьким паням, що вертаючись вступлю на танці, на яких будуть репрезентовані всі місцеві достойники. Дороги у львівському повіті — як в Абісинії, повні вибоїв, пилюки, без стежок понад шляхом, якими можна було б свобідно мандрувати без кількох кілограмів пилюки в черевиках. Стрічні люди — майже привітні, майже кожний вертається зі Львова з пустою бляшанкою по вишнях, майже кожний знає більше від вас, бо має у Львові сина (возьним у суді), чи пак навіть знайомого радника.
Милошовичі видно здалека по двох вежах, церковній і костельній. Костел саме закінчують будувати, а будують його охоче, бо тепер вірні так голосно виспівують у ньому побожні пісні, що чути внутрі церковці. В самому селі перебув я майже дві години. Попив молока, попоїв вишень, довідався, що місцевий "Луг" одержав якусь ґіпсову нагороду на останньому конкурсі у Львові, опісля ствердив, що усі ці селяни, які — як мені казали "перевернулися" — мають далеко кращі нові хати і нарешті — зайшов на приходство. А на приходстві — навіть меду з молоком не забракло. Стара галицька гостинність, про яку на Волині оповідають неймовірні злосні "віци" — поклалася на столі цілою пишнотою закусок, прикусок та малинових соків. На приходстві читають "Діло", слухають радія. Знають хто, що, куди у Львові і як. На приходстві застав я також одного редактора. Удавав, що приїхав з міста в якійсь там справі, а коли йому не повірили — замовк і почав заїдати лєґендарно приправлену овочеву ґаляретку. Потім несподівано вийшло на верх, що пан редактор сидів колись у холодній, що якась добра пані посилала йому їсти та що тою невідомою доброю дамою була пані добродійка... Настрої піднялися, зпід прикритої килимом приповідкової галицької канапи виповз сентименталізм, заліз у ґітару, задзеленькав ніженьками по зле настроєних струнах, поналивав нову серію шклянок з малиновими солодощами...
Але треба було їхати. Гарні руки, як сто літ тому, дали квітку. О. парох, що на хвилину вийшов (охрестити дітей у церкві) і саме зявився в городику біля приходства, попрощав нас доброю вісткою, що війни вже не буде, бо охрестив семеро дітей і то всіх дівчат! На дорозі піднялася пилюка, що згодом опала на нас, замінивши наші вбрання на охоронний кольор — і ми, разом із принагідним приятелем, знайшлися в Пустомитах. В Пустомитах гула поліційна забава, якої місце видно було здалека. Зазначували його кольорові ліхтарі. Я не додержав слова, що його дав симпатичній пані в чорно-білій сукні. Всів до ваґону з якимсь патріотичним елєментом, що балакав по жидівськи. Поки встиг я віддати духа, здушений з чотирьох сторін говірливими пасажирами — на обрії замайоріли лямпи Львова. Моя перша подорож на галицьку "провінцію" була скінчена. З позитивним вислідом і вражіннями. Галицьке, підльвівське село нічим не ріжниться віл засокальського. Лише найгірше... що у вагонному натовпі вкрали мені даровану дівочу квітку, вкрали, видно, помилково, разом з гаманцем на гроші...
Ром. Гучв. 