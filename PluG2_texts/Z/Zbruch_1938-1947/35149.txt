До приїзду театру імені Івана Франка

Вчора наш кореспондент викликав Київ і розмовляв телефоном з заступником директора Українського Державного драматичного театру імені Івана Франка, тов. Вольським.
— Гастролі театру імені Івана Франка у Львові, — сказав тов. Вольський, — розпочнуться 1 травня. Театр приїжджає у Львів у своєму повному складі — 240 чоловік. Серед приїжджаючих такі видатні майстри, як народний артист республіки, депутат Верховної Ради УРСР орденоносець Гнат Юра, заслужені діячі мистецтв Ю. В. Шумський, О. М. Ватуля, заслужені артисти республіки орденоносець Наталія Ужвій, А. М. Бучма, Т. П. Юра, Р. А. Барвінська, Є. Т. Коханенко, М. І. Пилипенко та інші.
Разом з артистами у Львів прибуває все художнє оформлення. Лише реквізит театру займе 12 пульманівських вагонів.
У Львові театр покаже п'єси:
"Правда" О. Корнійчука, "Остання жертва" М. Островського, "Украдене щастя" Івана Франка, "Ой не ходи Грицю" М. Старицького, "Суєта" І. Тобілевича і "Ревізор" М. Гоголя. У Львові театр пробуде 20 днів.
Крім вистав під час перебування франківців у Львові намічено творчі зустрічі з колективами українського, польського та єврейського театрів.
Гастролі у Львові збігаються з 20-річчям з дня існування театру імені Івана Франка. З цієї нагоди працівники театру виїжджатимуть на підприємства, де розповідатимуть про історію театру і демонструватимуть своє мистецтво.
Крім прилюдних вистав франківці влаштують один спектакль для бійців, командирів і політпрацівників Червоної Армії та один спектакль для школярів Львова.
Після гастролей у Львові франківці виїдуть у Харків, а потім у Сочі. 