Чотирокутник суспільної праці.

Львів, 3 грудня
Національно-суспільна праця в нашій дійсності та в сьогоднішніх історичних умовинах повинна розвиватися на намічених площинах і контрольованими темпами. Засада пляновости важна не тільки на областях технічних досягань, але тимбільше потрібна вона й на тих фронтах життя, на яких приходить до слова обов'язок і суспільна відповідальність.
Якщо мова про площину нашої національної суспільної праці під ту історичну пору, яку переживаємо, то її можна би назвати: чотирокутником суспільної праці. Найважнішим вершком, вихідною точкою цього чотирокутника — це повітовий диспозиційний осередок нашого громадянського життя, цебто Українська Повітова Делєґатура, чи Український Окружний Комітет. Одне рам'я суспільного змагу цього повітового осередка сягає в село, а друге в місто. Таким чином український повітовий диспозиційний осередок, українське село і українське місто, це три вершки в тій площині, яку назвемо чотирокутником української суспільної праці.
І ця площина ніколи не буде завершена та ніяким робом не творитиме рямок для творчого суспільного змісту, якщо не матиме свого четвертого вершка, що зі свого боку замикав би цю площину в одну цілість, в одне ціле й нерозривне суспільне твориво. Цим четвертим вершком, цією четвертою величиною з прокладеними в село і в місто суспільними раменами — це українська інтелігенція. І чим більше цієї суспільно наставленої інтелігенції, тим довші рамена, якими сягає в село і в місто, тим просторніша ця площина суспільної праці, яку ми назвали чотирокутником української суспільної праці.
Ясна річ, що між такими двома суспільними величинами, якими являються самі по собі: український суспільний диспозиційний осередок і українська інтелігенція повіту, мусить існувати міцний зв'язок, ось такий, який для наглядності, існує між двома протилежними вершками чотирокутника в виді перекутні.
Цей зв'язок у нашій суспільній дійсності в усякий час підтримує Організаційна Колегія при УПД, чи УОК.
Отак сформований чотирокутник творитиме рамки для такої суспільної праці, що лишатиме за собою не тільки назверхні, але й істотні сліди. Зміст цієї праці могтиме поглиблюватися, бо не матиме прогалин і виломів у тих своїх формах та обумовленнях, без яких взагалі ніяка, не то суспільна, праця неможлива.
Тоді теж темпо праці пожвавиться, а на добавок не висмикнеться зпід контролі, бо якщо цей чотирокутник буде замкнений, цебто звідусіль обперезаний суспільним змагом, пляновість у праці заіснує без надто великого труду.
Тому без перебільшення можна зважитися на твердження, що впрягти мізок повіту в український чотирокутний віз суспільної праці, цебто зацікавити зорганізованою суспільною роботою українську інтелігенцію по наших повітах, це одне з найважніших завдань наших днів. 