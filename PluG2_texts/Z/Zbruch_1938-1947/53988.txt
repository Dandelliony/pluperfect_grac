Двадцять три роки зберігали прапор

(Допис з Куликівщини)
Тринадцятого липня куликівська "Просвіта" посвятила свій прапор, що його переховували з 1918 року три жінки-селянки: Даниляк Текля, Бариляк Анастасія та Шульга Анастасія. Ці вірні патріотки своєї країни на протязі двадцяти трьох років через тучі і бурі пронесли і зберегли символ волі українського народу. І лише тепер вирішили його посвятити.
Без агітації, без нагадування прибуло поверх 10.000 молоді та селян в національних одягах на 10-у годину ранку і заповнили майдан та вулиці містечка. Ніхто з куликівських мешканців не пам'ятає такого походу.
В церкві місцевий парох о. Клюфас у супроводі священників навколишніх сіл відслужив Службу Божу. Співав хор із села Колоденець.
По відправі на майдані біля церкви відбулось посвячення прапора, а відтак усі організовано рушили походом через містечко до місцевого парку, на академію. Очолювали похід: голова Районної Управи д-р Коновалець, заступник адв. Лозінський і ті три жінки-патріотки, що протягом 23-х років берегли прапор. За ними йшли священники району, а далі допризовна молодь в кількости 500 чоловік під проводом б. четаря УГА п. Лисого Теодора.
Просвітянським гимном та вступним словом д-ра Коновальця розпочалася академія. Хор із села Гребінець відспівав пісню "Засяло сонце золото", а парох того села о. Курило виголосив реферат на тему: "Значення "Просвіти" для українського народу". Зчерги хор сіл Сулимова та Передриміхів проспівав низку пісень. Пісні переплітано деклямацією, а врешті по рефераті д-ра Лозінського всі присутні під оклики "Слава Україні та її героям", проспівали Національний Гимн. Скінчилося свято, що на всіх приявних зробило дуже глибоке вражіння. 