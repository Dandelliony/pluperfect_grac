Мало, але добре

Ревія театру "Варієте"
Діяльність легкого театрику "Варієте", що починалася майже з нічого, входить на щораз кращі рейки. Кожна прем'єра приносить глядачам щось нового. Цим разом дирекція театру поставила справу зовсім поважно, заангажувавши на режисера ревії актора Паздрія і на літературного керівника д-ра Гр. Лужницького. Програма складена з смаком, і як що ще навіть якісь дрібніші недоліки виринають, то є вони радше вислідом обставин, як акторів чи режисера.
Із давніх виконавців бачили ми "залізні шлягери" програми: ревелерсів Курочка, дует Бурке і Вандалі, які вже здобули собі заслужене признання і симпатії львівської публики. Також балет під проводом п. Фалішевського вносив багато життя і темпераменту в цілість. З нових виконавців годиться з похвалами згадати пп. Степову, Крижанівського і Королика в скечі "Гість у шафі" та п. Степову і Королика в сатирі Керницького "Торгоманія". Заслужений успіх мала народна гротеска "Ой не світи, місяченьку", у виконанні п. Карп'як-Бенцалевої, п. Паздрія і... місяця. Незвичайно ефектовний був український народний танок у виконанні Бурке й балету та дотепний танок-гротеска "Голяндський танок", п. Фалішевського й балету. Багато естетичної насолоди дав танок дуету Бурке й Вандалі "Смітяр". Фінал у відрізненні від попередніх дуже мельодійний і прегарно виконаний.
Новинкою були ефектовні декорації п. Єршова і конферансієрка п. Хлєбича й Крижанівського. Цілість залишила дуже гарне враження.
Роман Сливка. 