◦ ◦ ◦ ◦ ◦ ◦ ◦

Англійські повідомлення
ЛОНДОН, 16. (ТАРС). Офіціально повідомляється, що невеликі групи бомбардувальників противника продовжували минулої ночі безперервні нальоти на Англію, головним чином на лондонський район і його околиці. В Лондоні пошкоджено житлові будинки, торгові приміщення і інші споруди. Три госпіталі зруйновано. В провінції бомбардуванню були піддані деякі сільські місцевості, але бомбардування було малоефективне. Були заподіяні деякі руйнування на північному заході, а також на південному сході Англії і в південному Уельсі.
Вчора збито 185 літаків противника. Англійські втрати становлять 25 винищувачів.
ЛОНДОН, 16. (ТАРС). Як передає агентство Рейтер, вчора над Англією відбувались величезні повітряні бої. Атаку на Лондон і південно-східну Англію почали два загони бомбардувальників і винищувачів загальною чисельністю в 350—400 машин.
Ескадрильї англійських винищувачів вступили в бій з німецькими літаками над побережжям графства Кент, над Мейдстоном, Кентербері і над гирлом Темзи. Багато німецьких літаків були змушені вернутися; ті, що прорвалися, були зустрінуті новими ескадрильями англійських винищувачів над Лондоном, де зав'язався запеклий бій. Після бою уцілілі німецькі літаки повернули до протоки Ла-Манш. Англійські літаки переслідували їх до Гастінгса.
З 7 вересня, коли почались особливо інтенсивні нальоти на Лондон, німецька авіація втратила 455 літаків і 1.100 льотчиків. Втрати англійської авіації — 101 літак і 57 льотчиків.
Арешт Блюма
БЕРЛІН, 16. (ТДРС). Німецьке інформаційне бюро передає: "Згідно з офіціальним повідомленням з Виші, колишній голова французської Ради міністрів Блюм підданий попередньому ув'язненню. Він знаходиться в замку Шазерон поблизу Ріома.
До ув'язнення Блюм знаходився в департаменті Дордонь, де займався політичною діяльністю. Він видавав нову газету, на сторінках якої посередньо виступав проти уряду Віші".
Німецьке інформаційне бюро про становище Лондона
БЕРЛІН, 15. (ТАРС). Німецьке інформаційне бюро передає, що, "на думку поінформованих німецьких кіл, Лондон знаходиться в такому становищі, коли він повинен вибирати між долею Варшави і Парижа. Ці ж німецькі кола вважають евакуацію Лондона безнадійним заходом. Було б правильніше, якби евакуація Лондона почалась до початку німецького наступу. Провадити евакуацію тепер, на думку німецьких кіл, вже пізно. Міліонні маси, які думають, що, тікаючи з Лондона, вони виходять з небезпечної зони, рискують життям, бо передмістя Лондона не є відкритою сільською місцевістю, а індустріальними районами, які в наслідок свого воєнно-господарського значення будуть головною метою нальотів німецької авіації. Лондонському населенню доведеться тому з вини англійського уряду пережити жахливі тижні під дощем і в холоді.
Відповідні кола Берліна вказують, що погода, туман і вода, які були союзниками Англії, стануть тепер її ворогами. Дуже поширена думка, що після руїнницьких нальотів німецьких бомбардувальників на Лондон можна вважати закінченою "війну розплати" проти Англії, різко спростовується відповідними берлінськими колами. Англійська авіація місяцями бомбардувала цивільне населення, убивши сотні жінок і дітей. В Берліні заявляють, що німецькі озброєні сили розглядають цю війну не як "гру у футбол", під час якої одна сторона дістає удари, на які вона в свою чергу відповідає ударами і обидві сторони квити. Нальоти німецької авіації не зменшаться. Вони необхідні з воєнної точки зору, бо Лондон має одну третину воєнного потенціалу Англії. Крім того, 43 проц. усього англійського ввозу йшло через лондонський порт. Вже з цих міркувань нальоти на Лондон продовжуватимуться з зростаючою силою".
Перерва кабельного зв'язку Нью-Йорк—Лондон
НЬЮ-ЙОРК, 16. (ТАРС). Як передає агентство Юнайтед Пресс, телеграфна компанія "Коммершл кейбл компані" повідомила, що о 22 годині 33 хвилини по Грінвічу, кабельний зв'язок з Лондоном перерваний. Агентство Юнайтед Пресс гадає, що бомбами зруйновані найважливіші лондонські лінії високого напруження.
Німецькі повідомлення
БЕРЛІН, 16. (ТАРС). Верховне командування німецької армії повідомляє: "15 вересня і в ніч на 16 в надзвичайно трудних метеорологічних умовах німецька авіація продовжувала атаки проти Лондона. Бомбардуванню були піддані доки і портові споруди. Бомба важкого калібру попала в газовий завод Бромлея, а також в нафтосховище, на якому виникла пожежа. Заподіяна шкода залізничним станціям, а також важливим у воєнному відношенні спорудам в Вулвічі і в інших частинах міста. Під час нальотів відбулись повітряні бої. Були бомбардовані також портові споруди Дувра і Портленда, де на одному нафтосховищі виникла пожежа, а також авіазавод в Саутгемптоні. Біля східного побережжя Ірландії, Шотландії і Англії потоплено 2 торгових судна загальним тоннажем в 18 тис. тонн. На одному судні виникла пожежа, друге було тяжко пошкоджене. В ніч на 16-те вересня в Ла-Манші потоплено англійське торгове судно тоннажем в 8 тис. тонн.
В результаті нічних нальотів на Ліверпуль і Бірмінгам виникли численні пожежі. 15 вересня продовжувалось мінірування англійських портів.
Спроби англійської авіації бомбардувати столицю Німеччини в ніч на 16 вересня не мали успіху. В деяких містах західної Німеччини бомби упали на жилі квартали. В одному з міст зруйновано кілька будинків, в одній школі виникла пожежа. Убито два чоловіка, кілька чоловік поранено. Збито два ворожих літаки. Берегова артилерія і сторожові судна збили біля побережжя Ла-Манша три ворожих літаки. Всього за 15 вересня противник втратив 79 літаків. 43 німецькі літаки пропали без вісті".
БЕРЛІН, 16. (ТАРС). Інформаційне бюро повідомляє, що при нальоті на Лондон німецькі літаки скинули бомби на електричну станцію і два водоймища. Склади на південному березі ріки Темзи знову горять. Пожежі в лондонських доках, викликані нальотами німецької авіації, продовжуються. 