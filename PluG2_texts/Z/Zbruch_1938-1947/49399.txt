Досліди над особою Т. Шевченка. — Лист про смерть Гоголя

Досліди над особою Т. Шевченка
Наукова Рада рішила чергову низку своїх засідань присвятити памяті Тараса Шевченка. Розпочав цю низку рефератів із шевченкознавства д-р І. Раковський, що в неділю, 16. ц. м., подав першу спробу антропольоґічної характеристики нашого великого поета. Прелєґент зібрав усі тепер доступні дані про фізичні прикмети Шевченка, а саме: всі описи вигляду й постаті поета, залишені в спогадах сучасних, що мали щастя бачити його та бути з ним у ближчих, чи дальших звязках, опісля свої спостереження на фотоґрафіях поета за його життя та на портретах, а перш за все на автопортретах, вкінці свої власні антропометричні досліди на посмертній масці, знятій з обличчя поета його приятелем негайно після його смерти. Щодо спогадів про нашого поета, то в них назагал однозгідно описують постать і вигляд поета, але в подробицях подибуємо нараз цілком суперечні дані. Прелєґент вирішує ці суперечності на основі автопортретів, фотоґрафій та посмертної маски поета. Та найціннішим матеріялом для наукового розсліду даного питання є посмертна маска поета, на якій можна тепер доробити деякі антропольоґічні поміри, дуже важні до визначення расових його прикмет. На основі всіх згаданих даних прелєґент прийшов до переконання, що Тарас Шевченко був середнього росту й сильної кремезної будови тіла, його голова була кругла, обличчя круглаве, легко видовжене, волосся темно русяве, чоло високе, вгорі широке, сильно випукле, ніс середньо-довгий, рівний, легко кирпатий, очі сірі з ясно бурим відтінком, кути долішніх щелепів легко відхилені. Руки дуже делікатні. Шкіра загалом ясно біла, не смуглява. Середній ріст, кремезна будова тіла й постать голови Шевченка вказують на те, що з антропольоґічного погляду він в основі був альпейського типу, барва волосся, високе чоло й долішня половина обличчя та будова рук — це, на думку прелєґента, прикмети ядранського типу, а ясна барва очей і шкіри, це упливи нордійського типу. Оттак, на думку прелєґента, Шевченко являється мішанцем трьох европейських антропольоґічних типів: альпейського, ядранського і нордійського. Представниками згаданих антропольоґічних типів — закінчив прелєґент — найбільш культурні народи Европи, не диво, що змішання цих типів дало нам нашого ґенія." Лист про смерть Гоголя
КВТ Берлін. — У московському відділі писаних джерел державного історичного музею віднайшли неопублікований досі лист А. В. Никитенка до Т. Н. Ґрановського з приводу смерти Миколи Гоголя.
Никитенко — "поміркований поступовець", як він себе сам називав — мав близькі звязки з численними російськими й українськими письменниками, зокрема ж із Рилєєвим.
Будучи на високому офіційному становищі — цензора, Никитенко врятував багато літературних архитворів від загибилі в нетрях царської цензури. Це він передав до друку затриману цензурою поему Миколи Гоголя "Мертві душі" (під заголовком "Похожденія Чічікова ілі мйортвия душі") — звівши, зрозуміло, деякі зміни й виправки.
В ново-віднайденому листі до Ґрановського, датованому з Петербурга 4. березня 1842 року, Никитенко говорить про кріпосно-февдальний лад миколаївської Росії, якого жертвами впали геніяльні сини російського народу. Далі пише цей цензор — поневільний слуга режіму, — що: "З Гоголем пропадає одна з найблагородніших і найкращих сил морального світу, коли навколо вас паношиться незраховане число нікчемників і нулів, що живуть і благоденствують дурно, не маючи ніякої тривоги, крім спогадів про вчорашній преферанс і сплетні... Смерть Гоголя мабуть минула так у вас, як і в нас: багатьох вона глибоко вразила, багатьом дала нагоду відчувати радість і приємність — а деякі навіть сварили тих, що зажурилися цією смертю, як загальним сумом..."   