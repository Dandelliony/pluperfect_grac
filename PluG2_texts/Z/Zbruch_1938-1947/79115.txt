За належну організацію збіркової акції

(Напередодні збірки "писанки українській дітворі").
Львів, квітень 1943.
Коли у нас можна було почути нарікання на тему малої жертвенности нашого громадянства, то часто ті закиди були безосновні. Неодна збірка дала слабий вислід лиш тому, що була слабо приготована.
Залишаємо на боці саму організаційну сторінку збірки, спинюємося на пропаґандивній. Не можемо нарікати на малу жертвенність громадянина, коли він не знає добре, на яку ціль збірка призначена та не оцінює як слід її ваги.
Про вагу ціли, на яку призначена збірка можна переконати двома засобами: розумовим і чуттєвим. Який з них доцільніший? Мабуть важко дати якусь загальну відповідь на те питання, бо воно вимагає індивідуального підходу. Є люди холодні, невразливі на емоційні впливи, але яких легко переконати раціональним арґументом про національний інтерес. Є інші, від яких така арґументація, буде відбиватися мов м’ячик від стіни, але яких серце не остоїться на згадку людських злиднів. З одного боку переконуємо громадянина про потребу збірки, подаємо до відома її дотеперішні висліди, з’ясовуємо небезпеки, які загрожували б на випадок неуспіху збірки, все те арґументуючи відповідними цифрами і фактами. Засобом такої раціональної пропаґанди може бути реферат чи гутірка на громадянській анкеті, проповідь, безпосереднє переконування у приватних розмовах, відозва ітд.
Але у тих всіх засобах можна послуговуватися також емоційним засобом. Коли пропаґуємо збірку на сирітський захист — можемо відкликатися до розуму, доказуючу скільки хісна буде для суспільности, коли сироти дістануть добре виховання й професійне знання, доповнять ряди наших фахівців ітд. Але можемо, при тому відкликатися і до чуття, описуючи можливо живо недолю сиріт. Та замість відкликуватися до людської уяви і старатися викликати в ній образ сирітських злиднів, краще опровадити того чи іншого громадянина по завадити того чи іншого громадянина по захисті, щоб він побачив на власні очі сиріт та умовини їхнього життя. Якщо захист поставлений на належному рівні, стараємо ся склонити громадянина до того, щоб він поміг зберегти цю ілюзію родинного вогнища, щоб охоронив сиріт перед поворотом на вулицю. Коли сироти живуть у злиднях, переконувати зайво: сам вид дітей добрих, симпатичних дітей, що дрижать зі зимна або голодні встануть від столу, вплине краще, ніж якінебудь слова.
Звичайно не є байдужим, у якій формі переведемо ту зустріч громадянства зі сиротами. Найменше доцільною формою вважаємо сценічні пописи. Громадянин бачить перед собою — далеко за рампою — вимуштрувану лаву лялечок, які співають, деклямують, виконують рухові вправи ітп. Це його бавить, або нудить — але звичайно не викликує глибшої рефлексії, що ті вимуштровані, святочно прибрані діти під світлом рефлекторів, на тлі мальовничих куліс, в 4. вимірі сцени — це такі самі живі сотворіння, як його рідна дитина, які так само відчувають потребу тепла, харчу, забави і які мають до того таке саме право.
І тому, коли громадянство має бачити сиріт, нехай бачить їх у їхньому реальному світі у захисті. Коли має бути попис, то в одній з захистових кімнат, або що краще в захистовому городі. Після попису дати змогу гостям оглянути захист, побалакати з вихованками та виховником, по змозі навіть засісти до спільного підвечірку. Нехай громадянство знає, як сироти живуть, де мешкають, де сплять, як одягаються, що їдять — нехай пізнає докладно цілий їхній побут, з усіми його дрібними радощами і глибокими смутками, буденними трагедіями, щоденним недостатком.
Треба вірити, що по такій зустрічі захист здобуде кількох вірних опікунів-меценатів, які відвідають його нераз, щоб довідатися про життя своїх маленьких знайомих, про їхні потреби, недостачі, щоб помагати їм. Не помогти а помагати, не занепокоїти совість одноразовим датком, а глибше зацікавитися долею сиріт, систематично опікуватися ними.
Наслідки такого теплого контакту громадянства зі сиротами не обмежаться до цифри грошевих впливів на потреби суспільної опіки, вони матимуть і велике моральне значіння. Сирота не буде почуватися викиненим поза рами суспільности, толерованим покидьком, вона зростеться органічно з народом. З неї виросте не огірчений мізантроп, якому тінь сумного дитинства прислонила все життя, не вічно замкнений у собі самітник. Він почуватиму досмертну вдячність своєму народові і той довг вдячности зробить з неї зразкового громадянина. Та жертвенність виховує не лиш того хто бере, але й того хто дає. Це не все одно, чи громадянин дає даток на захист для гарних очей дами, що стоїть зі збірковою пушкою, чи для самих таки сиріт — для "молодших братів", якими треба заопікуватися в ім'я твердого національного обов’язку. Ще цінніший виховний вплив на дитину громадянина-жертводавця, яка разом з ним відвідує захист. Коли доля її ровесників, для яких життя виявилося більш суворим, зробить на неї настільки глибоке вражіння, що вона поділиться з ними своїми забавками чи солодощами, то треба сподіватися, що з тої дитини ніколи не виросте холодний асуспільний самолюб.
Свідома жертвенність — це могутній виховний засіб, що лучить всіх, малих і дорослих, бідних і заможних — в одну суцільну національну спільноту.
Б. Галіт 