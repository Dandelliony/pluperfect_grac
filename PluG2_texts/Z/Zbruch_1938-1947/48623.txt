◦ ◦ ◦ ◦ ◦ ◦ ◦

Заходи болгарських властей
СОФІЯ, 5. (ТАРС). Болгарська преса публікує розпорядження, яке зобов'язує всіх жителів Софії, звільнених від військової повинності, подати поліцейським властям відповідні відомості про свій вік, місце проживання, працездатність і т. д. Строк подання відомостей — 10 березня. Розпорядження стосується жінок віком від 20 до 50 років включно і чоловіків від 16 до 65 років. Особи, які не подадуть відомостей або дадуть неправильні відомості, будуть піддані, згідно з законом про громадянську мобілізацію, тюремному ув’язненню строком до 5 років і штрафу до 10 тис. лев.
Таке ж розпорядження видане і в містах Пловдів, Русе, Варна, Бургас, Плевен, Слівен і Габрово. Гадають, що цей захід зв'язаний з наміром властей притягти в разі необхідності працездатне населення до виконання трудової повинності — будівництва шляхів, мостів і т. д.
"Всі газети опублікували розпорядження поліцейських властей Софії, яке категорично забороняє провадити в межах міста будьяке фотографування. Порушення цього розпорядження карається тюремним ув'язненням і штрафом до 2 тис. лев. Заборонений також рух пішоходів по центральній софійській вулиці — традиційному місцю вечірніх прогулянок жителів Софії. Порушники штрафуються в розмірі до 2 тис. лев.
Сьогодні закінчився строк підготовки в будинках Софії всіх необхідних заходів по протиповітряній обороні, зокрема по підготовці сховищ, затемненню будинків, протипожежних заходів і т. д. Управбуди і пожильці, які не забезпечили відповідних заходів, притягаються до відповідальності, згідно з законом про громадянську мобілізацію.
Залучення англійських школярів до сільськогосподарських робіт
ЛОНДОН, 6. (ТАРС). Англійське міністерство освіти розробило план, який передбачає залучення до сільськогосподарських робіт 600—800 тис. підлітків віком від 12 до 18 років. Ці підлітки вчаться в початкових і середніх школах у сільських місцевостях. Місцеві власті уповноважені надавати школярам канікули в який завгодно період року, коли фермери відчуватимуть найбільшу потребу в робочій силі.
Вейган прибув у Віші
НЬЮ-ЙОРК, 6. (ТАРС). За повідомленням кореспондента агентства Ассошіейтед Пресе з Віші, туди прибув генерал Вейган.
До переговорів між Таї і Французським Індо-Китаєм
ТОКІО, 6. (ТАРС). Як повідомляє агентство Домей Цусін, сьогодні опубліковано спільне комюніке Японії, Франції і Таї. В комюніке вказується, що між Францією і Таї досягнута угода по основних пунктах японського плану врегулювання прикордонного конфлікту між Таї і Французським Індо-Китаєм.
Наступне збільшення робочого дня в Італії
Італьянська газета "Іль Соле" повідомляла 18 лютого, що за розпорядженням міністерства корпорацій найближчими днями будуть створені в кожній провінції спеціальні комітети, які займатимуться питаннями збільшення тривалості робочого дня в промисловості. Ці комітети будуть створені з представників таких організації: фашистських корпорацій, підсекретаріату воєнної промисловості, конфедерації фашистських профспілок і конфедерації промисловців.
Газета зазначає, що тепер опрацьовується питання про збільшення тривалості робочого дня в металургійній, залізоробній і машинобудівній промисловості. На основі директиви міністерства корпорацій збільшення тривалості робочого дня має бути проведене таким чином: на підприємствах, що працюють цілу добу, робота має провадитися в дві зміни замість попередніх 3 змін. Тривалість робочого дня становитиме 12 годин, або 72 години на тиждень. На решті підприємств робочий день буде встановлений у 10 годин, або 60 годин на тиждень.
Далі газета зазначає, що в результаті збільшення тривалості робочого дня частина робітників буде звільнена і відповідно до угоди з Німеччиною ці робітники будуть направлені на німецькі промислові підприємства. 6 березня. (ТАРС). 