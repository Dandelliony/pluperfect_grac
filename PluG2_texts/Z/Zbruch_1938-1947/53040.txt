◦ ◦ ◦ ◦ ◦

Пам'ятник В. І. Леніну у Львові. Минулого року уряд ухвалив поставити в м. Львові монументальний пам'ятник Володимиру Ільїчу Леніну. Як уже повідомлялось, він буде споруджений на вул. 1 Травня, проти театру опери та балету. Відкриття пам'ятника відбудеться 7 листопада 1942 р. — у 25 річницю Великої Жовтневої соціалістичної революції. Тепер жваво проходять підготовні роботи. Над проектом пам'ятника працюють відомі радянські скульптори — лауреати Сталінської премії тт. Інгал і Боголюбов, проф. Тепер (Одеса), бригада київських скульпторів у складі: тт. Белостоцького, Пивоварова і Фрідмана, а також львівські скульптори — тт. Внук і Стажинський. В розмові з співробітником "Вільної України" скульптор М. І. Внук заявив:
— Мені припала велика честь — працювати над проектом пам'ятника великому Леніну. До виконання цього відповідального і почесного завдання прикладу всіх зусиль, знання, весь свій творчий запал.  Пам'ятник великому Леніну височітиме віками у старовинному Львові, як світлий маяк і символ історичного визволення народів.
Ліквідація неписьменності і малописьменності в західних, Чернівецькій і Ізмаільській областях. Близько 525 тис. трудящих західних, Ізмаільської і Чернівецької областей навчаються в школах ліквідації неписьменності і малописьменності. Величезну допомогу в цьому їм подають культармійці. Серед них — учителі, лікарі, інженери, студенти. 167 культармійців Трембовлянського району, Тарнопольської області, навчили вже до 3 тис. неписьменних і малописьменних. Тепер в області працює понад 8 тис. культармійців.
В деяких школах відбувся випуск. В Ушівському районі, Львівської області, навчено 417 неписьменних і 303 малописьменних, в Куликівському — 306 і 449 чол. В 21 районі Дрогобичської області школи ліквідації неписьменності закінчило 8 тис. чол., а школи для малописьменних — понад 10 тис. Близько 24 тис. неписьменних і 16 тис. малописьменних навчено в 20 районах Тарнопольської області. 