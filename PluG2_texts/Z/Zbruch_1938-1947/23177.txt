◦ ◦ ◦ ◦ ◦ ◦ ◦ ◦ ◦ ◦

Показ української моди підготовляє кооп. Труд і Укр. Нар. Мистецтво на 11. ц. м. моделі з льняного полотна і домотканів за проєктами наших мисткинь.
На шпиталь Митр. Андрея зложили 100 зол. абітурієнтки ліцею СС. Василіянок (Длуґоша 17) замість передматурального табльо, за що складає їм подяку Управа Н. Лічниці.
Україніка в чеській пресі. В ілюстрованому журналі-місячнику "Salon" ч. 4. з ц. р. (р. XVIII.) появилася стаття V. К—о "Українське церковне малярство" з 4-ма великими гарно виконаними світлинами (фото д-р Н. Білик з Праги) нутра церкви в Угнові, розмальованої мистцем Д. Горняткевичем.
Нові польські "косцюлки". В новій польській кольонії біля Солонки за стрийською рогачкою у Львові посвятили новий польский "косцюлек" для кількох родин нових польських кольоністів. У Хриплині коло Станиславова відбулося посвячення площі під будову нового "косцюлка".
Львівська хроніка. Невідомий напасник вирвав Й. Громадзінській перед брамою дому при вул. Війтівській ч. 8 торбинку з 5 зол. і документами. — Катерина Томас повідомила поліцію, що ще 26. травня ц. р. вийшов з хати її 9-літній син Владислав і дотепер не вернув ся. — При вул. Клепарівській міський автобус штовхнув 3-літню дівчинку, яка потовклася. Її відвезли до шпиталю. — В алєї Фоша трамвай наїхав на 12-літнього Здзіслава Слівінського, який зломив праву руку.
Великі зловживання при будові санаторії. В Лодзі викрили великі зловживання при будові санаторії Суспільної Обезпечальні, що її будував Л. Мацішевський. Згідно з договором Л. Мацішевський міг дістати гроші щойно тоді, коли комісія огляне будинок і перебере його. Тимчасом виявилося, що Мацішевський дістав кількасот тисяч золотих за роботи, що їх взагалі не виконав. Справою занявся прокуратор. 