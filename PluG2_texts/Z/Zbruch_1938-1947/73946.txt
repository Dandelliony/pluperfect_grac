◦ ◦ ◦ ◦

Завваги про ощаджування світла й газу. ЛЬВІВ, 2 грудня. Умовини воєнного часу заставили відповідні чинники поробити заходи щодо ощаджувати світла й газу. Електричний струм і газ та вугілля мусять у першій мірі служити воєнним потребам. Тому цивільне населення мусить обмежити зужиття світла й газу для свого вжитку. У той спосіб цією невеликою, в порівнянні з труднощами вояків, жертвою воно причиниться до переможного закінчення війни. При акції ощаджування світла й газу йде не про те, щоб мешканці держалися приписів влади зі страху перед карою (закриттям допливу струму чи газу), але щоб вони вважали це своїм обов'язком і ощаджували з внутрішнього переконання й зрозуміння. що це потрібне для загальної цілі. Щоб приносити ці дрібні, щоденні жертви, треба себе нераз побороти, але це поборювання власних хотінь, бажань і вигод має велику виховну вартість, виробляє характер і утривалює свідомість, що цими дрібними, хоч може інколи й прикрими жертвами, ми докладаємо й свою невеличку цеголку до боротьби за краще завтра. Поруч того треба мати на увазі теж і власне добро, бо кого приловлять, що , не зважаючи на розпорядок влади, світить у заборонені дні або уживає газу до огрівання мешкання, то замкнуть йому на цілу зиму доплив струму й газу, а краще вже світити кожного другого вечора й мати змогу зварити собі теплу страву, як бути позбавленим і тієї можливості. Цих кілька думок повинні взяти під увагу консументи електричного струму й газу.
Боротьба з пачкарством. Розпорядки староства у господарських справах. В листопадовому числі "Урядового Вістника" окружного старости в Бережанах подається до відома населення кілька заходів, які впроваджує влада з метою дальшого устійнення ладу, а також полегшення справи прохарчування загалу. Ось головніші з тих заходів: Немало є власників коров, що не мають вистарчальної кормової підстави! Влітку вони пасуть корови на недозволених місцях (у лісі, при дорогах, тощо), а зимою годують їх, чим попало. Фактично корови завжди недоїдають, напівголодні або споживають такий корм, який часто шкодить їх здоров'ю та видатності молока. Замість негосподарного утримування корів, рекомендується найдрібнішим сільським господарствам та безземельному населенню зайнятися плеканням кіз — для молока та шерсти і кріликів — для м'яса та футра. Щоб досягти найскоршого збільшення кількости цих тварин, треба тримати молоді самички для розплоду, а не вбивати їх. Оголошено теж про заготівлю цибулі. Всю кількість з урожаю її, що не є потрібна у власному господарстві або до насіння, треба доставити до відповідного заготівельного місця чи збірного пункту — до Окружного або Повітового Союзу Кооператив. Дуже важний захід відноситься до боротьби з паскарством. Спостережено, що шофери вантажних авт підвозять до міст паскарів з їхнім товаром. За такі каригідні вчинки шофери будуть притягнені до суворої відповідальности, а авта, на яких перевозиться паскарський товар, підлягають конфіскаті. 