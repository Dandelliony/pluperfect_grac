◦ ◦ ◦ ◦ ◦ ◦ ◦ ◦ ◦ ◦

Страйк службовиків нафтових фірм у Львові. Службовики фірм нафтового промислу у Львові на своєму зібранні в понеділок, на якому було коло 300 осіб, вирішили почати страйк з тим, що необхідні бюра будуть працювати. Дирекції нафтових концернів вислали до міністра суспільної опіки телєґраму з проханням визначити арбітра для заключення збірної умови.
Нове обмеження прав української мови. Окружна Лікарська Палата у Львові звернулася до лікарів з пригадкою, що рецепти мають бути виписані в польській мові. Воєвідський уряд, покликуючися на розпорядок міністра внутрішніх справ з 28. VIII. 1930 про видавання з аптик лікарських засобів, звернувся до аптикарів з упімненням, щоб вони придержувалися приписів і спосіб, як уживати ліків, подавали в польській мові, при чому додатково можуть подати його і в іншій мові. Ясно, що те упімнення вводить нове обмеження прав української мови та що звернене воно проти українських лікарів та аптикарів.
Скасували закон про зворот дібр Габсбурґам. У Відні появився розпорядок влади, яким скасовано закон, що його видав був свого часу уряд Шушніґа про зворот комісових дібр Габсбурґам. Цей розпорядок не торкається приватного майна Габсбурґів. 