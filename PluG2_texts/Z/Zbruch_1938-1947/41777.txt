◦ ◦ ◦ ◦ ◦ ◦ ◦

Повітряні бої над Лондоном
БЕРЛІН, 20. (ТАРС). Як повідомляє німецьке інформаційне бюро, німецькі літаки продовжували сьогодні свої операції проти Англії. Вдень трохи покращала погода. За відомостями, що надійшли, в повітряних боях над Лондоном німецькі винищувачі збили 12 англійських літаків. Один німецький літак зник без вісті.
Італьянське зведення
РИМ, 21. (ТАРС). Італійське командування передав таке зведеня: "Минулої ночі противник піддав бомбардуванню місто Бенгазі. Воєнні об'єкти не пошкоджені, але сильно потерпіли квартали жилих будинків. Є троє убитих і 25 поранених. Наші літаки успішно бомбардували протягом дня і ночі залізничні споруди і склади в Мерса-Матрух. Є великі руйнування, виникли пожежі. Всі наші літаки повернулися на свої бази.
В Східній Африці, в результаті успішного для нас бою в долині ріки Акобо (кордон Верхнього Судана) противник залишив на полі бою 30 чоловік убитими, з нашої сторони три чоловіка поранені. Італьянські літаки бомбардували аеродром Адена і два каравани суден, що направлялися під охороною воєнних кораблів в Баб ель Мандебську протоку.
Противник зробив звичайні нальоти на Ассаб, Тессеней, Гура, Харар і Діредаруа. Жертв немає, матеріальна шкода незначна".
Потоплення німецького корабля
ЛОНДОН, 21. (ТАРС). Морське міністерство повідомляє подробиці потоплення англійським підводним човном великого німецького транспортного судна біля північного побережжя Данії. Провадячи своє плавання, говориться в повідомленні, англійський підводний човен помітив німецький транспорт, що йшов в супроводі есмінців. Не зважаючи на несприятливі умови, капітан підводного човна вирішив провести атаку. Перші торпеди, випущені підводним човном, не влучили в ціль. Після другої атаки над транспортом піднявся стовп густого диму. Трохи пізніше судно було охоплене огнем і затонуло. Як гадають, потоплений транспорт був водотоннажністю не менше як в 10 тис. тонн.
"Ньюс Кронікл" про дії англійської авіації
ЛОНДОН, 20. (ТАРС). Кореспонденти англійських газет повідомляють з Дувра подробиці останніх нічних нальотів англійської авіації на німецькі бази, розташовані на побережжі Франції в районі Кале і Булоні.
Кореспондент "Ньюс Кронікл" пише, що в операціях проти німецьких баз на побережжі Ла-Манша в ніч на 18 і 19 вересня взяли участь найбільші сили англійської бомбардувальної авіації. За чисельністю літаків два останніх нічних нальоти на порти Ла-Манша, контрольовані німцями, були найсильнішими з зроблених досі нальотів англійської авіації. З побережжя Англії було видно величезні пожежі на французькому побережжі Ла-Манша і чути надзвичайно сильні вибухи.
Чутки про передачу Англії американських підводних човнів
НЬЮ-ЙОРК, 20. (ТАРС). Газета "Пост Мерідіем" передає повідомлення, одержане в авторитетних дипломатичних колах, про те, що уряд Сполучених Штатів ставиться доброзичливо до пропозиції про передачу Англії "застарілих" підводних човнів.
"Дейлі Експресс" про новий тип німецьких бомб
ЛОНДОН, 20. (ТАРС). Газета"Дейлі Експресс" вмістила вчора повідомлення, в якому говориться що в ніч на 19 вересня німці скинули над Лондоном велику кількість бомб нового типу. Ці бомби вибухнули з жахливим гуркотом. Полум'я від вибуху цих бомб піднімалося на висоту 60—100 метрів, однак вони не викликали великих пожеж. Очевидці гадають, що бомби були скинуті на парашутах.
Англійські літаки над Бельгією
РИМ, 21. (ТАРС). Як передає агентство Стефані, англійські літаки бомбардували в ніч на 19 вересня Антверпен. Зруйновані жилі будинки. Є шість убитих, серед них двоє дітей, і п'ять поранених. В Термонді пошкоджений госпіталь, жертв немає.
Жертви англійських бомбардувань
НЬЮ-ЙОРК, 21. (ТАРС). Як передає агентство Ассошіейтед Пресс, за даними, одержаними з інформованих джерел, в результаті англійських повітряних нальотів на Німеччину за весь час війни убито 600 і поранено 1.400 чоловік цивільного населення.
Розширення карткової системи у Франції
МАРСЕЛЬ, 21. (ТАРС). За повідомленням агентства Гавас, французський міністр сільського господарства і постачання Казіо заявив, що, зважаючи на нестачу продовольства і труднощі постачання, викликані війною і англійською блокадою, у Франції з 23 вересня розширюється карткова система розподілу продуктів. З першого вересня картки вже були введені на цукор, борошняні вироби, мило і рис. Тепер карткова система пошириться на хліб, жири і м'ясо. На одну людину на тиждень — відпускатиметься 50 грамів сиру, 360 грамів м'яса, ковбасних виробів або консервів.
Арешт колишнього французського міністра авіації Гі Ла Шамбр
БЕРЛІН, 21. (ТАРС). Як повідомляє інформаційне бюро, колишній французький міністр авіації Гі Ла Шамбр прибув на франко-іспанський кордон, і віддав себе в розпорядження французьких судових властей. Він арештований.
Німецькі повідомлення
БЕРЛІН, 21. (ТАРС). Верховне командування передає таке зведення: "Вчора дії нашої авіації були спрямовані насамперед проти Лондона. В результаті бомбардування тяжко пошкоджені різні воєнні споруди в центрі міста. Кілька бомб попало в доки Альберта. Невеликі з'єднання літаків атакували важливі у воєнно-господарському відношенні підприємства в південній і східній частині Лондона, порт, а також аеродроми і інші воєнні об'єкти в Південній і Середній Англії.
Під час нічних нальотів англійської авіації на міста західної Німеччини зруйновано кілька жилих будинків, церкву і кладовище. Серед цивільного населення налічується 13 убитих і багато поранених. За вчорашній день було збито 14 англійських літаків. Один німецький літак не вернувся на свою базу.
Три наших підводних човни потопили 14 ворожих пароплавів загальним тоннажем 78.862 регістрових брутто-тонн.
БЕРЛІН, 21. (ТАРС). За повідомленням німецького інформаційного бюро, в ніч на 20 вересня англійські літаки скинули бомби на м. Гейдельберг. Є жертви.
В ніч на 21 ворожа авіація намагалася зробити нальоти на Західну Німеччину, Гамбург і Берлін, але була відігнана.
Заява французського міністра закордонних справ
НЬЮ-ЙОРК, 20. (ТАРС). Як повідомляє кореспондент агентства Ассошіейтед Пресс з Віші, французький міністр закордонних справ Бодуен у розмові з американськими кореспондентами заявив, що Франція, очевидно, буде примушена погодитися з японськими вимогами. Однак, вказав Бодуен, переговори з Японією ще тривають. Франція розуміє, заявив Бодуен, що вона не дістане ніякої реальної допомоги від СЩА, якщо Японія нападе на Індо-Китай. Франція, заявив далі Бодуен, інформувала США про хід переговорів. У відповідь на запитання, що зроблять США в разі прийняття або відхилення японських вимог, США відповіли, що вони заявлять дипломатичний протест. Бодуен заявив, що цього не досить, щоб розв'язати питання.
Відповідаючи на запитання відносно політики Франції щодо Англії, Бодуен сказав, що Франція додержує політики мовчання замість колишньої політики публічних виступів у пресі з нападками на Англію.
Агентство Юнайтед Пресс передає з Віші, що Бодуен в розмові з американськими кореспондентами висловив сумнів у тому, що зруйнування Юньнаньської залізниці і моста коло Хекоу примусять японців відмовитися від своєї вимоги надати їм право на прохід військ, тому що невідомо ще, чи має намір японський генеральний штаб використати цю залізницю, чи наступ провадитиметься вздовж річкової долини через глибокі міжгір'я.
Становище у французському Індо-Китаї
ЧУНЦІН, 21. (ТАРС). Як передає агентство Юнайтед Пресс, новий японський ультиматум, строк якого минув опівночі 21 вересня, вимагає надання Японії права на прохід 25 тисяч японських військ до китайського кордону і дозволу Японії збудувати воєнно-морські і повітряні бази на території французського Індо-Китая. В китайських колах Чунціна гадають, що обставини, які склались, можуть остаточно зламати опір губернатора французського Індо-Китая Деку, який займав досі тверду позицію щодо японських вимог.
Якщо японські війська висадяться в Індо-Китаї, окупація індокитайської території здійсниться швидко, бо маленька армія Індо-Китая не зможе вчинити ефективного опору. Китайський уряд офіціально повідомив, що військові власті взяли на себе контроль над Юньнаньською залізницею на дільниці Куньмін-Хекоу. За укладеною раніше франко-китайською залізничною угодою "при вступі Китая у війну з іншою державою ця залізниця не зобов'язана додержувати нейтралітету і переходить повністю в розпорядження Китая".
Зупиняючись на вимогах, пред'явлених Таі (Сіам) французькому Індо-Китаєві, агентство вказує, що, на думку китайських кіл, вони "були інспіровані Японією". Провідні китайські газети звертаються до Таі з пересторогою.
ЛОНДОН, 21. (ТАРС). Агентство Рейтер передає, що генерал-губернатор французського Індо-Китая адмірал Деку, за наявними відомостями, відхилив нові японські вимоги, пред'явлені йому 19 вересня японською місією.
НЬЮ-ЙОРК, 21. (ТАРС). Як передає агентство Юнайтед Пресс, 170 японців, в тому числі члени офіціальної японської місії, виїхали спеціальним поїздом у Хайфон, звідки направляться в Японію. Керівники місії також готуються до від'їзду. 