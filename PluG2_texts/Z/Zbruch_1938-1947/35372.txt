Значіння сільсько-господарської організації. — Допомога українським студентам у Данціґу.

Значіння сільсько-господарської організації
Сянік, квітень 1940.
В першу чергу треба зясувати собі, чи потрібна нам така організація, як "Сільський Господар"? Теоретично мабуть ніхто тому не заперечить. Цеж самозрозуміле. Нарід на 87 відсотків хліборобський, хиба мусить вчитися господарювати. Цеж його ремесло. Але це теоретично. На ділі, ще далеко не всі здаємо собі справу з того, якою важною, просто першорядною справою є орґанізація і наука господарства для і нашого села. Недоцінюємо цього, і то інтелігенція і частенько само селянство. Селяни дуже часто є тієї думки, що все їх лихо в малій кількости землі. Здається їм, що якби господар мав замість два-три морги, 10 чи 15, то все булоби добре.
Тієї думки переважно є й інтелігенція й тому у своїх роботі над піднесенням села, господарську освіту й організацію залишає на останньому пляні. Трапляється і таке, що коли агроном просить допомогти у праці у Хліборобському Вишколі Молоді, почує відповідь, що молодь вже така занята ріжними загально-освітними та спортовими справами, що краще справи господарські відложити на пізніше... Що їм з того прийде, додають наче для виправдання, землі в них мало і така лиха, що сяк-чи так великої користи з цієї науки не буде.
Але так думати можуть тільки ті, які не розуміються на господарських справах. Саме тому, що цієї землі у нас дуже мало, що не всюди вона однаково добра, треба над нею як найстаранніше працювати, щоб з тих двох-трьох морґів мати тільки або й більше прибутків як батьки, діди наших господарів, мали із своїх 10—15-ти.
Чи це можливе?
Безумовно так! Досвід культурних, добре загосподарованих країн каже, що малі а то й карлуваті, добре ведені господарства, можуть дати кращі прибутки як середні а то й більші. Знаємо, що в високо культурних краях як у Бельгії, Данії, де голод на землю не менший ніж у нас, селянство живе куди краще, культурніше, достатніше як наше. Є країни, в яких господарські умовини куди гірші від наших, де землі мало та ще й гірська, камениста як ось і у Швайцарії, або багниста як у Фінляндії, а про те хто смівби порівняти положення й життя нашого селянства з тими? Виходить, що наше село не тому бідне, занедбане і незважаючи на вроджені великі здібности народу не дорівнює іншим культурним народам, що воно мало-земельне, але в першу чергу тому, що ті, що над нами сотні літ панували не дбали а то й перешкаджали тому, щоб наш нарід організувався й просвічувався навіть господарсько, тому то ми й тої крихти свободи не використовували якслід, щоб якнайбільше здобути на господарському полі. І то всі і селяни й інтелігенція. Ось чому стан наших господарств куди гірший, ніж у наших обставинах мігби був бути. Про це переконається кожний, хто тільки відкритими очима гляне кругом себе. Нарікаємо на голод землі. Але придивіться кілько в нас неужитків на кожньому місці. Чи це пасовиська, ці тисячі моргів пустарів вкритих мохами мов кожухами, засіяні камінями, кертовинням, наїжені ялівцями, терниною, глогами? Чи це сади ці замуравлені кусні найкращої землі біля хат, на яких сторчать на пів сухі оброслі "вовками" дикі груші чи яблінки? Чи це господарські обістя, що потапають в гноях, болотах, кропивах, лопухах, лободах, замість в гарних садках, яринних городах, квітниках?
І так воно є не тільки на селянських ґрунтах, але й на парохіяльних, що у нас заступають велику посілість й повинні бути зразковими господарствами для свого села. Як марнується через невідповідне плекання худоба, безроги, кури про це нічо й казати. Хто цікавиться, хай загляне у ці задушливі, брудні темні місця каторги, що у нас звуться стайнями, курниками... Над тим усім слід нам поважно застановитися. Німецька влада не тільки не боронить нашим господарям орґанізуватися, не боронить молоді вчитися, а просто жадає цього. Читайте розпорядки щодо постачання різних продуктів, накази використання кожнього клаптика землі, директиви щодо управи потрібних під цей час господарських, промислових рослин. Чи дасть тому ради село без фахової по ради свого агронома, господиня без своєї інструкторки? Не забуваймо ще й те, що одиноко "Сільський Господар" як станова орґанізація українських селян, має право заступати й боронити господарських інтересів села, управильнювати постачання худоби й ріжних продуктів сільсько-господарських, управи й погноювання поля, постачання відповідного насіння і т. д.), тоді може краще зрозуміємо, яку велитенську ролю мусить відограти у нас така орґанізація, якою є для села "Сільський Господар". Якщо ми не приложимо до її праці своїх рук, зробить це хто інший, але зробить так, як уважатиме за відповідне, без огляду на наші національні потреби й інтереси. Ось чому крайна пора помогти "Сільському Господареві" взяти у свої руки цю найважнішу ділянку життя нашого народу.
О. Кисілевська. Допомога українським студентам у Данціґу.
Як відомо на високих школах у Данціґу студіює багато нашої молоді, зокрема виїзджали до Данціґу попередніми роками ті українські студенти, що їх у Польщі не принимано на високі школи. Зараз у Данціґу студіює 29 студ. українців. У біжучому триместрі студіює 20, а прочі заробляють на прожиток у різних фірмах у Данціґу. Чому? Бо Допомогова Комісія при С. У. С. "Основа" у Данціґу, яка грошево допомагала незаможним студентам, не мала потрібних фондів, щоб і тим девятьом студентам уділити допомоги, хоч як хочеться помагати всім.
Наше студентство у Данціґу від самого початку поставило справу допомоги на самостійницьку базу, тобто оподаткували в першу чергу кожного студента, а щойно в дальшому звернулися до українського громадянства. Також і ці студенти, що користають зі стипендій складають свій даток на допомогу другим товаришам. Слід відмітити, що оплати на високих школах Данціґу доволі високі. Досі, зокрема в попередньому році т-во одержало грошеву допомогу від українського громадянства з Райху, але це була розмірно невеличка сума. З касового звідомлення виходить, що за час від жовтня 1939 р. до кінця лютого 1940 р. до каси вплинуло 14.042,70 зол., і розходів було в тому часі 13.165,50 зол. Як що зважити, що Допомогова Комісія при т-ві "Основа" хоче запевнити українським студентам у Данціґу змогу продовжувати та покінчити студії, то рідне громадянство мусить поспішити і тій частині нашої молоді з матеріяльною допомогою. 