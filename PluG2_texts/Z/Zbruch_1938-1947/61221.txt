За розвиток промислу і торгівлі

Прикладна рекляма, сперта на наукових основах
Львів, 18 січня.
Важкий большевицький режим, що 22 місяці гнобив все життя Галичини, здавив теж всяку рекляму в торгівлі, називаючи її буржуазійною вигадкою. Купецька рекляма стала зайвою, з огляду на знищення всієї вільної торгівлі, творчої ініціятиви, здорової конкуренції, що підвищує якість товарів. З настанням теперішньої дійсності змінились і відносини в торгівлі. До творчої праці стали колишні кооперативи та приватні підприємства, створились нові фірми. Вслід за розвитком вільної торгівлі виринула потреба відповідної реклями, необхідної для швидкого збуту товарів і зовнішнього принадного оформлення торговельних приміщень.
Рекляма не була в нас досі поставлена на високому рівні. Тому Інститут Психотехнічних Досліджувань міста Львова, бажаючи охопити цілість нашого професійного життя в усіх його ділянках, звернув увагу і на рекляму та відкрив у себе відділ Прикладної Реклями, що має на меті дати проблемі раціональної реклями наукову основу, оперту на психології маси і психології самої реклями.
Вже досі може цей відділ почванитися позитивними вислідами своєї праці. У тісній співпраці з іншими відділами Інституту, спираючись на психотехнічному досвіді, беручи під увагу приписи архитектурного відділу Управи міста Львова, дбаючи про правильне мовне оформлення, дав він за 5-місячний період свого існування двісті справді мистецьких проєктів шильдів і вивісок для міських установ, кооператив, трестів і приватних підприємств, чим з'єднав собі численну клієнтелю не тільки серед українців, але теж і серед німців та всього населення міста. До кожного проєкту шильду виконано фасади порталів, яких кількість сягає до чотириста рисунків. Усі ці рисунки і проєкти були затверджені господарським і архитектурним відділами Управи міста Львова. З доручення Відділу Пропаганди для Дистрикту Галичини, виконав відділ Прикладної Реклями два пропагандивні плакати: "Не ледарюй, Батьківщина кличе до праці" та "Зберігай чистоту, а збережеш здоров'я", які тепер друкуються і незабаром появляться на мурах нашого міста та інших міст, містечок і сіл нашої країни.
Тепер приступив Відділ до виконування психотехнічно продуманих етикет та окрас на опакування товарів, що є одним з важливіших засобів реклями.
У співпраці з Відділом Протидіяння Нещасливим Випадкам, Відділ Прикладної Реклями наміряє виготовити пересторожний фільм для молоді і старших, пересторожні таблиці та малюнки для протидіяння нещасливим випадкам по фабриках, заводах та варстатах.
Для виконання згаданої праці відкрив Відділ Прикладної Реклями графічно-малярське ательє, в якому працюють образотворчі мистці-графіки й архитекти-рисівники, та наладнав Бюро Реклями, яке приймає замовлення на всього роду реклями при вул. Гандельсштрассе (Бурлярда) 4. 