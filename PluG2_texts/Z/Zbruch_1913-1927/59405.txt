Доля митрополита Шептицького.

"На власне прошенє."
У Відни, 27. падолиста 1916.
Супроти розбіжних нараз звісток про побут митроп. ґр. Шептицького в Суздалю і обставини, серед яких слїдувало його переселенє з Курська до Суздалю, можемо подїлити ся з нашими читачами отсими аутентичними інформаціями:
На основі заходів президії Загальної Української Ради звернуло ся в своїм часї австро-угорське мінїстерство заграничних справ до американського посольства в Петроградї з просьбою розвідати про стан здоровля і поводженє засланого митрополита ґр. Шептицького і приложити всїх старань в тім напрямі, щоби нашому митрополитови визначено осїдок, відповідний його високому достоїнству, і щоби засланий князь Церкви був трактований з усіми належними йому зглядами. Письмом з дня 23. падолиста, делєґованим з кабінету мінїстра загр. справ на руки д-ра Костя Левицького, повідомляєть ся на основі донесеня американського посольства в Петроградї, що "ґраф. Шептицький вивезений з Курська на власне прошенє до иншої місцевости" і що "російське мінїстерство внутрішних справ дало мінїстерству заграничних справ в Петроградї формальне запевненє, що архиепископ Шептицький буде трактований з усїма зглядами, які відповідають його високому станови." 