◦ ◦ ◦ ◦ ◦ ◦ ◦ ◦ ◦ ◦

Міжнародне життя   Зах. Венґрія, котра мала бути передана, згідно в Тріянонським миром, Австрії — була в ост. день занята "бандами"; Венґрія не призналася до них, але за те вислала туди реґулярні війська "для охорони громадян", і таким робом — Австрія таки належної їй землі не дістала і, поки що, даремне жде допомоги з боку Антанти.   Марчезе де-ля-Торетта, італійський мін. закорд. справ, приїхав до Відня. Ця подорож є в звязку з подіями в зах. Венґрії і плянованою акцією з боку Італії, котра не бажала би собі активного вміщання у цю справу з боку Малої Антанти (щоби не допустити до можливого утворення "коридору" між Чехо-Слов. і Югославією).   Клємансо заперечує ґазетним вісткам про його поворот до політичної діяльности.   Конференція т. зв. "наслідних держав" (спадкоємців австро-венґ. монархії), котра вже давно мала відбутися у м. Порторозе, відбудеться там-же слідуючого місяця.   Поміж ірляндським провідником Де-Валєрою і Льойд Джорджом відбулася виміна листів. Льойд Джордж відкинув останню ірляндську принципову пропозицію вести переговори, "як два рівноправні уряди", але все-ж запросив Ірляндців на нову конференцію.   Поміж Берліном і Монахією (München) виник дуже гострий конфлікт всенімецької державної течії і краєвої сепаратистичної; теперішній нім. уряд Вірта — строго республіканський, а в Баварії перемагають монархистичні течії. Баварський премієр Кар подав до демісії.   Турки заперечують відомості про заняття Греками м. Ангори. Навпаки — війська Кемаль-Паші стримали наступ Греків і примусили їх вступитися.   В Гор. Шлезьку скасовано стан облоги. Туди відправився новий баталіон італійського війська.   В німецькому рейхсраті будуть обмірковувати законопроєкт про охорону особистої чести парляментарних і и. політичних діячів.   Ліґа Націй відкрила свою другу сесію 5-го ц. м. Перше засідання відкрив представник Китаю, Велінґтон-Ку, який підкреслив, що кількість членів Ліґи зросла з 42 на 48. Президентом зборів вибрано голяндського мін. закорд. справ, Karnebeek'a.   XII. Конґрес Сіоністів відбувся у Карльсбаді.   У Франції, в звязку з наміром промисловців знизити робітникам заробітню платню, роспочалися штрейки, які захоплюють що-раз більші райони та приймають ґенеральний характер.   Нова федеративна Республіка Середньої Америки, яка склалась на підставі угоди поміж самост. Республіками Ґватемаля, Ґондурас та Сан Сальватор, уконституувалась остаточно 10. ц. м. у м. Сан Сальватор підписанням відповідного акту всіма членами федерації.   Баденською поліцією стверджено прізвища вбивців кол. німецького канцлєра Ерцберґера, одначе досі не вдалося арештувати їх.   [Воля, 17.09.1921] 