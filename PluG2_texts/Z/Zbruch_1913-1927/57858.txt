De mortuis...

Старинного, високо культурного й глибоко людяного наказу: "de mortuis nil nisi bene" часто не розуміють як слід ті, котрим приходить ся над свіжою могилою розглядати житє і оцїнювати дїяльність покійного. Висловови "bene" вони підсувають значінє "bonum" і толкують собі стару заповідь нїби домаганє говорити про покійного тільки "добрі" річи, себто тільки величати його, здержуючись від найсправедливійшої навіть критики його дїл. Тимчасом таке панегіричне становище анї не відповідає змислови латинського реченя, анї не відповідає моральним вимогам, які мусить суспільність ставити також до тих, котрі над свіжою могилою говорять про одного з її членів. "Bene" не значить "bonum"; воно значить стільки, що "benigne", себто: по доброму, лагідно. Величати кождого покійного єдино тільки тому, що він розпращав ся з житєм, без огляду на його вартість і дїла, — нї, сього не вимагає від нас старинна мудрість, а публична мораль живого поколїня просто противить ся такому поглядови. Але одного вимагає від нас подїя смерти: "доброго", справедливого, безпристрастного і не ненависного відношеня до особи того нашого ближнього, котрий на все вже відійшов від нас, котрий вже боронити ся перед нашою злобою не може і котрого найбільш внутрішних думок, почувань і мотивів ми знати не можемо. Инаше нїж так, без пристрасти й ненависти нїж "bene", не вільно людинї згадувати про тих людий, котрі пішли в ту країну, звідки воріття немає...
Nil nisi bene!
Полїтична дїяльність бл. п. ґр. Штірка не була і не могла бути така, щоб усї партії й народи Австрії мусїли бути нею вдоволені. Оцїнить її аж колись історія, коли вийдуть на світло дня ті безконечні ряди обставин і впливів, серед яких приходилось працювати пок. президетови мінїстрів. Прийде тодї й оцїнка також із становища українських полїтичних інтересів. Заки настане той час, висказують ся з усїх сторін Австрії і заграницї провізоричні погляди на полїтичну дїяльність Покійного, а всї вони, навіть при рішучім противенстві, держать ся у відношеню до особи Покійного в границях старої римської заповіди: віддати справедливість усьому, що заслугувало на признанє у вдачі сеї особи.
Признаня такого не відмовила особистим прикметам бл. п. Штірка також українська сторона. Полїтичному оцїненю його дїяльности, навіть супокійному і безпристрастному, стоять на перешкодї незалежні обставини. Тільки в найзагальнїйших, далеко не вистарчаючих зарисах можемо нинї згадати кілька важнїйших моментів з полїтичних взаємин між пок. премієром і українскою стороною.
Коли бл. п. Штірк обіймав становище президента мінїстрів, бачила українська суспільність в ньому безоглядного приятеля Поляків — з усїми консеквенціями, які така безоглядна приязнь мусїла би потягнути за себою для національних відносин у Галичинї. Нинї, по роках відносин до ґр. Штірка, — невже могли би ми без застережень повторити ту первісну думку нашого загалу про нього? Щоби вповнї предметово відповісти на се питанє, до сього хибує нам матеріялів, але коли обмежимось тільки на загальне вражінє, то мусимо признати, що яркість того первісного образу згодом уступила. Ґр. Штірк сам безперечно працював над тим, аби й українська сторона бачила в ньому прихильника своїх потреб — очевидно потреб т. зв. "оправданих", себто поміщених в рамках традиційної полїтики австрійської в галицьких національних справах. У сих рамках неодно полагоджено корисно для нашого народу, хочби навіть воно й не викликувало особливого одушевленя в таборі наших сусїдів. Деякі факти в области наших шкільних, просвітних і економічних інтересів кождий наш громадянин легко може собі пригадати.
А що-до наших національно-полїтичних інтересів? Тут відповідь труднїйша, а оконечний суд покищо навіть неможливий.
Чи наша унїверситетська справа нинї стоїть так, як стоїть, завдяки якраз ґр. Штіркови, під проводом котрого вели ся важкі унїверситетські переговори? Чи єдино тільки завдяки йому? Чи може недоведенє до кінця справи відручного письма треба вважати й наслїдком невикористаня нагоди також з інакшого боку? Хто на се може відповісти, коли ще закриті тайні архиви внутрішної і заграничної полїтики монархії тих часів?
Що справа галицької соймової виборчої реформи нинї инакше виглядала б, як би не заходи ґр. Штірка, в сїм нема сумнїву. Але чи пішов він тодї в підпираню наших потреб до границь своєї спроможности, — чи стан, викликаний відомим виступом польського епископату, залежав від бл. п. Штірка, чи нї? — хто се нинї на певне може сказати?
А в перших місяцях війни! Чи поміч, яку давав пок. премієр українській сторонї в її оборонї перед відомою лєґендою, треба приписати тільки його особистій добрій волї й особистим полїтичним міркованям, чи й впливам з иншої сторони? — хто й на се може нинї відповісти?
Врештї: В переговорах що-до польської справи і звязаних з нею питань територіяльних і національно полїтичних! — яка серед усього того дїйсна роля ґр. Штірка? Кілько його справдїшного впливу? Яке його питоме стремлїнє? Чи з чистою совістю може нинї хто з нас впевняти, що знає правду про се? Що знає повну правду? І чи можна на підставі тих дрібних краплин відомостий, які посередними дорогами пересякають до нас, висловити наконечний, справедливий наш суд про бл. п. президента мінїстрів?
Сумнїваємось, чи знайдеть ся хтось в українській суспільности що міг би притакнути сим — і богатьом иншим важним для нас — запитам. А коли не можемо з рукою на серци їм притакнути, то остаєть ся нам стояти при своїй провізоричній думцї про особу Покійного. Облекшує нам се й уможливлює змисл високо людяної старинної заповіди: de mortuis... 