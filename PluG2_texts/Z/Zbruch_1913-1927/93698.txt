◦ ◦ ◦ ◦

Львівські міркування в справі східньої Галичини. Недавно заснована "Комісія оборони будучини Львова", відбула наради в справі провізоричного прилучення східньої Галичини до Польші і терітеріяльної автономії. Д-р Лєвенгерц висказав переконання, що сьогоднішна пора супроти невдатної офензиви Денікіна як найбільше надається для вирішення остаточної сполуки східньої Галичини з Польщею. Треба вчинити на це уважними політичні сфери. Далі обговорювано справу проєкту автономії і адміністрації краю та відбудови Галичини. Справи ці малиб бути обговорені в днях падолистових торжеств з начальником польської держави Пілсудським.   Львів перед маревом голоду. Львівські часописи доносять, що варшавська й львівська інтендантура не доставили ніяких засобів поживи до військових маґазинів. Внаслідок того поручено військовим відділам, щоби закуповували поживу у власнім заряді на торзі. Це велика небезпека для цивільного населення, бо війська у Львові буде около 30 тисяч.   Нові арештування. Жандармерія арештувала Климентія Шанковського, професора укр. ґімназії в Тернополи. Його арештовано в дорозі, коли їхав на похорон свого батька. П. Шанковського осаджено в львівських "Бриґідках". — В Наконечнім (передмістє Яворова) арештовано ще 29/9 учительку п. Михайлину Гординську. За що, ніхто не знає. Арештована досі під ключем.   Три команди жандармерії в "Малопольщі". Варшавське міністерство внутрішних справ приняло на свій етат жандармерію і поліцію, визначуючи як осідок для них Львів, Перемишль і Краків.   Пошести в львівському повіті. Мійський фізикат звертає увагу населення, що в громадах Сіціхові і Стронятині лютиться черевний тиф, а в Глинній Наварії і Годовичах червінка. Купно набілу з цих околиць і стріча з мешканцями цих громад грозить небезпекою.   Нема ґазу. Дирекція міської ґазівні повідомляє, що з причини вичерпання припасів вугля від год. 8 до 3 пополудни достарчування газу буде спинене. В цій порі ґазові закрутки при лямпах і приладях до освітлювання мають бути заперті. Цей стан тріватиме аж до прибуття нормальних транспортів вугля. Продажа коксу таксамо здержана.   Примус зголошування мешкань. Намісництво зарядило, щоби властителі домів зголошували вільні мешкання з бюрі винайму мешкань в маґістраті, їх величину і ціну під загрозою кари до 5000 кор. або арешту до 6 неділь.   Жиди про погром. "Słowo polskie" з дня 14. падолиста пише: "В Відни появилася ілюстрована книжка під заг. "Der Lemberger Judenpogrom", видана через жидівського публициста Бендока. Навязуючи до перших днів боротьби о Львів, автор торкає українську квестію, підчеркуючи, що Українці перед заняттям Східної Галичини признали Жидам всякі права, яких реалізації стала на перешкоді Польща занявши по трьох неділях Львів, причім устроїла "найстрашнійший погром Жидів XX століття". В погромі тім взяли участь побіч польського війська "скарбові радники, залізничні урядники і маґістратські, професори і т. д." Ні вязні ні рабівники, ані мійське шумовиння не приклали руки до злочинного діла, але ділала в тім случаю виключно Команда польських військ. Сам ґен. Роя видав приказ вимордувати і зрабувати Жидів а головним "spiritus vector" був бриґадієр Чеслав Мончинські. До описів долучено видумані документи, каже "Słowo polskie", й перестерігає, що така гра це забава з огнем.   Нова Рада 