ЗУР до Українських Сїчових Стрільцїв. — Розпорядок що до української мови. — Великість простору зайнятих українських земель.

Загальна Українська Рада до Українських Сїчових Стрільцїв.
В днях 10, 20, 23, 25 і 28 жовтня с. р. радила повна "Загальна Українська Рада" над полїтичними правами українського народу. Розглядаючи сучасне полїтичне положеннє українського народу, не могла "Загальна Українська Рада" забути на такий важний чинник нашого сучасного життя, наших змагань і нашої боротьби за народнї ідеали, як Українські Сїчові Стрільцї. Бо в полках Українських Сїчових Стрільцїв тепер містить ся серце українського народу, те серце, що вогнем любови горить до поневолених мілїонів, що горить жадобою волї для скованого велитня, що за добро, за свободу, на правду, за світло для свого народу рветь ся до бою й уже цїлий рік стоїть у крівавій боротьбі з його смертельним ворогом.
Стрільцї! Ви борете ся за волю України й тому в ваших рядах не тільки серце народу, але й його полїтична думка. Полїтична українська думка, спадщина по Володимирі Великім, королю Данилї, по великих гетьманах: Хмельницькім, Виговськім, Дорошенку, Мазепі! Спадщину, що довго лежала не перейнята, Ви взяли в свої молодї, але тверді руки, бо волю України добуваєте кровю та залїзом!
І хоча Ваші сили заслабі, щоби власною рукою дати Українї волю, то для будучности народу Ви стали живим документом, на якім український нарід опре свої права, окуплені кровю своїх найкращих синів. І тому в Ваших рядах джерело сили українського народу, тому Ви угольний камінь, на якім опреть ся будівля нашого завтра!
Не для нинї, а для кращого завтра працюєте й Ви на полях боїв і ми в наших робітнях. Се мусимо все мати на увазї, щоб не допустити до наших душ зневіри. Не нинїшніми тяжкими обставинами треба нам міряти успіхи наших зусиль, — наші очі мусять бути звернені в будучність! Віра в будучність народу мусить кріпити наші сили, до працї для сеї будучности мусимо єднати ся всї! Тільки в нашій внутрішній єдности корінь й основа нашої сили.
Оперті на тій суцїльній єдности всїх наших чинних сил, підемо сміло вперед без ляку та зневіри. Вперед до кращого завтра, до волї народу, до воскресїння України!
Рік минув, як вирушили наші славні Сїчові Стрільцї на поле боїв. За чотирнадцять місяцїв положили безсмертні заслуги, довершили геройських дїл, здобули собі й українському народови широку славу.
За Ваші пожертвовання, за Ваші труди, за ненастанну Вашу працю складає "Загальна Українська Рада" свою велику подяку, щире признаннє та подив! Хай живуть хоробрі Українські Стрільцї! Хай живе український нарід!
Відень, дня жовтня 1915 року.
Президія "Загальної Української Ради". Розпорядок австрійської другої армії що до української мови.
Кермуючись означеними начальною командою армії прінціпами в язикових і національних справах, видала підчинена їй австрійська етапова команда другої армії (Бем Ермолї) дня 22 вересня с. р. ось який розпорядок до підданих собі орґанів:
"З огляду на поширеннє австрійської військової управи на области, заселені Українцями, розпоряджуєть ся отсе для округів Конґресової Польщі, положених на схід від східньої границї округів Любартова, Люблина й Янова:
"У зносинах з українськими сторонами належить уживати української мови.
"Прилюдні оголошення подасть ся також в українській мові.
"Громади та громадські суди можуть по своїй волї установляти українську, польську або нїмецьку мову своєю урядовою мовою й означувати розміри, в яких будуть уживати инших мов.
"Австрійські команди та власти мусять окрім прощень і дописей у польській і нїмецькій мові приймати так само прошення й дописи в українській мові.
"Наскільки уживаннє кирилицї є в уживанню української мови областей і творить характеристичну національну признаку сеї мови, належить провірити та вияснити на основі розслїдів про язикові відносини, зокрема належить се зробити що до уживання людністю української мови в письмі. Коли буде готовий достаточний погляд на відносини населення, належить про все те предложити як найдокладнїйше звідомленнє. Великість простору зайнятих українських земель.
Територія російської України, зайнята арміями Австро-Угорщини й Нїмеччини, становить уже поважний простір краю. Досї зайняли армії центральних держав з українських земель у Росії Холмщину, Гродненщину та часть Волинї. З тих земель заселюють Українцї:
в Холмщинї 10.000 квадр. кіл.
в Гродненщинї 14.000 квадр. кіл.
на Волинї 24.000 квадр. кіл.
разом 48.000 квадр. кіл.
Сей простір зайнятих українських земель такий великий, як три четвертини Галичини.
Українське населеннє на тих землях становило перед війною:
в Холмщинї 460.000
в Гродненщинї 440.000
на Волинї (1/2) 900.000 разом 1,800.000
Якби сю територію злучити з територією австрійської України, повстала би провінція великости 123.000 кільом. з 6 мілїонами українського населення; ся провінція рівняла ся-б що до простору Греції або Болгарії. 