УПР і буджетова провізорія.

Львів, 7. падолиста 1917.
На останнім черговім засїданю 3. с. м. Народний Комітет — як відомо з оголошеного комунїкату — перевів дебату з приводу становища, занятого Українською Парляментарною Репрезентацією супроти буджетової провізорії.
Становище Української Парляментарної Репрезентації відоме. За обітницю сповнень ряду домагань, дану президентом мінїстрів д-ром Зайдлєром, вона рішила не робити теперішному правительству трудностий і переведеню буджетової провізорії і не голосувати проти буджетової провізорії, тільки здержати ся від голосованя.
Сим своїм становищем Українська Парляментарна Репрезентація дала кабінетови д-ра Зайдлєра дуже богато. Голосованє над буджетом (і так само над буджетовою провізорією) означає votum довіря або недовіря до правительства і до репрезентованої ним системи правлїня в державі. Коли таке votum має своє значінє в мирних часах, то на скільки більше значінє має воно в теперішнім воєннім часї. Адже неприятельська і нейтральна заграниця з запертим віддихом слїдить внутрішні подїї в кождій з воюючих держав, пильно нотує всї обяви вдоволеня і невдоволеня і робить з того воєнно-полїтичні виводи. Серед таких відносин votum довіря або недовіря якоїсь полїтичної ґрупи до правительства і репрезентованої ним системи правлїня в державі, отже — реально беручи — до держави має на інтернаціональній воєнно-полїтичній біржі просто неоцїниме значінє. Особливо для Австрії, зложеної з цїлого ряду народів, — обставина, з якої неприятельська і невтральна заграниця робить виводи.
Коли в таких відносинах Українська Парляментарна Репрезентація, — репрезентація четвертого що-до величини народу держави, а при тім народу, якого величезна більшість по тім боцї фронту будує свою власну державність, — не голосує проти буджетової провізорії, тільки абстиненцією дає пізнати, що між нею і правительством навязано нитки, які можуть довести до повного порозуміня, — то що се значить? Що український нарід в Австрїї належить властиво до народів... вдоволених державою, що між ним і державою є... тільки дрібні непорозуміня, які дадуть ся полагодити дорогою переговорів національної репрезентації з правительством та що національна репрезентація має на таке полагодженє повну надїю, якій власне дала вислів, не роблячи правительству трудностей при переведеню буджетової провізорії.
Ту велику вартість становища Української Парляментарної Репрезентації для правительства і держави має на увазї Народний Комітет, переводячи дебату над тим становищем. З другої сторони мав він те на увазї, що обіцянки, дані д-ром Зайдлєром, навіть як би були найточнїйше сповнені, не дають нїякої підстави до вдоволеня з відносин, в яких ми в Австрії знаходимо ся. А при тім від обіцянок до сповненя їх в Австрії — як учить хоч би дуже гіркий наш досвід з цїлим рядом попередних правительств — дуже далеко.
Те, що ми дали правительству і державі становищем Української Парляментарної Репрезентації супроти буджетової провізорії, і те, що правительство і держава дали нам обіцянками д-ра Зайдлєра, — се були ті дві вихідні точки, в яких виходила оцїнка становища Української Парляментарної Репрезентації в дебатї на Народнім Комітетї.
Як та оцїнка випала, говорять резолюції. Перша з них признає трудність положеня Української Парляментарної Репрезентації і її добру волю послужити в тім труднім положеню як найлїпше свому народови. Та що ся добра воля не довела до вдоволяючого вислїду, се ясно понад всякий сумнїв стверджує друга резолюція, яка говорить про вартість обіцянок правительства — очевидно на випадок їх здїйсненя, бо про вартість нездійснених обіцянок годї говорити!—з огляду на положенє нашого народу в державі. В кінцї третя резолюція дає вказівку Українській Парляментарній Репрезентації на будуче, щоб вона, звертаючи належну увагу на щоденні потреби нашого народу в сїй державі серед воєнного лихолїтя, все ставила на найпершім місци те, що в сїм періоді переломовім історії культурного світа є основне: осягненє свободи і незалежности українського народу.
Сї резолюції, які є тільки дуже лагідним висловом того, що відчуває наш загал, повинні стати належним memento для правительства і тим самим скріпити становище Української Парляментарної Репрезентації супроти правительства, яке нехай знає, що український нарід в Австрії вимагає від своїх послів становища, гідного тої великої хвилї, коли творить ся українська державність. 