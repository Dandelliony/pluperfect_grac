◦ ◦ ◦ ◦

Стан здоровля Преосвященого епископа Боцяна, що перебуває на ліченню в Закопанім, стало поправляєть ся. Преосвящений рветь ся вже до праці. Тішить нас, що можемо донести про се нашій суспільности. Було би однак вказане, щоби Преосвященний доперва по цілковитім подужанню вертав до Львова і доперва тоді брав ся до громадянської праці.   Похорони Наталії Кобринської. Самітно померла наша письменниця. Ізза перерви залізничого руху не прибув ніхто з родини, щоб замкнути їй очі на вічний спочинок. Доглядала її тільки монахиня з місцевого захисту сестра Єронима, вона й її очі замкнула. З причини перерви залізничого руху й на похоронах не було нікого з родини. Похоронами зайняла ся болехівська "Жіноча Громада" й місцеве духовенство. На похоронах була велика скількість місцевої інтеліґенції, навіть польської й жидівської. Доказ се, що покійна письменниця тішилася великим поважаннєм в Болехові. Співав місцевий хор. Із священства взяли участь у похоронах: о. Степан Ковалів, о. Володимир Сухий, о. Андрій Ґаландюк, о. Константин Штайден та о. Зеновій Драгинич. Пращальне слово виголосив о. Володимир Сухий від українського духовенства, п. Меланія Кмицикевич від українського жіноцтва та п. Меланія Леськівна від молоді.   Клопоти з марками. Останними днями забракло в львівських молочарнях молока. Підльвівські селяне, постійні доставці сього артикулу, не хотіли приймати марок, а вкінці не принесли зовсім молока до Львова. Та сама історія є з маслом, сиром та яйцями.   Поліційна година. М. S. О. в комунікаті про нічні ревізії в нічних каварнях подано, що каварні й т. п. льокалі мають бути замкнені о 12 год. в ночі. Тимчасом розпорядок польського міністра внутрішних справ Войцєховського, що театри, театрики, кабарети, каварні, салі танців, клюби й усі инші публичні місця мають бути замкнені в десятій годині. Тепер не знати, який розпорядок обовязує чи М. S. О. чи міністра Войцєховського.   Збіже буде аж за два місяці. Показуєть ся, що всякі вістки про привіз до Польщі американської муки, є неправдиві. Дещо вправді привезено але дуже мало і сю муку вже зужито. Найблизший транспорт американської муки може прийти щойно за два місяці. З Познанщини привозять муки дуже небогато.   Нова Рада 