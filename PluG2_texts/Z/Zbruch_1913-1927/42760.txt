Посмертні згадки.

Григорій Никорович.
Григорій Никорович, професор учительської семинарії, помер нагло 25 серпня 1915 р. в Чернівцях. Покійний був одним із тих енерґічних одиниць, що будували національну школу на Буковинї. Талановитий орґанїзатор шкільництва, Никорович на посадї повітового інспектора обмотав цїлу Гуцульщину сїткою шкіл, які дуже гарно розвивали ся. I на нову посаду, на посаду проф. учительської семинарії попав Покійник під той час, як орґанїзував ся осібний український віддїл тої школи, й тут дуже часто служив він справі своїм довголїтнїм досвідом, знаннєм шкільної справи. Останнїми часами займав він іще місце інспектора ново-системізованих українських шкіл у Чернівцях і був директором приватної учительської жіночої семинарії в Чернівцях, що її оснувало товариство "Українська Школа". І на однім й на другім місцї виповнив свою задачу як найкраще. Треба піднести ще одну його дуже гарну приватну прикмету: його товариськість. Нечайна смерть — Никорович теж жертва війни, вмер від холєри — викликала в усїх, хто його знав, великий жаль та смуток. В. С. Маріян Ломницкий.
Маріян Ломницкий, вислужений ґімназійний професор і кустос музею ім. Дїдушицьких у Львові, вмер 26 вересня у Львові нагло на удар серця в 70 р. життя. Численні більші твори й менші розвідки з поля природи Галичини творять поважну наукову спадщину Покійника, за що й вибрано його дїйсним членом Наукового Товариства ім. Шевченка.   