За західні границї України.

Холмщина, Підляше, Волинь і Галичина.
Львів 26. грудня 1917.
Наш віденський дописуватель про справи зак. України (Ф. К) подав у вчерашнім числї "Дїла" за петроградською ґазетою вістку про протест Української Центральної Ради проти прилученя яких небудь українських земель до Польщі. Маючи нинї повний текст його протесту, передаємо його нашим читачам.
На засїданю Малої Ради, відбутім під проводом проф. Грушевського, одноголосно принято отсю резолюцію:
"Познайомивши ся з протестом українського парляментарного клюбу в Австрії проти наміру прилучити Холмщину, Підляше і заняту часть Волинї, в котрих більшість людности становлять Українцї, до Королївства Польського,— проти дальшого удержуваня українських областей Галичини в однім польськім звязку конституційнім на підставі більших чи менших прав автономічних, — і вважаючи зі своєї сторони такий намір за замах насиля на право самоозначеня української людности, яка заселює названі области, — Українська Центральна Рада постановляє:
1. Признати недопустимим примусове віддїленє від української народної републики занятих осередними державами частий Холмщини, Підляша і Волинї.
2. Звернути увагу міжнародної демократії на рішучий протест зорґанїзованої української демократії Галичини й Буковини проти наміру рішати про долю названих областей проти волї людности.
3. Подбати, щоб людність австрійської України мала змогу свобідно висловити свою волю в справі свойого дальшого полїтичного істнованя.
4. Поручити виконанє сеї постанови Ґенеральному Секретаріятови України. 