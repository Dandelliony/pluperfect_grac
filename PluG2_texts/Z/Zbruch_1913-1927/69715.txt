◦ ◦ ◦ ◦ ◦ ◦ ◦ ◦ ◦ ◦

Упорядкованє могили Т. Шевченка. "Кіевская Мысль" повідомляє: Київська ґуберн. земська управа постановила взяти на себе почин зібраня засобів на упорядкованє могили Т. Шевченка. Управа асиґнувала на се з фондів ґуб. земства 15 тисяч руб. й повідомила про се земства України, просячи їх також узяти участь у розходах для упорядкованя могили. З асиґнованої управою суми 14 тисяч передано до розпорядимости канівської земської управи для приведеня в порядок могили. На пристанї у Каневі приладжено 25 кімнат для нічлїгу паломників на могилу.
В справі принятя кандидатів до духовної семинарії у Львові. Кандидати духовного стану архидієцезії львівської, котрі старають ся о принятє до духовної семинарії у Львові, мають внести поданє з всїми залучниками до митроп. консисторії протягом місяця серпня с. р. З огляду на се, що в день приїзду на елєкційний іспит може бути утруднена комунїкація, вказаним є, щоби кандидати явили ся в ректоратї духовної семинарії сейчас по внесеню поданя. 