◦ ◦ ◦ ◦

Відклик Директоріяту до цілого світа. З Камянця доносять, що український Директоріят звернувся до цілого світа з заявою, в якій робить Денікіна відвічальним за пролиту кров і спротивляється насильствам його військ. Вкінці домагається Директоріят опорожнення українських областей, що їх заняв Денікін.   Спротив американських Українців. Американська "Свобода" доносить про спротив американських Українців, внесений на конґресі в справі зсилки українських духовників у східній Галичині в справі інтернування політичних діячів Поляками.   Східно-галицькі середні школи під безпосередний заряд Варшави. Часописи доносять, що всі східно-галицькі середні школи мають перейти під безпосередний заряд міністерства освіти в Варшаві.   Найтяжша зима. Управитель мійської апровізації заявив цікавим польським часописям, що припасів збіжа й муки місто не має. Міністерство апровізації не додержує умов що-до постійної висилки сих продуктів, а просьби не відносять успіху. Замовлено збіжа з поза держави, та його доси нема й місто стоїть перед повною недостачею хліба. Що до картоплі, то її було б досить, наколи б дописав довіз, утруднений тепер а деколи й неможливий задля недостачі ваґонів, тому вказане, щоб кождий на власну руку спроваджував картоплю з доохресних сіл. Гречана каша наспіла, але її ще за мало, щоби могти розділяти. Справа цукру представляється фатально. А цукор є змонополізований і його розділ не залежить від мійської апровізації. З заповіджених 12 ваґонів цукру на цілу Східну Галичину, не знати кілько дістане Львів. Переговори о заграничний цукор розбилися з причини недостачі валюти, якою можна-б платити. Припаси товщу майже вичерпані, трохи американського смальцю видається лиш в ряди годи, щоб управильнити ціни. Місто тратити зайві слова, мійська апровізація могла-б сказати з місця населенню: Нічого нема й не буде, дбайте самі — хто годен!   Останні транспорти картоплі змерзли. Ось таку новину подає до відома апровізаційний уряд населенню, яке мов каня дощу дожидається цього останнього рятунку перед голодовою смертю. Путанина і недбальство відповідних властий спричили цю нову бодай чи не найтяжшу катастрофу, пересилаючи в отвертих возах картоплю нічим не обезпечену від студени, а в замкнених дерево та вуголь. Щоденна втрата картоплі виносить тепер постійно 20 ваґонів.   Страйк ґімназійних професорів в Перемишлі. Дня 29 жовтня професори польських ґімназій в Перемишлі на знак протесту проти страшних апровізаційних недостач і нужди вчительського стану — перервали виклади в школах і розпустили молодіж. Цей страйк в короткім часі полагоджено.   Не виплачено урядникам за падолист. Польські державні урядники здержалися з приняттєм своїх платень за падолист тому, що державна головна каса виплачувала їм марками, числячи за 1 марку 1.93 кор. тоді, коли курс марки при других виплатах числиться 1.75 за штуку. Повідомлено про це Варшаву в телєґрафічній дорозі, та вона не спішиться.   Нова Рада 