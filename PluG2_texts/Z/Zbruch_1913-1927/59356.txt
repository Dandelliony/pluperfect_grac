Російські Українцї про самостійність Польщі.

Голоси полонених Українцїв.
Що акти з 5. падолиста мусїли викликати сильне вражінє в українськім громадянстві в Росії — в сїм нема найменшого сумнїву. Одначе на жаль доси не було змоги одержати відти безпосередної звістки. Покищо мусимо обмежитись на занотованє голосів російських Українцїв, яким доля судила попасти на сей бік боєвої лїнїї — себто Українцїв полонених офіцирів і жовнїрів російської армії. Очевидна річ, що голосів сих не вільно ідентифікувати з голосами закордонного українського громадянства. Живучи довший час в таборах полонених в Австрії і Нїмеччинї, наші земляки без сумнїву в богато дечім уже инакше думають, нїж українське громадянство за боєвою лїнїєю.
Голоси українських полонених наводимо з українських часописий, редаґованих і друкованих самими-ж полоненими в поодиноких таборах.
Останнє число (41) "Розваги", подавши зміст проклямації з 5. падолиста, пише між ин.:
"Ся подїя дуже близько торкаєть ся нас Українцїв тому, що Польща є нашим сусїдом, що доля українського народу дуже часто сплїтаєть ся з долею польського народу, що простір України межуєть ся з простором Польщі, що деякі верстви польського громадянства дуже часто проголошують наші українські землї, й нарід за свої, що змаганя заслїплених шовінїзмом польських громадських дїячів ідуть до того, щоб приєднати до Польщі більшу, чи меншу частину України.
"Се все разом примушує нас віднести ся до подїї утвореня самостійної Польщі дуже обережно й розмарковано. Українське громадянство повинно добре запамятати не тільки історію минувшини, а й польсько-українські відносини в Галичинї й на російській Українї за останнї часи. В сей історичний момент треба про все памятати, нї про що не забувати.
"Від щирої душі можемо побажати новій сусїдній державі, всьому польському народови найкрасшого успіху в будучому самостійному житю, в культурно-національному державному розвиткови. Але разом з тим мусимо зробити застереженє, що наші відносини, наша прихильність до польського народу, до новоутвореної держави будуть цїлком залежати від того, наскільки справедливо поведеть ся межі нової держави".
Справою проклямованя Польщі займаєть ся й останнє (46) число "Вільного Слова". Читаємо там між инш.:
"В недїлю 5. падолиста по всьому світї мов блискавка рознесла ся вістка про манїфест, про наданє середньо-европейськими державами самостійности Польщі.
"Дочекали ся Поляки самостійного королївства, але не від Росії, яка вміє тільки обіцювати, а не давати, а від Нїмеччини й Австро-Угорщини.
"Нїмеччина й Австро-Угорщина дали доказ, що не хотять поневолювати инших народів і се може бути доброю вказівкою для инших народів східної Европи, що ждуть волї з рук нїмецько-австрійського оружя.
"Самостїйна Польща се перший вилім, вибитий в російськім мурі, за яким повинні піти дальші, щоб знищити східного велитня й побудувати на його місцї держави на щиро національних основах..."
Далї йде рішучий протест проти придїленя яких небудь українських земель до польської державности і відокремленої Галичини. 