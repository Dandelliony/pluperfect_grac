Суть національного житя.

Львів, 16 серпня 1916
Глядаючи за найсущнїйшою внутрішною признакою нації, визначний мислитель і учений упокореного війною 1871 р. і навіщеного тяжкими жертвами в людях і землях француського народа, Ернест Ренан, означив суть національного житя — як щоденний плєбісцит в користь своєї нації.
Щоденний плєбісцит — себто безупинне голосованє за своєю національністю, щоденне засвідчуванє кождого чоловіка і кождої жінки, що вони належать до своєї національности і що до неї хочуть належати — вони разом із своїми родинами, дїтьми, нащадками в усїх поколїнях. Щоденний плєбісцит — не само тільки пасивне признаванє своєї приналежности до нації; се дїяльна, кождим словом і вчинком проповідувана воля, тверда, незахитна постанова: встоятись при своїм, вдержатись, не податись. Можуть прийти на націю часи, де тільки виїмкова здібність до героїчного мучеництва дає людям змогу голосно й прилюдно засвідчувати свою національну приналежність; таку здібність мають тільки виїмкові одиницї і вони приміром своїм, недосяжним для загалу, світять загалови в днях проби і міри. В часах таких також народність, як усе природне і в природї, приноровлює своє істнованє до твердих оков дїйсности і переносить свою національну активність з світа прилюдного, де править ворожа сила, в світ приватний, особистий, родинний, перед порогом котрого безсильно здержуєть ся влада неприязних відносин...
Могла землякам Ренана в Альзації й Льотаринґії заборонити чужинецька державна полїція прикрашати свої доми трибарвними француськими хоруговками; могла усунути викладову француську мову з усїх шкіл; могла заперти національні француські товариства культурні, просвітні, полїтичні; могла заборонити француські вивіски... Але вирвати француське серце людности анексованої землї не могла. Не могла заборонити інтелїґентним кругам Альзації почуватись француськими патріотами; не могла спинити їх від домашного виховуваня дїтий у француськім дусї; не могла не допустити людности до тих загально-конституційних прав, якими користуєть ся людність новітної держави і які кладуть певні межі нарушуваню особистої свободи, свободи слова і думки. Не могла врештї вирвати Альзатцям надїї, що — скорше чи пізнїйше — минеть ся час недолї і прийде пора на визволенє.
Народи не гинуть нинї за одним почерком пера: "не было, нѣтъ и быть не можетъ." Нинї тільки той нарід може згинути, котрий сам сього хоче. Тільки добровільно може зійти з обличя землї новочасна нація — добровільно, себто тільки тодї, коли її сини, її члени самі хочуть зректи ся бути собою, зректи ся своєї мови, своєї історії, своєї національної будуччини.
Иншої дороги до загину нації нинї нема.
На перекір бюрократичним розпорядкам, — жиє й відроджуєть ся дух людський. А дух людський, де він справдї є і де він справдї жиє, висловлюєть найкрасше і найпроречистїйше в національній формі. Треба тільки хотїти, а національність встоїть ся!
Історія українського народу — не нинїшна. Вже тисяч лїт тяжкої, потом і кровю змитої історії маємо собою — ми українська нація. Перевалювались через наші поля і по наших хребтах східні орди, — а ми таки встоялись, збереглись, вдержались.
І в будучности инакше не може бути. Яка-б доля нам не судилась від ходу сеї війни і від вислїду її — се одно певне: жити будемо, бо жити хочемо! 