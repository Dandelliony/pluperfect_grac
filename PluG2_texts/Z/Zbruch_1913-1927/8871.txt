Убийство великого везира. – Пошесть на вепринкові (ягрестові) кущі. 

Убийство великого везира. Наші днї бременні в далекосяглі події. Нема, здає ся, години, щоби щось важкого не стало ся. Найновійша вість: в Царгородї вбито великого везира. Коли великий везир і мінїстер війни їхали вчера в полудне самоїздом до Порти і коли самоїзд вїхав на площи Баязед в скрутї на Трамваєву улицю, де ізза зірваня бруку і великої товпи народа мусїв задержати ся, якийсь незвісний злочинець дав з револьвера кілька стрілів до самоїзду. Великий везир поранений, повернув до мінїстерства війни, де помер. Влучений кулею адютант великого везира рівнож помер небавом. Ранений є також офіцир маринарки і один слуга.
Сейчас по сїм убийстві зібрала ся рада мінїстрів. Війскові власти видали конечні розпорядки для удержаня мира. Під замітом довершеня убийства арештовано якогось Тевфіка. Найдено при нїм два револьвери і кілька набоїв. Злочинець числить 25 лїт. Скочив він до самоїзду і виміривши револьвер на великого везира дав до него 5 стрілів.
Злочин зробив в Царгородї велике вражінє і обуренє. Патролї їздять улицями міста. Султан іменував мінїстра внутрішних справ кн. Саіда Галїма тимчасовим великим везиром. Декрет відчитано по полудни на Портї. Инші члени кабінету остають в урядї. В палаті Порти радить рада мінїстрів.
Пошесть на вепринкові (ягрестові) кущі. Ся пошесть звісна в науцї під назвою "Sphaeroteca mors uvae" так розширила ся, що в деяких краях нема вепринкової плянтациї вільної від сего грибка. Ріжних середників уживають в борбі проти cего заразня: кущі пересаджувано, обсипувано вапном і попелом, зливано всякими водами. Радикального середника нема рішучо нїякого. Ся вепринкова пошесть перейшла вже границю Росиї і влїзла до Галичини. 