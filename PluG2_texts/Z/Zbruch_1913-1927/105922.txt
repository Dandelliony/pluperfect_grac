◦ ◦ ◦ ◦ ◦ ◦ ◦ ◦ ◦ ◦

  Міжнародне життя   Зараз у Анґлії нараховується до 4.000.000 дорослих робітників, які опинилися на вулиці без роботи. Коло 2.000.000 робітників працюють з попередженням, що можуть бути звільненими кожного дня.   В Ланкашірі з суботи 4. червня застрайкувало 500.000 спеціялістів робітників на бавовняних фабриках з огляду на те, що при нараді представників робочих і хазяїв про зниження заробітної платні хазяїни уперто відкидали всі мирові й дуже скромні пропозіції робітників, навіть про відрочення остаточного вирішення. Уряд в особі Міністра Праці зараз же вмішався в спірку, щоб полагодити справу.   Лист Льойда Джорджа до Виконавчого Комітету Спілки робітників-вуглярів зі встановленням двохтижневого реченця важности своєї пропозіції про 10.000.000 фунт. стерл. державної допомоги на поліпшення утримання робітникам дав можливість Виконавчому Комітетові оповістити голосування на місцях про приняття нових пропозіцій власників чи про дальший страйк. Це дає надію, що робітники приступлять до роботи. Для цього необхідно 2/3 всіх голосів. Голосування має відбутися на тому тижні в середу 15. червня, а вислід його буде відомий у пятницю 17. Анґлійський король збирається їхати до Ірляндії на відкриття Парляменту в Ульстері, яке має бути 22. червня. Королева з ним не поїде.   Щоб зробити спокій у Ірляндії, анґлійський уряд рішив ще з місяць тому послати туди 50.000 війська.   У відповідь на ноту протесту Чичерина проти перевороту на Далекому Сході Секретарь Мін. Зак. Справ повернув ту ноту назад з приватним листом, в котрому пише, що в міжнародніх стосунках нема звичаю писати такі ноти й тому анґлійський уряд не знаходить можливим її приняти, а ще більше — на неї відповідати.   В анґлійському парляменті зміцнилася опозиція проти теперішнього уряду. 120 уніоністів рішило боротися проти витрачування урядом грошей і инших матеріяльних засобів без запиту парляменту. Ота ґрупа гадає йти в спілці з ґрупою Асквіта та лєйбур-парті, як опозиція.   В анґлійському парляменті прийшло до голосних сцен підчас дебати над ірляндським питанням.   В італійському парляменті фасцісти набили на коридорі одного комуністичного депутата, що підчас війни дезертував був з війська, та викинули його на вулицю.   Льойд Джордж гадає усунутися цілком від закордонної політики та посвятитися питанням м-ства внутрішніх справ. Таким робом льорд Керзон отримає цілком свобідну руку в закордонних справах.   В Анґлії грозить штрейк робітників метальового промислу в звязку зі зменшенням заробітньої платні робітникам з боку власників. Як що прийде до штрейку, то опиниться без праці 1½ міліона людей.   Люше і Ґартенау — французький і німецький міністри відбудови краю — відбули спільну конференцію у Вісбадені, з нагоди відкриття там французької мистецької виставки. Темою розмов була відбудова зруйнованої півн.-зах. Франції.   Бертельо і Розен — французький і німецький міністри закордонних справ — мають невдовзі стрінутися, мабуть у Вісбадені, і відбути спільну конференцію.   Вашинґтонський парлямент приняв мирову резолюцію Портера, яка тепер буде обмірковуватися на спільному засіданні палати депутатів та сенату.   Французький парлямент ратифікував мирові договори в Тріянон та Сан-Жермен 478 голосами проти 74.   Найвища Рада збереться, мабуть, на тому тижні, але ж не раніше 20-го ц. м.   У чеському парляменті має розглядатися законопроєкт, виготовлений словацьким депутатом Юріґа, про широку автономію Словаччини.   Словацька Національна Рада, зібрана у Кракові, оголосила маніфест, котрим проклямує Незалежність Словаччини. Головою тимчасового Уряду Словацької Республіки оголошено о. Францішка Єглічку, кол. проф. будапештенського університету, який тепер находиться в Америці.   Між Румунією а Чехословаччиною заключено оборонний союз, звернений проти Венґрії. Завершення цього союзу вважається великою дипльоматичною поразкою Польщі, котра, як відомо, є у тісних приятельських взаєминах з Венґрією та ненавидить Чехію.   Велика Рада Ліґи Націй збереться у вересні у Відні, куди гадається перенести постійний осідок Ліґи Націй, для котрої Женева є задорогою. Ліґа Націй заняла би, мабуть, Шенбрунський Замок.   З побідами Кемалістів заходить небезпека, що в їх руки попаде Константинополь та Дарданели. Це означало би компромітацію Анґлії та пониження її авторитету в Єгипеті, Мезопотамії і Персії. Одначе найбільшою небезпекою вважається можливість перекинення большевизму, в наслідок союзу Кемалістів з московським совітським урядом. Анґлія вислала уже свою фльоту на Чорне море.   На Сході грецько-турецька війна (з урядом Анґори) грозить великим конфліктом, бо, мабуть, вмішаються в неї активно Держави Антанти, проголосивши бльокаду Малої Азії. Поки що заповіджено грецький наступ без активної допомоги союзників.   Великонімецька партія в Австрії післала анґлійському послові у Відні листа, в якому жаліється на обмежування свободи народнього плєбісциту в справі приєднання Австрії до Німеччини, та закидає антанті експльоатацію Австрії. Анґлійський посол відповів у дуже гострому тоні та повідомив австрійське м-ство зак. справ, що всі листи до його мусять переходити через міністерство.   [Воля, 18.05.1921] 