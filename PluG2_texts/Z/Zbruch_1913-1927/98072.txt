◦ ◦ ◦ ◦

Чи справді? З соц.-демократичних кругів довідуємося, що в цих днях має наступити закриття "Громадської Думки". Ця вістка мала викликати великий ентузіязм в редакції "Впереду".   Театр у Винниці. Театр (міський) ім. І. Франка у Винниці виставив у останньому часу м. и. "Затоплений Дзвін" Гавптмана та пєси Винниченка: Панна Мара і Гріх.   Арештовання проф. Штефана. На днях арештували польські власти в Сянках проф. Штефана з Ужгорода. Проф. Штефан, ужгородський уроженець, їздив до Львова на закупно книжок для своєї ґімназії. Приїхав сюди за пашпортом, у Львові дістав від польських властей дозвіл на перевіз книжок. І от сьогодня довідуємося, що проф. Штефан вже 10 днів замкнений у Сянках. За що? Папери в порядку, одначе віз... українські книжки, отже на спомин першої зустрічі з властями по сей бік Карпат його арештовано.   Конкурс. Редакція ґазети "Наш Шлях" розписала конкурс на твори красного письменства. Умови такі: розмір твору не може бути більший друкарського аркуша. Рід твору: оповідання, новелі, етюди і нариси, драма, комедія, казка, поема, віршована драма, баляда, збірка поезій. Твори мають бути писані загально-літературною мовою в дусі якої завгодно школи, лише не футуристичної. За кращі твори встановляється три нагороди: 15.000, 10.000 і 5.000 карбованців. Нагороджені твори будуть печатані в ґазеті "Наш Шлях" причім автор дістане ще по 3 карбованці від рядка. Реченець конкурсу минає 20-ого червня.   Громадська думка   