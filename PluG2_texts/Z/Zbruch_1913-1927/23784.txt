З Наукового Товариства ім. Шевченка.

На засїданю історично-фільософічної секциї, що відбуло ся дня 17-го с. м., предложили свої праці:
1) В. Гребеняк п. з. Нові археольоґічні знаходи на териториї Східної Галичини.
Останними часами з причини безнастанних дощів не ведено нїяких систематичних археольоґічних розкопок. Новий материял дають нам лише самі принагідні відкритя. Таких відкрить зроблено протягом другої половини 1912-го до першої половини 1914-го року досить значне число і вони заступають майже всї культури передісторичної Галичини. Тому автор, реєструючи їх, робить се на загальнім тлї найстарших культурних відносин нашого краю, і тим способом відразу визначує кождій новій знахідці відповідне місце в нашій праісториї. Точнїйшу увагу присьвячує слїдам паолєолїту відкритим у Глинянах, до котрих відносить ся покищо з певною оправданою резервою; дальше займає ся скринковими гробами зі Заставя (пов. Тернопіль) і Улашковець (пов. Чортків), згадує про слїди доси в лїтературі незвісних стаций передмікенської культури в с. Голїградах і Іваню Золотім та перечисляє ряд місцевостий, в яких найдено і найдрібнїйші останки неолїтичної культури в згаданім часї. З памяток металевої доби описує поодинокі гроби типу Лехи Висоцько відкопані в сс. Ульвівку (пов. Сокаль), Белзї (пов. Золочів) і Лошневі (пов. Теребовля), та згадує при сїй нагодї і про инші подібні нахідки зроблені давнїйше, доси одначе ще не публїковані. Описавши опісля кілька дрібнїйших знахідок поодиноких предметів, серед яких на увагу заслугує прикраса в видї дзьоба птаха скитського типу зі с. Городниці (пов. Городенка), переходить до памяток доби римських впливів, та перечислює кілька для неї характеристичних гробів, іменно зі с. Сороків (пов. Бучач), Іваня Золотого (пов. Залїщики) і Романового Села (пов. Тернопіль), памяткам славянської доби присьвячує точнїйшу увагу з нагоди відкрити в Звенигородї (пов. Бібрка) гробу сих часів та в Іваню Золотім (пов. Залїщики) характеристичної бронзової завушниці т. зв. київського типу. Зі згаданими памятками точно лучать ся бронзовий енконпіон зі с. Жукова і печатка, на якій з одної сторони бачимо зображеня сьв. Міни, на другім напис ДанЇлово. Всї описані памятки ілюстрував автор фотоґрафічними знимками.
2) М. Возняк п. з. До виясненя національних поглядів Я. Головацького в 1848 р.
Недвозначним документом національних поглядів Якова Головацького в 1848 р. являєть ся невідома доси перша редакция його "Розправи о язиці южнорускім і єго нарічях". Запрошений до співробітництва в Кіевлянинѣ, видаванім Максимовичем, готовив Головацький статю про українську мову, поперед усього про галицько-угорські говори. Й докладна знайомість Головацького з потрібною тодїшною науковою лїтературою про се питанє і практичне вивченє українських говорів австрийської Руси в часї піших мандрівок по її териториї давали запоруку, що Головацький вповнї достроїть ся до тодїшного стану славістики. Для Кіевлянина не зміг чомусь Головацький виготовити статї, одначе призбираний материял дав основу для української розвідки на сю тему. В плянований Яковом Головацьким альманах на р. 1843 п. з. "Галичанка" мала входити між иншим статя "Язык руській и его водмѣны". Потім нераз вертав ся до задуманої теми, але викінчив її щойно в 1848 р. і відчитав на так званім з'їздї "руських учених" серед рясних оплесків зібраних.
Яка була вихідна точка для праці Головацького, показує уже добір цитатів на мотто. Головацький узяв за свої слова Шафарика, що сей, хто вирікаєть ся вродженої мови, поповнює над собою самовбийство. Ще яркійше висловлює цитат з Гердера: "Хто не любить своєї рідної мови, солодких, сьвятих звуків свойого дитинства, не заслугує на назву людини. Згідно з такими кличами видїв Головацький "корінь, ядро народности" в цілім народї, тому "із него повинна розвинути ся словесність — в народнїм язиці, іначе то буде лиш ученою забавкою". Головацький голосив думку, що Україна повинна розвивати "чистонародну словесність", щоби пригорнула весь нарід до просьвіти й стала загально-народною. Рідна мова після слів Головацького, "се голос тилько столѣтій, тильких поколѣнь, і то бесѣда природна миліонів, котору нам Всевышній даровав". Кінчачи першу редакцию, закликав Головацький, щоби нашу мову "на родимій підвалинї дальше образованї" й перестерігав, щоби її "в чужі мреї не закручувати нї ненаські дикі накладати", бо як хто нарікає на рідну мову, дїєть ся се з причини, що не знаємо сього дуже великого скарбу.
Так було в 1848 р. А вже в друкованій "Розправі" (1849 р.) він арґументував, що могло би видавати ся, що треба "зовсїм так питати як нарід говорит", як зробили Словаки і Лужичане, що утворили нову правопись і піднесли живу народню мову на степень книжної. І тут застеріг ся Головацький рішучим "але": бо — ми найбогатші з Славян памятниками лїтератури ще з тої пори, коли в Европі писали тільки в трьох мовах: грецькій, латинській і староболгарській, бо церковно-славянська мова се той "язик, котрий нас із шістьдесятю мілїонами Словен вяже". Тому сягнїм до нашого жерела, що-ж "тії то стародавні памятники рускі суть рідним накорінком, на котрім має вирости дерево народної словесности". Загальний висновок такий: "На тім предвічнім тлї розмалюємо своєрідними красками образ нашого народного житя, на тій камінній цолтї, на сїм народнім цілцю і не на вутлім деревю самого простонародного язика побудуємо храм народного просьвіщеня, народної словесности. Такі думки з 1849 р. були вже повним запереченєм думок Головацького з 1848 р. про сю саму справу. До сеї переміни в поглядах Головацького причинили ся певно в першій мірі такі сьвятоюрці, як Мих. Малиновський і Денис Зубрицький.
Автор представляє ступневий зріст першої редакциї "Розправи" і вказує на ріжниці між нею і друкованою редакциєю. А що сї ріжниці значні, подає в додатку першу редакцию в цілости як документ і до істориї 1848 р. і до виясненя думок і дїяльности Якова Головацького. 