◦ ◦ ◦ ◦ ◦ ◦ ◦

З світових подій.
Між важними світовими подїями, що зайшли в місяцї жовтнї, безперечно найважнїйшою є відновлена, а властиво нова війна на Балканї. Від 5 до 9 жовтня тривала переправа союзних австро-угорських і нїмецьких військ через Саву й Дунай, що ввінчала ся заняттєм Білгорода, столицї Сербії. Розпочала ся наново офензива союзних військ проти тої балканської держави, з котрої вискочила перед пятнадцятьма місяцями воєнна іскра, що запалила цїлу Европу небувалим воєнним полумінем.
Нова протисербська офензива вивела з дотеперішньої нейтральности другу балканську державу. Болгарські війська переступили східню границю Сербії та в декількох перших днях болгарсько-сербської війни осягнули знамениті стратеґічні успіхи. Напевно можна сказати, що в короткім часї союзні війська пробють собі на сербській землї, здовж колїна Дунаю, від Орсови до устя Тімоку, сполуку з болгарською армією. Се значитиме, що не тільки болгарська армія получить ся з австро-угорською й нїмецькою в одну нерозірвану боєву лїнїю, але що землї болгарського царства зіткнуть ся безпосередньо з землями угорського королївства, що межи союзниками — Болгарією й Австро-Угорщиною не стане сербської перегороди.
За пятьнадцять місяцїв свого трівання витворила сучасна европейська війна нові міждержавні союзи. Від передвоєнного тридержавного союза відпала Італїя, злучивши ся з потрійним порозуміннєм, на її місце вступила рік тому Туреччина, а ось тепер Болгарія.
І так утворив ся новий почвірний союз держав, що від західних границь Персії, від Чорного моря через Арабію й Малу Азію, через Дарданелї й Болгарію, через угорську долину й наші Карпати, через Галичину й новоздобуті краї України, Польщі, Литви, Білоруси, через Поморє й Курляндію сягає до Східнього моря, а від Адрійського моря через Альпи, Судети й Нїмецьку державу до Північного моря. Витворив ся з ґеоґрафічного погляду пояс союзних держав, що переперізує Европу по її серединї від північних вод до полудневих і своїм кінцем сягає Азії. З мілїтарного погляду витворив ся союз войовників, якому на кождім ступнї сприяє воєнне щастє. З господарського погляду відкриваєть ся перед сим союзом держав будучність, повна економічного розцвіту та далекосяглих можливостей. З полїтичного погляду — визволеннє світових вод зпід анґлїйської супремації, визволеннє східньої Европи зпід тяжкої лапи московського ведмедя. В тім союзї Нїмеччина грає й гратиме на першій скрипцї — се безперечне. Але знаючи глибоку та правдиву культурність, солїдну основність і великанський орґанїзаційний талант державно-нїмецького елєменту, віщувати можемо союзови саме тому найкращу будучність.
Вагу сього факту зрозуміли дуже добре всї чотири великі держави з почвірного порозуміння. Коли над Дунаєм рознїс ся перший гук гармат, що заповідав новий похід центральних держав проти Сербії, почвірне порозуміннє зібрало всї сили, щоби з невідпорною могутністю вдарити на противника й якщо не побідити його, то бодай здержати похід на Балкан. На французькім воєннім теренї заклекотїли гармати з небувалого силою, кулї посипали ся густїським градом, труйливі ґази хмарами залягли побоєвище, щораз нові й нові тисячі анґлійського та француського вояка поривали ся в божевільнім завзяттю до ненастанних приступів, справдїшнє пекло розшалїло! Та всї зусилля даремні. Могутня, скажена филя французько-анґлїйських приступів відбила ся від залїзної стіни оборонних нїмецьких лїнїй!
На півночі та сходї сам білий царь, обійнявши начальну команду, велїв ще раз зібрати всї свої розбиті війська та гнати на ворога, що так далеко вже вдер ся в російські землї. Як розюшений ранений звір кидала ся російська офензива з божевільним завзяттєм то тут, то там на неприятельські становища, вишукуючи місце, де було-б можна пробити ся.
Але всї ті проби... коштували багато-багато життя, потекли свіжі потоки гарячої крови, смерть збирала жниво, як колись у Карпатах... одначе боєва лїнїя союзних держав зостала ся непроломана.
Навіть Італїйцї гадали, що ненастанними атаками потраплять підтягнути союзні армії знад Дунаю в Альпи й над Ізонцо. Та воєнні невдачі нїкому з воюючих держав не служать так вірно, як Італії. Не спроневірили ся й сим разом!
Оцінюючи як слїд небезпеку, яку віщує гук гармат над Дунаєм, почвірне порозуміннє не тільки розпочало мов на даний знак офензиву на своїх трьох фронтах, але пустило в рух цїлий свій дипльоматичний апарат, щоби пхнути в воєнний танець нейтральні досї держави. Від самого початку війни анґлїйські й російські дипльомати обіцяли Болгарії золоті гори, як що стане проти Нїмця  й Турка. І хоча сю нагороду для Болгарії Сербія мала би платити своїми краями, то почвірне порозуміннє обіцяло знову Сербії, що покриє свої уступки в Боснїї й Герцеґовинї. Але всї ті обіцянки не заманили нїкого, бо надто били в очі, що дїлять шкуру живого ведмедя та ще й такого, що всїм ласим на поцїлунок завдає раз-по-раз болючі удари.
Дипльоматам почвірного порозуміння зостала ся ще остання надїя — Греція. Мов на скалї будували свої обчислення на грецькім президентї мінїстрів Венїцельосї з Крети. Він давав їм запевнення, що Греція піде війною проти Болгарії, хай тільки Болгарія зачепить Сербію.
Він позволив навіть Анґлїї й Франції виладувати війська на грецьку землю в Сальоніках, аби поспішили Сербії на поміч. Але обіцянки Кротійця зостали ся справдешнїми "грецькими обіцянками". Венїцельос пішов у Дубику, а Греція заявила цїлому світови, що анї не думає бити ся за Сербів. Так само нейтральною лишила ся Румунія мимо приманливих обіцянок, то знову погроз і застрашувань з боку почвірного порозуміння.
І воєнні й дипльоматичні заходи та зусилля почвірного порозуміння принесли лише ганебну невдачу! Не диво, що всї ті халепи викликують серед держав з почвірного порозуміння в першій мірі безсильну лють і взаїмні дорікання, а разом з тим лякливу непевність, що буде далї?!
Полїтики почвірного порозуміння, що рік тому викликали воєнну заверуху й по кождім, хочби як дешевім, успіху на полях бою з гордістю та самопевністю розкидали на всї боки бундючні фрази, сьогодня не тільки понехали свою крикливість хвалька, але починають вишукувати собі недуги, щоб непомітно усунути ся в арени публичного життя.
Перший "занедужав" французький мінїстер заграничних справ Теофіль Делькасе.
Від довгих лїт скеровував всю свою дїяльність до того, щоби Францію збратати з Росією й попхати до війни проти Нїмеччини. І теперішньої европейської війни він був хресним батьком. Разом із Cip Ґрейом, Ізвольським і російськими дипльоматами на Балканї сїяв той вітер, з якого виросла страшна світова заверюха. Слїдом за Делькасе уступив з анґлїйського кабінету ґенеральний прокуратор Керсон, провідник Ульстерцїв, що перед війною закликав повстанцїв Ірляндії до революції проти Анґлїї, щоб повалиит гомруль для католицьких Ірляндцїв. З вибухом війни стала ся нечувана річ: вчорашнїй бунтарь, що взивав до оружного повстання, до явної революції, — став мінїстром того самого кабінету, проти котрого так завзято й безоглядно боров ся, щоб повести Анґлїю до "славної побіди над Нїмеччиною". Але побіда десь там забарилась і Керсон відчув конечну потребу лїчити своє загрожене здоровлє.
Воєнні й дипльоматичні невдачі почвірного порозуміння викликали правдиву епідемію серед мінїстрів сих держав. Італїйський мінїстер заграничних справ Сонїно, що зрадницьким способом пірвав узли потрійного союза, щоб повести Італїю до "славної великої будучности", — нинї занедужав тяжко на вуха та грозить йому оглухненнє, як що не усунеть ся в затишок приватного життя й не стане лїчити ся. Справдї дуже в пору приходить ся недуга й дуже йому придасть ся, бо могтиме не чути того плачу, тих нарікань, того крику болю й розпуки, до котрого довів Італїю своєю полїтикою.
Отсї недуги мінїстрів — се не випадок і немаловажний випадок, а симптом, характеристична признака, що полїтики почвірного порозуміння зачинають добачувати безнадїйність і безвиглядність свого підприємства. Як що ті, що до війни перли й війну викликали, зачинають усувати ся з арени, — може бути, що наближаєть ся кінець війни. За тим говорять також події в Росії. Лївий бльок у Думі хотїв головно двох річей: внутрішнього скріплення, консолїдації російського суспільства черва реформи й дальшого ведення війни "аж до побіди". Взяли верх праві: немає Думи, немає реформ; щораз змагаєть ся, росте в сили абсолютизм, давить ся публичну опінїю... Може бути, дїєть ся се все в тій цїли, щоби, поки що не дійшло до внутрішнього вибуху, зробити кінець війнї й ужити всїх сил на здавленнє "внутрішнього ворога", на ратованнє династії та старого ладу.
В. Темницький. 