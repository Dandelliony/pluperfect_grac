Під увагу ц. к. Дирекциї почт у Львові. — Панщина в стрийськім повітї. — Непорозумінє.

Під увагу ц. к. Дирекциї почт у Львові. Безвпинно до нас приходять жалоби від наших передплатників, що почта не доставляє в пору нашої часописи (часом що другий день віддає її урядник почти за два дни разом, а лучали ся і такі випадки, що два дни відсилав післанця з нїчим, аж третого дня віддавав три числа). Як нам доносили і як ми нераз вже мали нагоду провірити, є деякі в Галичинї несовісні почтові функционарі, котрі осьміляють ся чужі часописи позичати своїм знакомим до читаня, а післанцям передплатників відповідають спокійно, що „ще ґазета не прийшла". От приміром одержали ми письмо від нашого передплатника о. Антона Весоловського з Мацькович, почта Кусеничі, в якім жалуєть ся на неточну доставу Дїла. В експедициї провірили ми, шо часопись йде туди зовсїм правильно як до всїх инших місцевостий, отже нема сумнїву, що винна тут місцева почта. Тож звертаємо ся отсим до ц. к. Дирекциї почт у Львові, щоби перевела в тій справі доходженє, а впрочім просимо наших П. Т. Передплатників звертати ся з жалобами безпосередно до ц. к. Дирекциї почт у Львові.
Панщина в стрийськім повітї. Дороги в стрийськім повітї страшно лихі не тільки через сегорічні слоти і виливи, але від кількох літ не направлювані, бо дорожники мимо лихої платні, мусять робити панщину повітовому інжінєрови п. Ульманови і виконувати всякі господарські роботи інжінєрови безплатно. Сей панщизняний примус тягнеть ся літами, повітові стражники дорогові мовчки роблять панщину, щоби не стратити марного кавалка хлїба! Ся панщина в XX. ст. повинна бути вкінци знесена, бо се чистий скандал. — §.
Непорозумінє. В Будапештї на мості в присутности богато людий напало трох злочинців на кравця Мелєра, здерли в него загортку, блюзку і капелюх, вирвали йому пулярес а самого Мелєра вкинули до Дунаю. Мелєр почав тонути і його вратував один моряк з пароплава, який саме плив попід мостом. Люди не перешкаджали опришкам рабувати кравця, бо думали, що сей напад неправдивий, та що тут ходить лише о знимку для кінотеатру. 