Перед новою сесією Державної Ради. 

Львів 24. мая 1917
Всего кілька днїв дїлить нас від нової — по трилїтнїй перерві — сесії Державної Ради. За три роки війни парляментарні заступники народів Австрії — між ними й заступники українського народу — перший раз дістануть змогу свобідно з парляментарної трибуни промовити в імени народу. Три роки наш нарід сповняв понад свої сили обовязки супроти держави; аж тепер його заступники мати-муть змогу промовити також в імени прав, які має він в державі, пригадати обовязки держави супроти народу, бути речниками домагань і змагань народу.
Справ, які має наша парляментарна репрезентація обговорити в парляментї, є цїлий ряд; відносять ся вони як до державно-правного положеня нашого народу в сїй державі, так і до береженя його прав і заспокоюваня його потреб на основі істнуючих законів.
На першім місци поставити треба акт 5. падолиста 1916, скріплений енунціяцією 5. мая с. р. Сей акт має змінити в основі наше державно-правне положенє в державі, вилучити нас з безпосередного австрійського державного звязку і влучити в новий звязок, який має носити характер польської державности, зробити нас з рівноправного народу Австрії національною меншістю в відокремленій Галичинї. За акти монарха несе конституційно-правну відповідальність правительство і тому названі акти і наше становище супроти них належать перед парлямент.
Коли акт 5. падолиста 1916 відносить ся до нашої будучности, то трилїтне правлїнє підчас війни зміняє щодня нашу теперішність. Перед війною наш нарід зискав цїлий ряд нацїональних управнень, які й підчас війни не втратили своєї законної сили. А одначе — зі всїх сторін нашої країни приходять вісти про нехтованє прав української мови, а в самім Львові на головнім зелїзничім двірци знаходять ся навіть мадярські написи з огляду на жовнїрів горожан угорської держави, але нема написів українських, напис є у мові народу, якого старинною, історичною столицею є місто Львів. Про те самовільне зношенє українських національних управнень адмінїстраційною практикою мусить очевидно бути мова в парляментї.
Та не тільки права української мови, але й инші горожанські права в відношеню до українського народу виконують ся підчас війни так, що се мусить бути предметом дебати в парляментї.
Не тільки парляментарної трибуни був позбавлений наш нарід через цїлї три роки війни, в чім його доля однакова з долею инших народів держави; він позбавлений також свободи друкованого слова, в чім його положенє справді виїмкове — в порівнаню з другим народом Галичини. Лишаючи на боцї справи війскові, полїтична цензура української преси і в Відни й у Львові була виконувана так, як коли-б ми жили не в Австрії, тільки в Польщі, і як коли-б цензура була покликана зберігати не інтереси австрійської держави, тільки інтереси — поки що неістнуючої — польської державности і не можна сеї цензурної практики оправдати інтересами внутрішного мира. Бо сей "Burgfrieden" виглядав так, що польській пресї вільно було про українську справу писати все, що їй хотїло ся; натомість наша преса мала наказане в польській справі становище, як коли-б ми були підданими польської держави. Ся цензурна практика мусить бути обговорена в парляментї.
Інтернованя, виселеня, положенє виселенцїв і втїкачів — говорять цїлі томи про воєнне лихолїтє великої части нашого народу в сїй державі, лихолїтє нїчим незавинене, так, що за нього повну відповідальність поносить держава і правительство.
Далї належать сюди воєнні реквізиції, примус працї при оброблюваню піль, заомотренє в поживу. І в сих областях воєнної господарки держави положенє нашого народу підходить аж занадто під понятє воєнного лихолїтя.
Направу нотного лихолїтя мала принести відбудова краю. Щож вона принесла нашому народови? Проречисту відповідь на се питанє дає факт, що Українцї виступили з Прибічної Ради краєвої Централї для відбудови, не маючи иншого способу протесту проти веденої Централею акції, яка являєть ся не відбудовою краю, тільки будовою економічної переваги польського народу над українським в краю.
В кінци не можуть парляментарні заступники українського народу не заговорити з парляментарної трибуни про управу занятих ц. і к. армією областий, які мають український національний характер. Коли українські горожани Австрії і як ц. і к. жовнїри і як Українські Сїчові Стрільцї йшли в побіднім походї на ті области, то в тім переконаню, що несуть своїм братам національне визволенє. Та замість того Холмщину прилучено до Польського Королївства й засуджено бути частю проголошеної актом 5. падолиста 1916 польської держави, а на Волинї запанував режім, який пригадує часи найбільшої сили польського правлїня в Галичинї. За таку полїтику в Холмщинї й Волинї відповідає також український нарід, який входить в склад австрійської держави, і ся відповідальність накладає на українську парляментарну репрезентацію обовязок за ту полїтику супроти своїх закордонних братів потягнути до відповідальности.
Дебати в австрійськім парляментї знайдуть не тільки заінтересованє в австрійських полїтичних кругах, але також живий відгомін у цїлім культурнїм світї. Нема сумнїву, що наша парляментарна репрезентація доложить усїх сил, щоб ті дебати принесли українській національній справі як найбільшу користь. 