Під розвагу сьвященикам з "Дїла".

(Надіслані замітки).
Деякі старі люди мають нахил до балаканя і їм нераз видає ся, що они все найлїпше знають і що другі повинні признати їм всю правду і хвалити, та ще може подивляти і наслїдувати їх. До них належить і о. совітник Александер Стефанович, котрий при многих нагодах забирає прилюдно слово, дарма, що сим виступом стягне нераз сором не лиш на себе, але і на духовний стан, як се було недавно в справі напасти на Преосьв. Епископа Хомишина в часописи лїберальній, чим дав доказ, що у него нема найменшого духа карности. В послїднім часї знов дав о собі знати о. Стефанович в "Дїлі" в статї п. н. "Спомини про перший вибір посла Романчука".
В сїй статї старий народовець і радник Митрополичої Консисториї показав ся трохи русофілом, а ще більше виявив, що в нїм навіть на старі літа нема церковно-католицкого духа.
"Зростаюче русофільство — каже о. Александер — особенно в пресї, дало Полякам добру нагоду, щоби ударити на ту партию. Видвигнено процес Ольги Грабар, котрим змагано підтяти їх в найвисших віденьских сферах. ..." Жаль видно о. Стефановичеви тодїшних русофілів, зрадників держави і свого народу — і се, що ударено на партию протидержавну — якось не може подобати ся о. Ст. і він приписує се виключно Полякам, що тодї на ню ударено. Видно однак, що дуже слабо ще ударено, коли та москвофільска партия жиє, ба — розвиває ся, на шкоду нашому народови, державі Австрийскій та катол. Церкві.
А вже цїлком нельояльним для католицкої Церкви (мало не льояльним, бо сего домагаємо ся від людий сьвітских), скажу прямо незгідним з духом Церкви, є такий висказ з уст сьвященика-старця, що: "Знасиловано реформу Василиян через Єзуїтів". — Против реформи одинокого Чина в нашій Церкві, Чина, що не відповідав свому завданю і не приносив нашій Церкві анї народови нїяких майже услуг, бо стояв на ворожім, москвофільскім становищі, писали, правда богато усї рускі часописи, вношено протести до властий сьвітских, через що постягали на себе многі з наших патриотів-сьвящеників, навіть й професорів, клятви церковні, задержані самому св. Римскому Престолови.
Наперед незгідним з правдою є твердженє о. Стефановича в "Дїлї", що реформу знасилувано. Реформа Чина була зі становища церковного конечною, а видїв се тодїшний Протоігумен Чина бл. п. др. Климент Сарницкий, тому представив в Римі, кому належить сю конечність і на підставі буллї папскої — Singulare praesidium — піддано Чин реформі.
Що реформа Чина св. Василия принесла для рускої Церкви і народа, се кождий видить і знає, а розумний признає. Писати так, як пише о. Ст. було бодай зрозумілим в р. 1882 — але писати се тепер — се річ хиба москвофілів-схизматиків і то в "Галичанинї" або "Прикарпатскій Руси"! На жаль так пише нинї ще народовець і католик о. Стефанович! Що всяка санация одиницї чи й інституций є хвилево болючою, се годї заперечити, але коли дивити ся трохи спокійнїйше на велике дїло реформи Чина а дивити ся оком католицким, коли маємо на увазї цїль реформи Чина, віднову єго, відмолодженє, злучене єго сильнїйшими звязами з Престолом св. Петра, то не буде се знов таким великим насильством, як гадає о. Стефанович. Впрочім спитаю ся о. Стеф-а, хто рішав про реформу Чина — Поляки, чи хто инший? Єслиж рішав тут Рим, то тому, хто думає по католицки, повинна прийти на гадку аксіома: Roma locuta — causa finita. — Проте балаканє о. Стеф-а що найменше нерозумне і невмісне, що "знасиловано реформу Василиян".
Впрочім, хто вірить в Провидїнє Боже, яке чуває над одиницами людий, над інституциями і цїлими народами, і що се Провидїнє веде нераз дорогами трохи прикрими, се о. Стеф-ич — яко старший вже чоловік, при тім сьвященик — повинен би знати, а коли не знає і не хоче знати, а хотїв би все і всюди дивити ся очима "Народного Комітету" се дуже сумно.
У о. Стеф-а і других сьвящеників з "Дїла" далеко більшу повагу має "Народний Комітет" — як всяка власть. — Для них: Бог високо, Рим далеко — отже повна свобода — тому й недивно, що є у нас такі на жаль сьвященики, що кажуть народови і на чорта голосувати, як се лиш зарядить "Нар. Комітет". Чи се не повний модернїзм ?
Чиж не сором се, щоби ми попирали при виборах всяких Трильовских, Новаковских, Валїхновских, длятого, що нам поручає на них голосувати "Народний Комітет"? Чи се згідне з духом "Пастирского Послания" напечатаного навіть в "Ділї" з духом Церкви? Що на се о. Стефанович і всї сьвященики з "Дїла" члени "Народного Комітету"?! 
Михайло Стефанів.    