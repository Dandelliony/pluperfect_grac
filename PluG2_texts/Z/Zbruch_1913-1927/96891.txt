За звуком похоронної пісні.

  Тіням Дарії Дрималик.   Заманили мене вчора звуки похоронної пісні. Головними вулицями міста пересувався похоронний хоровід. На чолі походу йшли дівчата і несли китиці білих цвітів. За домовиною йшла родина і гурт моїх знакомих. Я прилучився і пішов з ними до цвинтарних брам.   Ховали молоденьку дівчину, ученицю пятої кляси ґімназії СС. Василіянок. Я знав її з лиця; видав частенько в українськім театрі. Була гарна як весна і мала глибокі, чорні, думаючі очі...   І думав я по дорозі: чи є хоч оден день, щоби в наші нерозвійні смутки і в наші гіркі усміхи не вплівся рефрен якоїсь надмогильної пісні?   Атже день в день везуть домовину за домовиною. Переплив перед нашими очима цілий її хоровід; такий сумний, як наше теперішне життя, такий довгий, як наша неволя...   За одними йшли найблищі: сімя і знакомі, одним клали зелені вінки на домовину. А скільки їх вивезли на мужицькім возі тихцем... Скільки наших домовин у ночі чи досвітком кинула чужа рука у цвинтарну закутину на забуття — на вічне забуття...   Про них всіх думав я по дорозі. Всі вони віджили в моїй памяти. Всі вони були коло мене. Я бачив несчислену, неперебрану юрбу тих жертв нашого лихоліття.   Вони йшли громадою, а на їх чолі йшло молоде дівчатко, гарне як весна, з глибокими, чорними, задуманими очима...   Громадська думка 