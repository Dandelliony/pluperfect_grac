Полагодженє крізи української держави.

Львів, 7. вересня 1917.
Найважнїйшою — а при тім дуже відрадною — вісткою, яка наспіла в останних днях з української держави, є полагодженє крізи в українськім правительстві, викликаної уступленєм її президента Ґенерального Секретаріяту Володимира Винниченка. З тої вістки довідуємо ся, що Ґенеральний Секретаріят уконституував ся на ново: президентом Секретаріяту став бувший ґенерал-ґубернатор Галичини й Буковини Дмитро Дорошенко, а бувший президент Секретаріяту Винниченко входить тепер в склад Секретаріяту як мїнїстер працї.
Таке полагодженє крізи свідчить, що полагоджено її не тільки формально, установленєм нового правительства, але також орґанїчно, — бо коли Винниченко ввійшов в склад нового правительства, то се означає вдержанє солїдарности всїх тих ґруп, які творять Українську Центральну Раду, й утворили були перший український кабінет. Ся внутрішна єдність українського табору є тепер — при загальнім хаосї в спадщинї Миколи II. — найважнїйшою справою; вона дає запоруку, що справа будованя української держави має за собою волю й силу цїлого українського народу.
Про крізу, яка вибухла між російським і українським правительством наслїдком того, що російське правительство в виконуючім розпорядку про територияльні границї української держави і склад та компетенцію українського правительства нарушило угоду, заключену з Українською Центральною Радою, не маємо нїяких нових вістий. Виходило-би з того, що та кріза істнує далї і напруженє російсько-українських відносин з того приводу зростає.
Про те напруженє свідчила би між ин. звістка, яка дїйшла до нас через невтральні держави — що правда, в дуже загальниковій і недокладній формі, що в Київі мав бути якийсь погром, аранжований російськими елєментами проти Українцїв.
Посередне потвердженє сеї вістки знаходимо в розмові з Винниченком, поданій московським "Русским Словомъ", яку за "Dziennik-ом Kijowsk-им" переказує "Nowa Reforma".
Винниченко — довідуємо ся звідти — мав висловити здивованє, що російське правительство в такій поважній хвили відкладає рішенє в українській справі. На Українї панує тепер трівожний настрій. По останних подїях в Київі, які на думку Винниченка треба приписати інтризї офіцерської чорносотенної орґанїзації, якої гнїздом є полк кірасієрів, українські віддїли з фронту надсилають до Ґенерального Секретаріяту резолюції, які висловляють намір піти на поміч Українській Центральній Радї. Одначе Ґенеральний Секретаріят бореть ся з тими тенденціями і оголосив вже в тім дусї відповідь.
На докладні вісти про подїї в Київі, про які згадує Винниченко, треба заждати, аж прийде до нас українська і російська преса. Та хочби з заяви Винниченка можна вносити, що був се один з проявів реакції, яких тепер у Росії (як в кождім революційнім процесї) чи-мало, що се епізод, який на творенє української держави не може мати впливу.
З великою радістю нотує напруженє між російським тимчасовим правительством і українським "самозванчим ржондем" польська преса. Так в "Czas-ї" з приводу конференції в Москві й осудженя нею сепаратистичних змагань читаємо:
"Особливо українські аспірації осуджено як найблизше загрожуючі цїлости й могучости держави. Коли п. Грушевський, Винниченко і їх товариші мали ще якісь ілюзії що-до поглядів російської суспільности на їх дїяльність, то московський конґрес повинен їх зовсїм розвіяти. Не признано там анї т. зв. українського правительства, анї Ради, анї українського війска, яке зрештою істнує доси переважно на папері. Національна рівноправність в певних границях і звичайна провінціяльна автономія,— отсе найвисші уступки, які конґрес уважав за можливі.
Тому російське правительство, приміняючи ся до тої проґрами, зараз звузило круг українських аспірацій територіяльно й полїтично. "Україну" зредуковано з 11 ґуберній до 5, а Радї приказано обмежати ся до шкільних і культуральних справ".
Як бачимо, "Czas" в своїй радости перепутав навіть хронольоґічно подїї, щоби тільки більше врадувати своїх читачів вісткою про "звуженє круга українських аспірацій". Бо розпорядок про територіяльні Межі України і склад та компетенцію українського правительства вийшов перед конґресом в Москві, а не наслїдком ухвал конґресу. Зрештою навіть на основі того розпорядку творенє української держави не представляють ся так чорно, як сього хотїв-би "Czas". Адже крім 5 ґубернїй можуть в її склад війти инші українські ґубернїї, коли за сим заявлять ся земства. А земства реформують на основі загального, рівного, безпосередного і тайного виборчого права, отже українське населенє мати-ме все таки змогу проявити волю до власної державности. Територіяльне обмеженє границь української державности поки що до 5 ґубернїй очевидно не може бути вдоволяюче і власне на сїм то вибухла російсько-українська кріза. Але прим. ми в Галичинї були-би вдоволені, як-би про утворенє українського коронного краю в Австрії могло рішити населенє української Галичини й Буковини загальним, рівним, безпосередним і тайним голосованєм.
Далї звернемо увагу "Czas-у", що "національна рівноправність в певних границях і звичайна провінціяльна автономія", се російська схема полагодженя національного питаня в Росії в загалї, від якої одначе прим. що-до України навіть кадети відступають в користь автономії України.
При тім "Czas" мабуть не розуміє, що значить "провінціяльна автономія". Допустімо, що справдї стало ся би так, як сього хотїв би "Czas" (ми певні, що він заведеть ся в своїх надїях!), і на Українї заведено би тільки "провінціяльну автономію". Отже коли приняти, що такою провінцією була би признана теперішна ґубернїя (се найправдоподібнїйше!), то се значило би, що скільки є ґубернїй з рішаючою перевагою українського населеня — а є їх вісїм, а крім того кілька з релятивною українською більшістю — стільки повстало би автономних провінцій з українським характером, бо при загальнім, рівнім, безпосереднім і тайнім голосованю Українцї були би в них полїтично пануючим елєментом. Отже навіть на той випадок "Czas" не має чого тїшити ся, бо 8—10 провінціяльних одиниць російської держави з українським публично правним характером не може справити радости польському серцю.
Але такий випадок для української справи в Росії є вже миненою стадією. Не тільки тому, що не лише тимчасове правительство, але й кадети признають автономію України (спір іде о територіяльні границї й о державно-правне становище автономної України в російській державі), але передовсїм тому, що Україна виявила волю й силу сама будувати свою державність на руїнах царизму. Зорґанїзоване українство чи — як каже "Czas" — п. Грушевський, Винниченко і їх товариші фактами доказали свій полїтичний розум в такій мірі, що не потребують наук "Czas-y". 