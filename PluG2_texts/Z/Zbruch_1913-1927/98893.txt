◦ ◦ ◦ ◦

    До відома дотичних властей. Від деякого часу українські склепи так у Львові як і на провінції є наражені на шикани з боку функціонерів т. зв. державної поліції. Іменно ходить о замикання українських склепів в латинські свята. До сеї пори не видано закона ні розпорядку, які наказували би, що в латинські свята наші склепи мають бути зачинені. Мимо того в склепах що кілька хвиль являється державний поліціянт, який домагається зачинення склепу. Звертаємося до дотичних властей, щоби повчили свої підвладні орґани, що ми не є обовязані для чиєїсь примхи святкувати на своїй землі — не свої свята.   Куди не приймають телєґрам. Польське міністерство почт і телєґрафів закомунікувало тепер виказ східніх місцевостий, до яких не приймається приватних телєґрам. Є це: Володимир Волинський, Ковель, Здолбуново, Клєваль, Камянець-Коширський, Дубно, Барановичі, Луцьк, Голоби, Любомль, Рожище, Локшиці, Маневичі, Бобруйськ, Острог, Ігумень, Молодечно, Ново-Борисів, Несвіж, Вісьмяни, Раків, Новгородок, Кайданово, Ситарі, Торки і Борисів.   Наші полонені в Італії. В усіх таборах для полонених в Італії находиться під цю пору ще около 760 Українців, з того до 300 Придніпрянців (решта Галичане). Всі вони мають бути вже в найблищім часі випущені на волю, наслідком чого місія Українського Червоного Хреста в Інсбруці звиває свою діяльність.   Ревізії. Вчора вечером відбулася ревізія в бурсі Укр. Педаґоґічного Товариства при вул. Хшановського ч. 9. Це вже 19-та з ряду ревізія в тім будинку, яка, як і всі попередні не дала ніякого висліду.   Концерт "Бандуриста" при ласкавій співучасти пп. І. Туркевичівної, Шлапаківної, А. Рудницького, Б. Дрималика, Р. Криштальського і Л. Туркевича відбудеться вівторок 6. липня о год. 8. вечером в музичній салі інститута Лисенка. Білєти в Союзнім Базарі. Концерт з дуже ріжнородною програмою заповідається гарно і будить загальне заінтересовання. Підчас продукції вступ на салю безуслівно зборонений.   Іспит з музики. П. Стефанія Туркевичівна і Іванна Шмериковська зложили державний іспит з музики.   В річницю смерти Івана Франка. Заходом робітничого т-ва "Воля" у Льво ві відбувся в суботу в салі Лисенка святочний вечір, на якого програму склалися: реферат Володимира Дорошенка про життя й діяльність Франка та вистава "Учителя*.   Страйк кельнерів у Львові. В неділю в полудне розпочався у всіх реставраціях, каварнях і молочарнях страйк кельнерів. Кельнери домагаються: 1) зміни процентової системи їх уділу в денному зиску, в наслідок чого вони дістали би 18 прц. уділ (тепер 15 прц.), 2) обіду і вечері або 1000 мк. місячно, 3) тримісячного виповідження.   Краєва партійна конференція У.С.Д. В днях 3. і 4. липня ц. р. відбулася у Львові при участи місцевих і замісцевих делєґатів краєва партійна конференція У.С.Д., на якій ухвалено резолюції в справі сучасного політичного положення та в справі відношення партії У.С.Д. до Інтернаціоналу. Суть ухвалених резолюцій в справі сучасного політ. положення зясовується в тому, що — конференція висловлюється рішуче проти політичноїі кооперації з несоціялістичними та соціял-опортуністичними партіями. Крім цього заявляючись рішуче проти важности оружної інтервенції а договорів тайної дипльоматії, конференція вважає вирішення національно-теріторіяльних питань можливим тільки волею широких мас народу, для чого треба очистити спірні теріторії від окупаційних військ і чужої адміністрації. Тому то конференція відкидає всі ті умови уряду Петлюри, що суперечать ідеї зєдинення всіх заселених Українцями областей. В справі інтернаціоналу констатує, що II. інтернаціонал перестав існувати а до III. в Москві партія У.С.Д. не приступить, бо в даному моменті не є він виразником і представником усього соціялістичного пролєтаряту.   Свідоцтва чистоти для подорожуючих в східній Галичині. В наслідок зарядження надзвичайного комісаріяту для поборювання епідемії в Галичині заведено з днем 3. липня обовязкові свідоцтва чистоти для подорожуючих в східній Галичині, ограниченій в півночи на полудне стаціями Сокаль, Рава руська, Львів, Стрий, Лавочне. Ці свідоцтва чистоти буде видаватися на стаціях Львів, Сокаль, Броди, Підволочиска, Тернопіль, Гусятин, Стрий і Станиславів. Видаватимуть їх лікарі виключно з комісаріяту. Всякі инші свідоцтва чистоти будуть неважні. Стаційні каси в вище згаданих місцевостях будуть видавати білєти їзди тільки за показанням приписаного свідоцтва. Надто буде ще у Львові крім залізничого утворене санітарне бюро комісаряту в Скарбківськім домі (вул. Рутовського). Урядові години на двірці у Львові тревають від 5-ої рано до 12-ої в ночі, а в Скарбківськім домі від години 8—12 в полудне і від 3—6 пополудни.   Напади на двори на Волині. "Слово Польске" доносить з Варшави, що в околиці Володимира на Волині, в повіті Луцьк, в сестератинських лісах, в повіті Дубно та в Дубровиці пов. Сарни появилися ватаги, що нападають на двори.   Українському львівському громадянству пригадується, що в середу 7. липня 1920 в салі Лисенка (Шашкевича 5.) дає Народний Театр тов. "Українська Бесіда" виставу, з якої 50 прц. чистого доходу призначено на голодуючих Гуцулів. — Іде "Молодість", прегарна драма кохання в 3 діях Макса Гальбе, в перекладі Леся Курбаса.   Громадська думка   