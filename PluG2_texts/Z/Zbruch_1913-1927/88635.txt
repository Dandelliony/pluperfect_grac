◦ ◦ ◦ ◦

Офіціяльне звідомлення з Галицького фронту з дня 16 цвітня 1919. Західний фронт: В районі на північ від Львова без змін. У Львова: Нині повели ми протинаступ під особистим проводом отамана Тінкля з метою відзискати назад заняті в протягу вчорашнього дня Поляками позиції. Ми прогнали Поляків із Чортівської Скали, Поляки одначе підтягнули більші сили та повели енерґічний протинаступ. Прийшло до завзятого рукопашного бою, в якому наші частини мусіли уступити перед сильно переважаючим ворогом назад на становища, які займали вчора вечером. У вчорашних та нинішних завзятих боях визначились, крім вище зазначеного отамана Тінкля, комендант коломийського пробоєвого куріня пор. Димків, який одержав тяжку рану. Пор. Сеник із кількома стрільцями держав через цілий день важну точку перед переважаючим ворогом і досі не уступає перед ним. Четверта сотня Золочівського куріня бравурним протинаступом заняла лісок на північ від Лисевич, який був Поляками сильно обсаджений. Артилєрія під світлим проводом сотника Воєвідки вела живу допомогу в тяжких боях піхоти. Зелізнича сотня коломийської бриґади під проводом четаря Остафійчука держить з успіхом широкий відтинок фронту перед переважаючими силами ворога. Впрочім без змін. На східному фронті без змін. Начальник штабу Галицької армії.    Неправдиві вісти про переговори з Поляками. Станиславів, 17. цвітня 1919. В останніх днях деякі орґани преси, покликаючися на відомости закордонної преси, помістили алярмуючі статті про якісь тайні переговори Держ. Секретаріяту з Поляками. Супроти сього стверджується, що й згадані вісти й оперті на них алярми не мають ніякої основи. Переговори Держ. Секретаріяту з Поляками в усіх стадіях велися явно. Як про те, що переговори мають відбутися, так і про їх вислід усе видавалися звідомлення. Від останньої конференції в Хирові д. 27. марта, яка відбулася на основі плятформи Найвисшої Ради Мирової в Парижі і якої вислід був оголошений, ніяких переговорів не було. Можна тільки висловити жаль, що деякі орґани преси замісць скріпляти будову нашої державности, руйнують її ріжними тенденційними алярмами.   Хороба полк. Гр. Коссака. Доносять нам зі Стрия, що полк. Гриць Коссак занедужав тяжко на аневризм серця. Стан хорого поволи поліпшається.   Кружок правників при Товаристві "Молода Громада" в Станиславові запрошує всіх Товаришів Українців військових і невійськових на Загальні Збори в пятницю 18. цвітня б. р. на год. 8. веч. до льокалю Товариства "Молода Громада" при вул. Хмельницького ч. 20, І. пов. Дневний порядок: 1) Відкриття зборів. 2) Реферат про фахову орґанізацію правників. 3) Вибір Виділу. 4) Внесення і запити.   Република 