Галичина — земля наша.

Наше домаганє утвореня окремого державно-правного орґанїзму із областий Галичини і Володимирії в межах Австрії, що як раз жде свого здїйсненя, має свою історію.
Коли р. 1846. Австрія відбудувала краківську область, то в рр. 1847—1854 приготовляло центральне австрійське правительство проєкти двох окремих національних територій: галицької (української) і краківської (польської); що відповідало домаганям нашого народа на підставі його історичних і національних прав. Цїсарським патентом з 19. червня 1848, порішено отсе питанє, але сего не переведено, бо в падолистї 1848. вибухла польська революція в Галичинї. З тих плянів тзв. подїлу Галичини полишив ся до нинї подїл судовий на дві области висших судів краєвих: область Львівська, що обнимає східну Галичину і Буковину, та область Краківська, що обнимає західну Галичину.
Натомість у внутрішній полїтицї Австрії запанував австро-польський курс, наслїдком котрого злучено нас в шістдесятих роках минулого столїтя з Поляками в один край, прилучуючи польські области вел. Князївства Краківського та князївств Освєнцїмського і Затора до українських областий Галичини і Володимирії, так що ми опинили ся під польським верховодством, під польським намісником і польським соймом.
Від того часу розпочав ся в Галичинї період міжнародної боротьби, бо польська сторона запанувала над житєм українського народа, не даючи йому спромоги свобідного розвою, та нїякі угодові заходи не змінили сеї системи польської адмінїстрації супроти визвольних змагань українського народа в Галичинї.
В часї сеї великої світової війни, коли лїтом 1915 р. армії центральних держав переступили холмську землю та станули на Волинї, поставили всї українські орґанїзації в Австрії сполучені в Загальній Українській Радї у Відни однодушне домаганє українського народа до центральних держав, аби з української східної Галичини створено осібний край з окремим державно-правним устроєм в межах Австрії, та аби окуповані українські области Росії, до котрих вже Холмщина належить, відокремлено від польських та в нїякій формі їх не сполучувано з польською територією.
По сїм наступили корисні приреченя із сторони представників центральних держав, але уже розпорядком головного команданта австрійської армії з 5. червня 1916 р., розширено люблинську війскову ґубернїю на округи: Холм, Грубешів і Томашів, та неожиданими державними актами обох центральних держав: Австро-Угорщини і Нїмеччини з 4. падолиста 1916, заповіджено польське королївство на областях здобутих від Росії і приречено розширенє автономії Галичини.
Відтак підчеркуєть ся новий австро-польський курс полїтики підвавельським актом в Кракові з 5. мая 1910, та вкінцї переговорами в Берлїнї з падолиста 1917 р.
І так навертаєть ся знов історія з 1848 р., та шістьдесятих років минулого столїтя, але тут зайшла велика зміна, бо галицькі Українцї не самі станули до боротьби супроти польських забірних змагань. На руїнах царської Росії встає Україна та як суверенна держава підносить голос на конґресї в Берестю Литовськім в оборонї житєвих інтересів українського народа і дня 9. лютого с. р. заключує перший мировий договір з почвірним союзом держав.
Берестейським договором приняли центральні держави рішучі зобовязаня супроти України та до сих зобовязань міждержавних належить також Холмщина для України і уладженє державно-правного становища українського народа в Австрії аби одержати дружні відносини між сумежними державами.
Коли ж тепер центральні держави натискають на Україну, аби додержала своїх зобовязань та українська держава в трудних обставинах отсе сповняє, то прийшла черга, аби й центральні держави виконали свої зобовязаня супроти України: Холмщина для України! Галичина — земля наша!
Д-р Кость Левицький, Львів, 28 квітня 1918. 