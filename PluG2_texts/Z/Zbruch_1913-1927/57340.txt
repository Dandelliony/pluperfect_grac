Війна і евакуація.

Львів, 12. жовтня 1916
Війна має свої конечности, які для загалу населеня бувають нераз більше діймаючі нїж самі бої. Маємо на гадцї населенє території, на якій ведуть ся воєнні операції. Новочасна війна ставить принцип, що ворога побиваєть ся не лише оружєм а також забиранєм всього, що могло би йому пособити в якім-небудь напрямі. Коли армія, чи то із стратеґічних причин, чи ізза хвилевої невдачі мусить уступати, то стараєть ся передовсїм забрати все, з чого міг би ворог мати який небудь хосен. Се страшна річ, бо жорстокість війни спадає тодї на супокійне населенє, на старцїв, жінок і дїтий.
Одною з таких твердих конечностий є евакуація населеня з тих місцевостий, в яких ведуть ся бої. З початку війни не відчуло сього так страшно сїльське населенє Східної Галичини, бо події слїдували так скоро, а пересуванє війск відбувало ся такими великими походами, що населенє, переждавши бурю, могло й дальше віддавати ся своїм мирним занятям, і селянин, що остав ся в селї, вертав до свого плуга, а ремісник до своєї роботи. І один і другий бодай в части збирав плоди своєї працї, які давали йому спроможність прокормити сїмю. Хоч наїздник не щадив його, хоч забирав, що побачив, то все таки проворному здало ся дещо заховати. А коли нї, то бодай стеріг хати тай господарських будинків. Все таки остало ся йому щось, за що міг зачіпити руки, коли вернули свої.
Зовсїм инакше в сьогорічних боях. Тепер се боротьби не за великі простори, а буквально за кожду пядь землї, а пересуванє фронтів числить ся не на десятки кільометрів, а прямо на метри. Нинї кожда місцевість, кожда майже хата, кождий корч є предметом крівавої боротьби. Слїдом за сим іде нищенє або забиранє всього, що могло би служити ворогови, а потім і евакуованє населеня, і то не одної якоїсь місцевости, а цїлих повітів, не соток, а десяток тисячів. Відриваєть ся цїлі родини від рідної землї і вони мусять шукати прибіжища в глибинї монархії.
Ми хочемо нинї говорити не про них, яких порозміщувано в бараках поза межами краю, а про тих, котрих поміщено в поодиноких місцевостях таки в краю, віддалених від їх рідних сїл ледви кілька чи кільканайнять кільометрів. Деякі мусїли нагло опустити свої хати, нераз протягом двох-трьох годин. І вони покинули їх так як стояли, в одній сорочцї, з кусником хлїба за пазухою. Війскові власти взяли на себе прохарчованє їх. Жінки ледви мали час зібрати дїтий, які може були де в полї, а з домашних статків хиба тілько те, що дало ся взяти на фірчину, коли у якої cїмї були ще конї. Все инше впало жертвою. І український селянин приносить її, бо розуміє, що добро загалу стоїть висше нїж добро одиницї. Він вірить, що ті чинники, які для загального добра жадали від нього сеї жертви, не забудуть її у слушний час!
Завезли його в чужий повіт, між чужих людий, і там дозволено йому остати ся. Ми знаємо, що наш нарід подїлить ся послїдним кусником хлїба з голодним, ми знаємо, що він вміє жити нераз самою бульбою, що один кожух, одні чоботи хоронять нераз цїлу сїмю перед холодом, ми знаємо, що дїти нашого народу уміють бігати по морозї в одній сорочинї, ходити босо милями замерзаючим болотом і при тім жити і бути здоровими. Ми знаємо, що він зріс у злиднях та недостатках, що він невередливий. Але усьому є границї! І загартована вдача українського селянина може не видержати. Коли нема в хатї бульби, бо не було часу викопати її, або і спроможности посадити, коли в одній місцевости опинить ся тілько переселенцїв, що мусять мешкати в стодолах, шопах або під оборогами, коли нема чим захистити грішного тїла перед острим подувом осїнного вітру, коли з перестуди падає старець та одна дитина за другою, тодї обовязком тих, що мають зайву одну кришку хлїба, непотрібну одну плахту, прийти йому з помічю. Рішаючі чинники не можуть заглянути у кожду хату, у кождий горщок. Допильнувати, щоби евакуоване населенє не марнїло, є обовязком цїлої суспільности, а передовсїм української, бож в сїм случаю ходить майже виключно о українське населенє. Тут може не так ходить о саму матеріяльну поміч, бо нинї кождому приходить ся тяжко, як радше о зорґанїзованє помочі, якої не відкаже правительство. Досвід учить, що при добрій, щирій і доцїльної орґанїзації можна малими засобами помогти більше, нїж великими, коли орґанїзація спочивати-ме в руках людий, що не знають питомих потреб народу і не мають часу шукати за иншими способами помочі, як хиба призначуючи на сю сю цїль певну суму гроший. З тих самих підмог може своя орґанїзація запоручити пересенцям без порівнаня лїпше удержанє, нїж могли би вони мати його без неї. Тут не потреба богато слів та нарад, потреба щирого серця та зрозуміня власного народного інтересу. Орґанїзуючи поміч для виселенцїв, приходимо в сих тяжких часах з помічю цїлому народови, помагаємо самі собі. Не треба бути слїпим, а зрозуміти, що кожда пропаща одиниця з евакуованого населеня, се шкода, якій можна запобігти доброю орґанїзацією. Хто байдуже глядить на її долю, той посередно причинюєть ся до її загину. А чей-же нїхто з українського загалу не схоче, щоби на його національній совісти тяжіла утрата хоч-би одної одиницї. І з переведенєм сеї орґанїзації не можна зволїкати, бо кождий день приносить шкоду, бо при надходячій зимі можуть прокинути ся пошести, яким не буде в силї оперти ся орґанїзм, винищений злиднями та недостатком. Хто верне до осель, коли з них уступить ворог? Чиж байдужністю не підготуємо ґрунту під кольонїзацію? На чім будуємо нашу національну будучність, коли до знищених війною сїл вернуть дїти, що найменше із зародками невилїчимих недуг, якщо вернуть взагалї? А можна їх ще вратувати.
Се одна з найбільше пекучих справ часу і нею мусить заняти ся в першій мірі інтелїґенція тих місцевостий, в яких приміщені переселенцї, коли не хоче стягнути на себе тяжкої провини супроти Божих, вселюдських та народних законів. Коли не виповнить сього христіянського і народного обовязку, то нехай памятає, що готові знайти ся инші, що се зроблять на те, щоби ослабити наш народний орґанїзм та відчужити нещасних від церкви та народности. Sapienti sat.
Т. Лежоґубський 