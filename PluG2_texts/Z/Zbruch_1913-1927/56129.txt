Війна і торговля.

Нові економічні потреби викликані війною. — Нові потреби селянства. — Продуцент і купець. — Управильненє торговлї державою.
Торговельні відносини змінили ся основно з приводу війни, і то не тільки хвилево. Перш усего нові потреби спричинили появу нових предметів в торговлї. Мущини стали жовнїрами і торговцї, які перше заосмотрювали їх в одїнє, білє, модні товари тепер мусять тим самим мущинам доставляти війскові річи: ґумові плащі, війскові прилади до їдженя, війскові чарки до питя, "рукзаки" і т. і . Замість твердої сорочки з ковнїрцем і маншетами частїйше купуєть ся вигідну мягку. Чим раз більше питають за шовковим білєм. По части деякі з тих змін остануть ся на все так само, як війна декуди спричинила зміну народної ноші. Ось так декуди на Сходї, буває теж і в нашій Східній Галичинї, не тільки мущини, але й жінки кидають свою давну ношу. Причина тому в більшій скількости готового гроша у селян; вони заспокоюють деякі свої потреби замість із свого власного господарства в міських склепах. Можна жалїти над тим і воно в дечім ображає естетику, але отсї змінені потреби не остануть ся без впливу на продукцію і торговлю.
Друга зміна спричинена недостачею товарів. До часу війни мусїв фабрикант шукати за купцем, його аґенти привозили товар до найменших місцевостей. Тепер мусить купець вибирати ся до фабриканта і просити його про товар. Се вплинуло не тільки на цїну але і на інші услівя купна; фабрикант тепер горою. Недостача товарів поставила продуцентів в такім кориснім положеню, яке від давна мають картелї. Очевидно, що вони радше продають свої вироби більшим купцям, які до того розпоряджайсь готівкою. Малий купець зостав ся без товару, купно за готівку стало правилом. Поки що дрібні торговлї ратують ся продажю давних своїх припасів, яких вони не були ся би важили давно продавати, а за які тепер добре платить ся. І так збирає купець готовий гріш, думаючи, що тепер для него пічнуть ся золоті часи: він стане великою Фірмою і буде з великими зисками обертати накопиченим грошем. Та його надїї не здїйсняють ся, продуцент продав за високі цїни тільки гуртівникам і купчик мусить призбираний гріш видавати на прожиток.
Однак найважнїйшу зміну спричинили зарядженя держави. Держава деякі продукти стягнула з вільного обороту, деяких уживанє обмежила або визначила цїни для них. Торговець тратить з того приводу давну свою свободу і стає подекуди орґаном держави. Його дїяльність обмежуєть ся до роздїлу товарів між консументів; він купує в централях, які остають під доглядом держави і купує тільки певні означені скількости товарів по означених цїнах. Тут всяка спекуляція, яка витиснула була на торговлї своєрідне пятно, виключена і купець має ролю неорґанїзованого і недозорованого консумційного стоваришеня. Ідея консумційних стоваришень скріпляєть ся між іншим і з приводу поведеня купця з купуючими; бо так само, як фабриканти супроти купцїв, поводять ся купцї із своїми відбирателями, немовто вони ласку їм творять своєю продажю. Розвиток іде в тім напрямі, що фабрики уладжують свої власні склепи, а великі фірми свої філїяльні склади. Поруч них розвивають ся стоваришеня консументів, а дрібні торговцї стають що раз рідшою появою. Війна приспішить ще більше сей розвиток. 