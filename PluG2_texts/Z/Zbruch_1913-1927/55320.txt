Справа українських катехитур

в львівських народних школах представляє ся — як нам пишуть з учительських кругів — від давна якось неупорядковано. Головна причина лежить в тім, що лиш мала часть шкіл посїдала постійних українських катехитів, а для більшої части треба було за кождим роком вишукувати нових священиків, котрі схотіли би приняти ті обовязки. Тай як тяжко і пиняво йшло воно з сим дїлом! Бо коли світських провізоричних учителїв назначує рада шкільна окружна для кождої школи вже заздалегідь, з початком ферій, то власти духовні починали застановляти ся над поставленєм катехитів аж по вакаціях, нераз по місяцеви і по двох місяцях. Бувало і таке, що в деяких школах не було через весь рік зовсїм катехита; в инших школах істнували лиш титулярні, значить, призначені з парохіяльного духовенства, котрі занятї церковними обовязками до шкіл рідко показували ся. Тепер заноситься на ще гірше. Одних катехитів покликано до війска, другі взяли відпустки і виїхали і т. д. І готово вийти, що з новим роком шкільним в більшій части львівських шкіл не стане катехитів нашого обряду. Нам видаєть ся дивним таке поступованє: щоби не було постійного референта, котрий ті річи вже заздалегідь впорядковував би, щоби катехити були для всїх шкіл призначені і щоби зараз з 1. вереснем входили в службу, як се зі світськими учителями дїєть ся. І яка шкода виходить звідси для релїґійного вихованя молодїжи, а то й для обряду! Наука релїґії в більшій части шкіл — через опізнені номінації і через безнастанні зміни катехитів — занедбана, дїти не обучені в своїм обрядї, молитвах і церковнім співі; а кілько їх пропадає і в другім обрядї, коли наш катехит прийшов пізно і не доглянув, котрі дїти належали до него! Крім того нема належної контролї і інспекцій що до поступу в науцї, як се в других предметах дїєть ся, і річ полишена тільки на добру волю. Справдї, ми не можемо розуміти сего стану. Досї не мішали ся світські учителї в ту річ, уважаючи, що вона до них не належить. Однак коли справа перейшла вже в хронїчну стадію, та коли релїґійне і моральне вихованє української молодїжи на наших очах так дуже терпить, ми з огляду на добро тої бідної молодїжи не можемо вже мовчати, підносимо річ прилюдно і домагаємо ся: щоби в справі назначеня наших катехитів і науки релїґії був введений в львівських школах такий самий лад, який істнує що до світських учителїв і світських предметів! Колиж се не стане ся, будемо примушені піднести річ на окружній конференції і спричинити ґреміяльну ухвалу учительства до ради шкільної краєвої о остаточне уреґульованє сего дїла. Прикро се, що аж світські учителї мусять на ту річ вказувати. Дивно також, що не раз чуємо закиди що до релїґійного вихованя нинїшної молодїжи, які звертають ся часом і проти нас, а тут з иншої сторони така рівнодушність і таке маловаженє собі преважної справи! — Учитель. 