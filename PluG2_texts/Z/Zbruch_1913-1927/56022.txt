Росіяни і Східна Галичина.

По довгім небаченю одержали ми нинї знов одно число видаваної в Льозаннї неперіодичної "L'Ukraine" (№12, з 1. вересня 1916). Як видавець підписує сю часопись п. Володимир Степанківський, одначе здаєть ся, не помиляємось, коли думаємо, що на видавництво сеї часописи має деякий вплив також ґр. Михайло Тишкевич, один з великих земельних власників на закордонній Українї. Згадуємо сю обставину тому, то вона — на скільки вона дїйсно правдива — подекуди поясняє полїтичний напрям сеї ґазети. При повнім акцентованю українського національного й полїтичного становища супроти обох держав, між які роздїлене українське племя, і при признаваню всїх користий, які для українського народу представляє приналежність його великої галузи до Австрії, — "L'Ukraine" рівночасно бережеть ся перед попаданєм у ненависний тон нетільки супроти Росії, як держави, а й супроти кождочасного російського правительства. Навпаки нераз нам здавалось, що в своїй предметовости для Росії йде сей орґан в розріз з російською дїйсністю і що бачить реальні запоруки української будучности в Росії в — чутках і неурядових побожних бажанях, яким дїйсність що-дня завдає неправду.
Коли часопись ся, яка все силкувалась зберігати свою обєктивність і полїтичну рівновагу в представлюваню і цїнованю Росії, тепер почуваєть ся до обовязку виступити проти нових противукраїнських намірів Росії на Східну Галичину, звязаних з російськими надїями скорого здобутя сеї країни, — то виступам її проти Росії мусимо признати більше симпатоматичне значінє, нїж приписуєть ся виступам часописий, які носять виразну протиросійську марку. А власне в найновійшім числї "L'Ukraine" маємо на вступі статю про "Росіян в Галичинї", яка дуже живо показує чого можна сподїватись від російського наїзду для нашої народности  й церкви.
Із статї сеї вибираємо кілька цитатів і подробиць.
Коли "Новое Время" домагаєть ся, щоби сим разом вислати до "здобутої російської країни" (Галичини!) поряднїйших урядників нїж ті, котрі там компромітували Росію за першого наїзду, то й не забуває рівночасно згадати про "поміч", якої ся нова, "лїпша", російська адмінїстрація повинна глядати в "найповажнїйших місцевих російських людий" — або, коротко кажучи, у братії Дудикевича. Гарні вигляди!
В статї під милим наголовком: "А що, помогли вам Нїмцї?" близький кругам св. Синоду "Колокол" ось як апострофує Українцїв:
"Українське питанє не є питанєм, над яким слїд призадумуватись, але є питанєм, з яким треба так раз на все покінчити, як покінчив Тарас Бульба зі своїм сином зрадником. Що-ж Українцї, помогли вам ваші Нїмцї? — Ми знов увійшли в Галичину.
Настав конець вашому самодурству, Українцї!"
Так писав орґан найвисших церковних кругів Росії дня 9. липня 1916 р., — коли здавало ся Росіянам, що війска Брусилова вже справдї стоять перед брамами Львова. Знаючи, яке значінє має "Новоє Время" і круги св. Синода, не можемо мати нїяких сумнївів що до того, які цїли супроти українства в Галичинї має урядова і церковна Росія. Щоби не сумнїватись також, як ставить ся російське правительство до "місіонаря" Східної Галичини еп. Евлогія, вистане довідатись, що в перших днях походу Брусілова на Галичину, надїлено високозаслуженого і многонадїйного епископа високою відзнакою.
Характеристична для постановленого для Галичини курсу також ся обставина, що назначений начальником адмінїстрації здобутих областей ґенерал Теодор Трепов є тим самим Треповим, котрий на становищи київського ґенерала ґубернатора заборонив був дозволене вже ранїйше мінїстерством поставленє памятника Шевченкови в Київі. Тепер заборонив він українські вивіски в Чернївцях.
Такі вигляди несе українській суспільности новий російський наїзд. В найлїпшім разї може крихітку поправились-би ся грубі форми першого наїзду (хоч і се непевне!), але ворожий українській народности й церкві зміст остаєть ся незмінений.
Та — на щастє — надїя ще живе і з кождим днем росте, що російський уряд за скоро виявив свої україножерні пляни та що завдяки зусилям союзних армій, серед яких свою задачу хоробро сповняють також українські жовнїри, сї пляни повернуть ся в нївеч. 