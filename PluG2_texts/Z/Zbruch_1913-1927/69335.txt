Твореннє українських орґанів законодавства і власти.

Дня 16 липня н. ст. між Центральною Українською Радою і відпоручниками тимчасового російського правительства прийшло у Київі до порозуміння. Про се порозуміннє оголосило тимчасове правительство офіціяльний комунїкат, а Центральна Українська Рада з свого боку видала унїверсал до населення України. Автентичних текстів обох документів поки-що не маємо. Але зі змісту комунїкату тимчасового правительства, поданого за нїмецькими часописями в ч. 160 "Вістника", й зі змісту нового унїверсалу Центральної Української Ради, який подаємо в сїм числї "Вістника" в останніх вістях так само за нїмецькими часописями, можемо в загальних рисах установити характер порозуміння і його значіннє для нас.
Уже сам факт, що тимчасове правительство вступило в переговори з Центральною Українською Радою по тім, як вона проголошеннєм автономії України зробила революційний "нельояльний" супроти правительства крок, — признав за Радою значіннє авторитетного національно-полїтичного представництва українського народу й поставив Раду в положеннє рівнорядної з тимчасовим правительством сторони. Проголошеннєм обома сторонами окремо змісту умови — тимчасовим правительством для Росії, а Центральною Українською Радою для населення України — заманїфестовано сю рівнорядність сторін назовнї. Стверджено перед полїтичним світом в серединї держави й за границею, що істнує власновільний орґан національного представництва українського народу.
Досї Центральна Українська Рада мала приватний характер суто національної орґанїзації. Зложила ся вона на початку революції з представників київських полїтичних гуртів і льокальних громадянських орґанїзацій. На національнім зїздї в квітнї зістала Рада доповнена репрезентантами провінціяльних орґанїзацій. Потім увійшли до Ради виконуючі орґани селянського й військового зїздів у повнім складї. Але не були в Радї заступлені инші національности, що живуть на Українї. З сеї причини відмовлялось Радї з російського боку характеру цїлоукраїнського територіяльного представницького орґану. З сеї причини протиставляло ся Радї инші орґанїзації з російською маркою, як ради роб. і салд. депутатів і ин. Се утруднювало дїяльність Ради, обмежуючи її вплив до зорґанїзованого під національним прапором українського населення краю.
Тепер справа представляєть ся инакше. По київськім порозумінню Центральна Українська Рада стає публичним орґаном представництва інтересів усього населення цїлого краю. Для сього Рада доповняєть ся представниками демократичних орґанїзацій инших національностей, що заселюють Україну. Щодо компетенції Ради — то має вона зайняти ся опрацюваннєм проєктів уладнання національних, полїтичних, аґрарних і ин. відносин на Українї, себто законодатним приготуваннєм нового автономного ладу на Українї.
Обставина, що вироблені Радою проєкти національної й полїтичної орґанїзації України та розвязання земельної справи мають бути предложені загально-російським Установчим Зборам, не відбирає Радї характеру коли не законодатної, то законоінїціятивної публичної інституції.
Мабуть доповненнє Ради представниками инших національностей вже переведено, коли Рада рішила, як доносять заграничні часописи, узнати себе Соймом України, а як доносять російські часописи, скликати українські Установчі Збори. На ґрунтї територіяльного зїзду, під яким саме розуміють ся Установчі Збори, наладжувало ся і певно довершило ся порозуміннє між Радою і російськими й иншими демократичними й національними орґанїзаціями.
Утворений Радою Ґенеральний Секретаріят яко її виконуючий орґан признано умовою найвищим орґаном адмінїстраційної власти для українських областей. Подібно, як і в Радї, в Ґенеральнім Секретаріятї так само мають бути заступлені національні меншости. Членів Секретаріяту іменує петроградське правительство в порозумінню з Центральною Українською Радою. На практицї се мабуть буде так, що по доповненню теперішнього Секретаріяту новими людьми та поновнім подїлї збільшених числом секретарських портфелів Рада предложить склад Секретаріяту до затвердження тимчасовому російському правительству.
Ґенеральному Секретаріятови поручить петроградське правительство перевести в життє все, що відносить ся до нової управи України. Ми се мусимо розуміти так, що Секретаріят має практично здїйснювати автономний лад на Українї. Для дїяльности Ґенерального Секретаріяту міродатними будуть очевидно не припоручення петроградського правительства, а постанови Центральної Української Ради.
Таким чином Україна вже має реальний завязок автономного ладу, має орґани законодавства й виконуючої власти. Остаточна форма й компетенція сих орґанів залежатиме від того, чим їх зробить живе життє, яке творить ся тепер по всїх закутках української землї.
Кооперованнє з інонаціональними й пересякненими російщиною елєментами затемнить на якийсь час виразність українських національно-полїтичних змагань, але зменшить гостроту національної боротьби. Усунеть ся сим способом дуже скоро також небезпека національного розколу на Українцїв і малоросів, над чим уперто працюють національні відступники, типовими репрезентантами яких є ріжні Шульгини й Савенки.
Нарід України, без огляду на расове чи національне походженню і віру, мусить бути полїтично єдиний. Сїй єдности кладеть ся угольний камінь обєднаннєм усїх національностей в Центральній Українській Радї і Ґенеральнім Українськім Секретаріятї. Завершеннєм сеї єдности будуть Українські Установчі Збори. 