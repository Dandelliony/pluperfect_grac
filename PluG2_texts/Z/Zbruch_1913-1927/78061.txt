З окупованих Австрією українських земель.

(Холмські гаразди. — Реквізиції на Волинї. — Привитаннє українських офіцерів і що з того вийшло. — Похід на Поділлє під знаком Заґурского).
Що дїєть ся в окупації, можна собі легко уявити, знаючи, як "солодко" живеть ся нашим людям навіть в "гінтерляндї" в східній Галичинї під знаком військових реквізицій і польських "жондуф". Побільшіть галицьку біду в сотнї разів і ви дістанете нашу. Про польський режім у Холмщинї нема що й згадувати. Досить, що досї, не зважаючи на всї заходи, нема нїодної української школи, нїодної української газети!
Навіть по підписанню мира відносини не змінили ся. Хиба навідворіт, бо Поляки з фурією кинули ся "рятувати" польськість Холмщини. Зі способів сього рятування варто відмітити отсей: Двори й ґрунти Холмщан, які примусово виїхали при відступі російського війська, віддано зайдам, при чім усякі межі знищено, а часом порозбирало й хати й усякі господарські забудування.
Взагалї робить ся так, наче виселенцї нїколи не повернуть, або може вмисне, щоб, повернувши, застали нові відносини й нових господарів на колишнім своїм обійстю. Можна собі уявити, що жде сих бідних виселенцїв в разї, якби Австрії вдало ся таки виторгувати Холмщину для Польщі, про що так марно старав ся гр. Чернїн під час берестейських переговорів.
_________
Невесело й на Волинї. Передовсїм не дають дихати реквізиції. Здаєть ся, окупаційні власти поставили своїм завданнєм видушити з Волинї перед ратифікацією мира все, що лиш дасть ся. Тому забирають останню худобу, реквірують послїдне збіжже, не зоставляючи нїчого на засів. Єдина надїя людности на своє Українське Правительство, що воно нарештї заступить ся за неї і положить кінець здирству й поневірцї. Всї ждуть — не діждуть ся, коли нарештї уступить австрійсько-польська господарка, котра вже всїм у печінках сидить.
_________
З кінцем лютого до Володимира Волинського прибула ґрупа українських офіцерів з табору Йозефштадт, 25 душ на чолї з полковником Іваном Максимовичем Перликом. Офіцери сї мають стати на чолї спеціяльної дивізії з полонених Українцїв, які приходитимуть з таборів.
Місцева українська громада постановила привитати любих гостей. Управа школи ім. Шевченка вислала їм дуже гарне письмо, прикрашене мережками, запрошуючи їх на недїлю 3 марта до школи на свято миру й української державности.
Свято се пройшло дуже гарно при піднесенім настрою так, що не одному з учасників текли сльози від зворушення.
Почало ся свято о 3 год. пополуднї по спільнім фотоґрафованню відспіваннєм "Вже воскресла Україна", яке дуже гарно виконав хор школи під орудою учителя Якимовича. Потім др. Л. Мишуґа виголосив привіт до гостей від громади та школи, славлячи їх за те, що вони йдуть рятувати Рідний Край. Дальше наступили деклямації й хорові співи та вправи дївчат рушниками. Потім виголосили привіти до гостей д. Черановський від Українського Запомогового Комітету й пор. Ґумовський "від українських офіцерів австрійської армії". Вкінцї забрав голос полковник Перлик і подякував від імени українських офіцерів управі школи й иншим за привіти й гарне свято.
Гостї взагалї не могли намилувати ся рідною школою, яку вперше бачили. Не могли нахвалити ся шкільного хору який дїйсно чудово розвинув ся, а вже найбільше сподобали ся їм вправи малих дївчаток при супроводї пісень. По скінченню програми свята полила ся дружня розмова й спільна пісня. "Заповітом" закінчило ся се на диво симпатичне й миле свято й о пів до 7-ої гостї розійшли ся по хатах, несучи із собою зворушливі спомини про гостину в рідній школї.
На жаль у декого з австрійських Українцїв зостали ся від свята не самі світлі вражіння. Під запрошеннєм, яке вислала управа школи до полк. Перлика й товариства, поклав свої підписи й дехто з українських офіцерів Галичан. Запрошеннє се тимчасом попадає в руки капітана Поляка, придїленого до коша українських офіцерів. Сей очевидно "зробив ужиток" і подав лист ґенералови. Вийшла цїла хрія, дуже характеристична для австрійської воєнщини. Українця-поручника Д. зараз перенесено з Володимира в повіт.
_________
Сей волинський епізод з українсько-австрійського приятелювання очевидно дуже знаменний і характеристичний при всїй своїй комічности. На Поділлю такі епізоди набирають на жаль прикмет траґічности. Австрійські війська, вступивши на українське Поділлє, починають мішатись не в своє дїло. На доноси польських поміщиків арештовують українських селян, кують їх і відводять до Гусятина (на австрійськім боцї). Все се нераз за дрібні справи, які мали місце ще в початках революції (напр. зрубаннє дерева в панськім лїсї тощо). Така самоволя очевидно не може не обурювати. Яким правом? Адже суд і розправа належить ся тут законному Українському Правительству — Центральній Українській Радї, а не польсько-мадярським військам з паном Заґурским на чолї, бо й п. Заґурский, відомий і відзначений вішатель Українцїв з початку сеї війни, йде також з австрійськими військами по Поділлю. Центральна Українська Рада мусить заложити рішучий протест проти такого австро-польського большевизму.
Л. В—ко. 