Письмо з Волинї.

Ковель, 19. сїчня 1918.
Коли 14. с. м. після новорічної Служби Божої, я розповів людям про інформації польською пресою широкого суспільства Европи, нїби то про стремлїня волиняків до Польщі, — один кремезний сїльський чоловяга, з нужденним тепер виглядом, обурено промовив:
— Що?... до Польщі?! Та нехай краще мене заріжуть, нехай лїпше нас вивішають, нїж маємо йти в ярмо до Поляка...
Сей чоловік, як бачите, не тільки що "тихенько" підписує протест, — але ще й прилюдно вам в голос висловлює своє обуренє з приводу такого нахабства наших непрошених "полїтиків". То вже не звичайне вам протестуванє, се щось більше: жахливий крик зболїлої душі. Сього вже нї якоюсь там "інтриґою" виправдати годї. Тут вже не те, що з освітою: в сїй справі, прояв того стремлїня місцевої людности легко втамувати, та й зробити так, що правда буде по сторонї сильного, тепер власть маючого. Там люди "не просять" про рідну школу, в иншому місци нема вільного відповідного для школи будинку, а то й просто — нїкому вже доручити провадити науку в школї...
Українцїв, бувших учителїв церковно-парохіяльних наших шкілок — інспектор шкільний не визнає здатними провадити шкільну науку, а від осіб з середньою освітою вимагає вже тої вчительської квалїфікації, тодї як в польських школах можна вчити не фаховцям. Так в польській школї в Ковлї перше вчила людина, що сама спромоглась лише на початкову освіту, а в селї Перевалах, во славу Polski, вчить також не фаховець-учитель, але працює там сестра відомого вже нам "полїтика" — того "b. burmistrza m. Łucka".
Та (нїде правди дїти!) єсть виїмок і для нас... Коли в серпнї минулого 1917 року бував я в інспектора в справах ковельської української школи, а також (в імени людности села Вербки) добивав ся заснованя й там школи, — пан інспектор сказав, що не має ким обсадити нових шкіл, і враз з тим запитує мене, яке полїтичне "credo" та відносини до української справи двох місцевих волинських Українцїв, бувших учителїв церковно-парохіяльних шкіл, про котрих людність села Облави і Грабово — поруч з поданєм про заснованє школи — прохає о дозволенє їм провадити шкільну науку. Обурений такою дволичністю інспектора, з пересердя відповідаю: "Чи я є якесь інформаційне бюро?... Потім у чомусь обвинуватять людину, то хочете щоб і мене потягли до відповідальности".
І тим, сам того не сподїваючись, прислужив ся українській справі: бо інспектор, мабуть для дискретації, тих учителїв затвердив на посадах. Як бачите, є виїмок і для нас... До того ж ми вже й не маємо нїби права скаржитись на утиски та перешкоди. Що шкіл українських мало  на Волинї — винні, мовляв самі таки: бо "не просимо"...
Що й казать, правда тут по сторонї Поляка інспектора: люди попотупивши з школою (як се мало місце в селї Вербка), нарештї і рукою махнули й тепер дїйсне вже більше... "не просять". Очевидно навіть і шкільний інспектор на Волинї чудово вміє грати в "полїтику", незгірше брехунів "тележинських" та "ясновельможних красїнських". Крім того, роля інспектора-"полїтика" далеко лекша: бо коли в культурно-просвітних справах людність ото й змовчує заподїяну кривду та нїби й "не просить", — то вже в національно-економічних справах, при самій згадцї-натякови про спільне житя під одною стріхою з отим "bratn-їм" народом, — затурканий волиняк відповідає рішучими протестами.
Марко Луцкевич. 