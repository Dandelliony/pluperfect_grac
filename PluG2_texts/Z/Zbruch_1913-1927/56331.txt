Професор д-р Альберт Пенк про Україну

Львів, 16 вересня 1916
Професор д-р Альберт Пенк належить до найбільших учених нинїшного світа. Можна сказати навіть, що в науцї ґеоґрафії імя його стоїть тепер на першім місци серед імен ґеоґрафів усїх народів. Він тепер викладає ґеоґрафію в берлїнськім унїверситетї і є директором славного на цїлий світ тамошного заведеня для дослїджуваня моря. Ранїйше, протягом 20 років він був професором у Віднї, де побіч своєї тїснїйшої унїверситетської дїяльности богато заслужив ся також коло орґанїзації народної освіти, і де він був учителем між ин. також нашого ґеоґрафа д-ра Стефана Рудницького. Коротко перед вибухом війни запросило його було австралїйське правительство на ґеоґрафічний з'їзд, сполучений з науковою подорожю по Австралїї. Коли в часї сеї подорожи наступила війна між Нїмеччиною і Анґлїєю, не пустили анґлїйські власти ученого гостя до дому, а перевезли його до Льондону і там держали його несповна рік. Свої австралїйсько-анґлїйські переживаня списав проф. Пенк в книжочцї п. з. "Von England festgehalten", яку з цїкавістю й користю прочитає кождий.
Але се тільки мимоходом. Бо в сїй хвилї важна нам инша обставина: що сей провідний трудівник в области природописного пізнаня землї й людий присвятив уже в часї війни свою особлившу увагу українській землї та оголосив у сїм роцї в поважаній фаховій часописи "Zeitschrift der Gesellschaft für Erdkunde" розвідку про Україну, де в майстерній формі подає ядерний, а проте чудно наглядний образ української землї на тлї земель східної Европи і образ української людности серед народів сеї части нашого континенту.
Неможлива річ коротко подати зміст розвідки проф. Пенка. А коли заговорили ми тут про неї, то зробили се на те, щоби подїлитись з читачами відомістю про відрадний для нас факт дїяльної цїкавости першорядного ученого для нашої землї й людности, тай щоби з богатства думок його навести на сїм місци бодай один виривок — цїнний нам особливо з погляду питань і задач національного вихованя.
Представивши, як у многоголовім українськїм племени доси змагають ся дві струї: національна і рівнодушна, професор Пенк ось як освітлює загадку, котра з сих струй візьме верх:
"Унїверситетський професор, котрий протягом 20 років у Віднї навчав студентів з усїх сторін Австрії буде з більшим довірєм глядіти на будучність національного розвитку Українцїв, нїж той, що тільки порївнує число душ народу з його дотеперішною національною дїяльністю. Мав я серед своїх слухачів також українських попівських синів ("Popensöhne"), про яких тільки се можна сказати, що вони були вбогі. Але подибував я часто також молодих людий з надзвичайною інтелїґенцією, які Чехам були рівні в пильности, та перевисшали їх здібностями, які мали легку рухливість Поляків у духовій области, перевисшали їх основністю. Дехто з сих людий вже йде в перших рядах свойого народу. Можу тільки вірити, що вони розбурхають свій нарід; бо що хлопській нарід, без шляхти й без середної верстви має можність висшого розвитку, як тільки зняти з його плечий чужий тягар, се показують Болгари: звільнивши ся від турецького панованя і від гнету грецьких купцїв, вони в найкоротшім часї здобули собі під нїмецькою династією поважане становище серед народів Европи. Чому се мало-би бути неможливе Українцям?"
Маємо в наведенім виривку розвідки чільного знавця народів і племен вселенної просто клясичний зразок мірила, яким світ науки й духової працї оцїнює вартість даного народу і яким він мірить його здатність до культурного розвитку. Мірилом сим є нетільки природний хист інтелїґенції даної раси, а рівно, більше навіть, її здібність пильно й основно працювати. Пильність, основність і праця — не можна досить часто се повторювати! — нетільки самі одні творять внутрішні вартости одиницї й нації, а й дають стороннїм сильнійший від усього нашого доказ, що дана одиниця чи нація справдї заслугує заняти місце серед трудівників европейської культури.
Богато десятків і соток української молодїжи студіювало й студіює в чужих унїверситетах; від десятків лїт українська суспільність домагаєть ся власного унїверситету. Одначе маємо вражінє, що не завсїди здавала собі українська суспільність вповнї справу з сього, що молодїж її в чужих унїверситетах постійно є предметом обсервації порівнуючих дослїдників людських характерів, служителів наук, та що вони, ті провідники Европи в духовій области, цїнують вартість також нашого народа після того, яка здібна, пильна й основна українська молодїж і як совісно, пильно й основно працюють на українських унїверситетських катедрах провідники сеї молодїжи, покликані сітити їй приміром сповнюваня обовязків і безупинної працї в своїм науковім фаху — нечисленні українські професори.
Коли український студент на унїверситетській лаві пильно й основно вчить ся і коли український професор на унїверситетській катедрі постійно вносять овочі своєї солїдности й пильности до духового скарбу людства, то вони — в сїм немає найменшого сумнїву — рівно проречисто свідчить про живучість і будучність України, як засвідчають се українські жовнїри ц. і к. армій і українські сїчові стрільцї, кладучи житє своє на ту вагу, на котрій важить ся доля народів. 