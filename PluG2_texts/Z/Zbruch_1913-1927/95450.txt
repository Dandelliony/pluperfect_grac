◦ ◦ ◦ ◦

† Модест Сосенко маляр, ур. 1875 р., помер в ночи з 4 на 5 лютого с. р. Покійний походив з священичої родини. Школи кінчив в Станиславові. На академію мистецтв записав ся в Кракові. При допомозі Митрополита побув два роки в Монахові і два роки в Парижи. Покійний був жонатий (бездітний), та його супруже не було щасливе. Перебув цілу воєнну кампанію. Відтак дістав ся в польський полон. Вернув з чахоткою і помер в Митрополичій палаті. В. Й. П.   Автономія для Галичини. "Czas" довідуєть ся з Варшави з добре поінформованого жерела, що антанта хоче накинути Галичині автономію. В яких розмірах, доси не відомо. Соймові і правительственні круги займають ся вже питанням Галичини і розглядають, які треба приготовити матеріяли і кого вислати до Парижа для оборони польських прав і інтересів.   Українська офензива проти большевиків? Warszawskie Słowo довідуєть ся з жерела зближеного до української дипльоматичної місії, що область, яка знаходить ся під владою Мазепи, дасть ся тепер ограничити лінією: Бірзуля-Вапнярка-Умань-Христинівка і дальше на південь до чорного Моря. Українська армія під командою Павленка веде успішну офензиву проти большевиків, творячи спільний фронт з польською армією (?).   Оголошення. Команда міста оголошує: Взиваєть ся всіх військових (старшину і жовнірів) б. української армії, котрі тепер перебувають у Львові, щоби вони зголосили ся в цілях зареєстровання протягом трьох днів від часу видання сього оголошення у відділі військово-поліційнім при коменді міста і площі у Львові, улиця Валова, 16, в подвірю. Знов приїжджаючі на постійне перебування до Львова мають обовязок протягом 24 годин зголосити ся у висше вказанім відділі. Неявлення у висше сказанім часі спричинить відповідальність перед військовими приписами а також інтернування. Домовласники обовязані під карою зареєструвати кождого офіцира, а також жовніра українського листовно, картою мельдунковою з виразним зазначенням "бувший офіцир, бувший жовнір український" в Дирекції поліції протягом 24 годин від часу приїзду чи зміни місця помешкання. — Комендант міста і площі — полковник Лінда.   Анґлійсько-український клюб. Як ми вже вчера доносили має в найблизших днях завязати ся у Львові "Анґлійсько-український клюб". Сьогодні подаємо короткий витяг із проєкту статута сього клюбу: "Цілию клюбу є дати своїм членам змогу до дальшого студіювання англійської мови й до ведення анґлійської конференції уладжуванням товариських сходин (1—2 рази тижнево) із такою програмою: читання творів анґлійських письменників, короткі реферати з области анґлійського письменства й на загальні теми, загальна конверзація (оповідання анекдотів, споминів і т. п.) товариські гри й забави (шахи, доміно, негазардові гри в карти), вправи в писанні диктатів і т. п. Крім сего "анґлійсько-український клюб" устроювати ме часто вечери, прогульки по музеях, в околиці міста, удержувати ме анґлійську бібліотеку та передплачувати анґлійські часописи. Для членів, що щойно вчать ся анґлійської мови клюб уладжувати ме низший (початковий) і висший курс анґлійської мови. Усіх охочих записати ся в члени "Клюбу" (сих що вміють по анґлійськи або що хочуть учити ся анґлійської мови) просимо зійти ся в суботу 7/ІІ. о 5. год. попол. при вул. Корняктів, ч. 1. ІІІ. поверх.   Львів затягає пятьміліонову позичку. На вчерашнім засіданню львівської міської ради ухвалено затягнути пятьміліонову позичку.   Відвошівня у Львові. У Львові на головнім двірци мають побудувати велику відвошівню, в котрій буде могти купати ся денно 800 осіб.   Тиф в львівськім повіті. В львівськім повіті панує тиф в отсих громадах: Винники, Замарстинів, Підліски малі, Кривчичі, Пикуловичі, Солонка, Сокільники, Красів, Вербіж, Жидатичі, Запитів, Яричів, Борщовичі, Сиґнівка, Глуховичі і Грибовичі.   Нова Рада   