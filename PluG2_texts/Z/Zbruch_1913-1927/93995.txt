◦ ◦ ◦ ◦

Латинська пропаґанда в Бриґідках. Нам доносять про такий нечуваний факт: В львівських Бриґідках управляється безсоромно пропаґанда за переходом на латинський обряд. Увязнених, котрі зголосять свій перехід на латинство і зобовяжуться говорити по польськи, випускається зараз на волю. Змучені довгою вязницею наші люди масово підписують такий цироґраф. Звертаємо на таку роботу увагу компетентних чинників. Згадана практика управи Бриґідок переходить вже всякі межі безсоромности. Щось подібного булоби хиба можливе за часів Нерона! Таке нелюдське знасилування найсвятійших почувань о ціле небо страшнійше, як всякі середньовічні тортури, хочби й найлютійші! I це діється в XX століттю!   Жіночі збори у Львові в справі полонених і інтернованих. Дня 24. ц. м. відбулися у Львові збори "Українських Жінок" у справі положення полонених і інтернованих. Ухвалено такі резолюції: 1) Українські жінки зібрані на довірочних зборах дня 24. ц. м. протестують проти дотеперішнього трактування українських полонених. 2) Протестують проти масових арештувань української інтеліґенції й селян. 3) Жадають в імя людськости негайного звільнення всіх арештованих і конфінованих. 4) Супроти застановлення воєнних ділань між Україною й Польщею, супроти недостачі приміщення й неможности прохарчування, домагаються звільнення всіх полонених. 5) Заки це наступить, домагаються поліпшення санітарних відносин, приміщення й харчів у всіх таборах. 6) Збори вхвалюють вислати відпоручників до начальника польської держави; а) з представленням стану річи й із просьбою о інтервенцію, й із просьбою о амнестію для засуджених політичних вязнів. Звідомлення про ці збори містимо за "Впередом", бо міжпартійна "Самаританська Секція Українського Горожанського Комітету" вважає відповідним подавати свої комунікати тільки до соціялістичного "Впереду".   Галицьких збігців видалюють з Відня. Morgen доносить, що віденські власти відкинули багато просьб галицьких збігців о признання їм права на побут в Відни, мимо, що устава обезпечує особи, які мають постійний заробіток, або мусять перебувати в столиці. Тимчасом відкинено подання урядників й робітників, постійно занятих в віденських підприємствах.   Фасоля замість хліба. Мійське апровізаційне заведення повідомляє, що в найблизших днях правдоподібно забракне хліба в районових склепах і замість нього видаватимуть на хлібові карти ч. 4 пів кільоґр. фасолі в ціні 4 к. з опакованням.   Проти хабарів на залізницях. З боку міського апровізаційного уряду рішено внести меморіял до польських властий в справі хабарів на залізницях. При цій нагоді виявився факт, що в Дзєдзіцах один з залізничників зажадав 1000 кор. за причіплення ваґона.   Урядники львівського маґістрату скликали оноді віче, на якім загрозили страйком, коли їх домагання відносно апровізації не будуть узгляднені.   Нова Рада 