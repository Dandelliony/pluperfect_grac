Про настрої галицького українства в обличю наїзду.

Львів, 17. жовтня 1916.
Злорадні міркованя "Колокола" про "страх смерти", який буцїм-то обхопив галицьких Українцїв в обличю походу Брусїлова на Львів, і про їх буцїм-то вже розпучливі надїї на ратунок від австрійських армій, повторила також польська преса — почасти не без зазначеня своїх добре відомих почувань супроти нас і нашої справи. Погрози російської ґазети подали ми кілька днїв тому без уваг, як куріоз, котрий говорить сам про себе. Одначе по голосах польської преси показуєть ся, що може й треба кілька хвиль зупинитись над російським "memento mori" і над почуванями, яке воно викликує в таборі наших приятелїв.
Супокійно можемо російські погрози стилю "Колокола" пропустити попри себе і не зворушуватись ними нї трохи. Так приняти їх можемо — нетільки тому, що з "концентричного походу на Львів" зробили ся нинї, завдяки висшій стратеґії союзних війск, тільки судорожні наскоки проріджених російських мас на відокремлені відтинки довгого фронту, наскоки, які мають на метї не стільки нанести "смертний удар" українству, скільки відвернути такий удар від свіжо втягненого у воєнний вир ромунського помічника, — а передовсїм тому, що знаємо, як дуже грубо помиляють ся "Колоколи" і їх львівські й краківські товариші в своїм мальованю настроїв галицького українства в обличю наїзду і в своїй оцїнцї житєвих сил українства в Галичинї і поза Галичиною.
Свої побожні бажаня вони представляють наче дїйснїсть.
Що супроти можливости нового наїзду українська суспільність Галичини і Буковини заздалегідь робила всякі приготовленя, щоби на випадок потреби зберігти перед знищенєм національне майно і обезпечити перед знущанями і вивоженями своїх дїяльнїйших у публичнім житю членів, се річ зовсїм природна і по досвідам 1914/15 р. вказана. На панїчний "страх смерти", який ввижаєть ся нашим ворогам, сї приготовленя так само не вказують, як не свідчить про панїчний "страх" господаря обезпечуванє майна перед вломом, а житя на випадок нещасливої пригоди. Сї охоронні міри є висловом звичайної розваги, які з панїкою не мають нїчого спільного.
Що з вірою своєю в хоробрість союзних війск і в доцїльнї зарядженя союзних команд австрійські Українцї не на таку вже непевну карту ставили, як то кому уявлялось, про се нинї, по подїях останнього місяця на всїх фронтах, особливо на фронтї російсько-ромунськім, навіть "Колокол" буде імовірно трохи инакше думати, нїж тодї, коли писав свої бундючні погрози.
Лишаєть ся ще численє наших сусїдів із Сходу і Заходу на найгіршу можливість: на оконечне відданє всїх українських земель під власть російської держави. Серед нинїшного воєнного положеня "можливість" ся дуже близько межує з країною неімовірности; коли одначе в петербурських кругах ще числять ся ж нею і числять на неї, то з нашої сторони треба сказати, що — при цїлім нашім противенстві до неї — не викликує вона в нас зовсїм аж "страху смерти". Повага відносин відівчила нас від киданя реторичних погроз чи перехвалок, тож по зимнім розглядї житєвих корінїв і живчиків нашого національного істнованя мусимо також на се крайне "memento mori" відповісти: ми жиємо і будемо жити — які-б не прийшли на нас тяжкі обставини. Припустивши навіть найгірший вислїд війни, ми таки маємо супокійну свідомість, що не з Галичини і Буковини вийшли основні факти українського житя і не відси виросли засновки правно-полїтичних стремлїнь української національности. Маємо отже свідомість, що навіть принципіяльна переміна наших правно-державних відносин — при своїм безперечно великім тягарі для сьогочасного українського поколїня і для цїлого теперішного українського житя — нї трохи не захитала-б фактом, що з російської України виросла і відти перенесла ся на австрійську Україну українська національна стихія. Піднялась там стихія ся в найтемнїйшій порі гнету і відти одержали товчок до національного відродженя західні окраїни нашої землї, Галичина і Буковина. Там, у Київщинї, Полтавщинї, бєть ся житєва сила українства, там основа нашої національної будучности, а загарбанє Галичини і Буковини — і скорше чи пізнїйше, але стихійною конечністю — викликало-б у російській Україні зовсїм і не такі національно-полїтичні наслїдки, як ті, котрих сподїють ся ті круги російського народу, що стоять за "Колоколом".
Не бажаємо собі російського наїзду, боронимось перед ним, знаємо, що він нанїс-би нам великі шкоди і діймаючі рани й болї, — але "memento mori?" — нї, на сїй точцї наші вороги помиляють ся грубо, дуже грубо! 