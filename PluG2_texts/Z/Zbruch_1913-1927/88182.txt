Дайте книжку для жовніра!

Більше, чим живе слово, більше чим вдоволення життєвих потреб людини, впливає на чоловіка книжка. Про її виховуюче значіння знали наші вороги і тому не допускали її на село, держали здалека від неї наших мужиків, замикали їм доступ до сеї скарбниці людського духа, шпихліру знання і добра, зложеного найкращими одиницями світа. Алеж тепер в час визвольного пориву народніх мас, треба дати як найлегший доступ книжці чи взагалі друкованому слову до нашого села, передовсім до наших військ.   У вільні від служби і боротьби хвилини жовнір радо береться за книжку і читає не дивлячись на її зміст. Вінжеж привик до праці, ні одної хвилини не може сидіти бездільно, тому шукає за книжкою, бо в ній надіється найти відпочинок, розраду і потіху, в ґазетах відповідь на ті питання які йому насуваються. Заступити книжки чи ґазети не може тут живе слово, бо деж найдете стільки людей, щоб скрізь були, при кожній нагоді стрічались з жовніром, розмовляли з ним і в кожну хвилину могли заняти його своїми бесідами.   Скажете — таж офіцери все можуть бути між жовнірами і заступати хоч по части книжку. Та не забувайте, що між військом старших офіцерів мало.   Алеж і офіцир, хочби і хотів, не може добре інформувати людей на фронті. Почтовий рух ще не наладжений; ґазети приходять дуже рідко, а книжок зовсім нема. Про основання бібліотек для війська тільки почали думати, а жовніри вже давно просять, щоб дати їм книжку і ґазету, інформувати про наше життя, про ті події, які рішають долю нашого народа.   Здорова книжка — все одно белєтристика чи популярно-наукова література, причиниться до піднесення свідомости нашого вояцтва, додасть завзяття, охоронить перед деморалізацією, дасть побіду над ворогом.   Щоб піти на стрічу потребам і домаганням нашого вояцтва, приступаємо до основання бібліотеки-читальні при III бриґаді. Всіх громадян проситься о дар в книжках, а редакції о безплатне посилання по кілька примірників ґазети.   Книжки і перечитані ґазети просимо передавати до Української Книгарні в Станиславові або пересилати прямо на фронт на подану адресу.   Ф. Чайківський, п. дух.   Република 