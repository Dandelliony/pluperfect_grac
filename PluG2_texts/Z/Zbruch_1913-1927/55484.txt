Про національний характер.

Львів, 29 серпня 1916.
Високо нести голову в хвилях, коли всміхаєть ся нам доля, коли все нам ведеть ся і коли перед нашими очима ясно встелюєть ся шлях до щасливійшого завтра, — штука невелика. До сього здатний кождий — як у приватнім, так і в публичнім житю. І титулу до особливої заслуги ізза сього нїхто не може собі виводити. Але не втратити голови, не впасти на дусї, не позбути ся віри в себе і в свою справу в хвилях, коли в иншу, нїж наша, сторону звертаєть ся усміх долї, коли хитають ся основи нашого істнованя, коли будуччина наша сповита мракою й темрявою, — до сього треба чогось більшого від хисту до первісної житєвої радости, — до сього треба характеру.
В особистім житю характер рівно потрібний, як в житю збірнім.
А в збірнім житю потрібний він у всїх тяжких переходах чи в мирі чи у війнї. У війнї навіть більше — і то як людности цивільній, котра жиє поза лїнїєю боїв, так і безпосередним акторам війни — війскам.
На скучну одностайність у нашім положеню протягом сеї війни справдї не можемо жалкуватись ми, сучасники її, українська людність Східної Галичини і Українцї жовнїри українського сїчового стрілецтва й богатьох полків армії, розсипаних по всїх фронтах! Від початкового голосного одушевленя до тяжких проб наїзду й карпатської війни; від підєму сердець і надїй в часї побідного походу в лїтї 1915 р. до найновійших подїй, звязаних з полишенєм довго держаних становищ над Стрипою і з походом на нові становища — значно дальше на захід! Кілько в сих переходах було і є нагоди: для сплїтаня радісних надїй; для похнюплюваня голов; і для суворого, характерного держаня духової рівноваги!
З заниманєм нових, назадних становищ, з полишанєм великих просторів рідної землї, потом і кровю зрошеної, під наїзд, з появою нових ворогів, котрих треба побороти, — якої сили духа, якої характерности особистої й національної, якої віри в незнищимість збірної енерґії, якої глубокої самопошани, якого твердого почуваня чести національної й жовнїрської, чести лицарської, — треба українському стрілецтву (бо йому нинї передовсїм присвячуємо сї стрічки), щоб не захитати ся в самих основах своєї душі, не спроневірити ся найглибшій сутї свойого збірного істнованя, не заперечити свойого характеру, не стратити льоґічної нитки, котра невмолимо вяже кождий новий наш крок з усїми кроками попередними, особливо-ж з першим, начальним, принципіяльним! І кілько здорового інстинкту, кілько погорди для хвилевих і проминаючих настроїв невдоволень, а навіть хочби й оправданого негодованя, кілько розваги, розуму й такту йому треба — супроти спокус на схибнені кроки!
Полїтика й війна не розвивають ся простою, кождому ясною лїнїєю — лїнїя така можлива тільки в царстві думки або в безвоздушній области. Поза сим скрізь стоїть перед людиною чи громадою, коли вона дїлає, опір противної сили — цїла система опору противних сил, які скривлюють лїнїю, вигинають її, а дїлаючому кидають під ноги тернє, завдають йому невдачі й рани, світ перед ним замрачують. Від невдач, нераз навіть тяжких і діймаючих, нїхто в полїтиці й у війнї не обезпечений. Та характеру і розуму треба, щоб нетільки не датись зломити противенствам, а навпаки, щоб усю волю і весь хист на те напружити, щоби в часї як найскоршім колесо долї знов на свою сторону повернути.
Українське громадянство, котрому й за фронтом зовсїм не легко живеть ся під тягарем війни, знає, що український вояк в сих часах проби і міри вповнї виявить свій національний характер і свою жовнїрську честь. І буде українська суспільність свойому війску за випробовану в тяжких обставинах характерність і честь ще більше вдячна, нїж вдячна йому було вже за те, що в часах рожевих надій і радісного підєму воно стануло в рядах — під звуками національного гимну і під весело пливучими у чистім воздусї синьо-жовтими стягами. 