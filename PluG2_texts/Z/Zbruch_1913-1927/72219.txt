Українське Педаґоґічне Товариство до громадянства.

Вже дуже давно Українське Педаґоґічне Товариство не відзивало ся до публичної жертвенности. Були инші пекучі потреби, тож наше товариство вберігало супроти них льояльну резерву. Але тепер, коли наука в наших численних приватних школах без жертв наших земляків була би неможлива, пригадуєть ся Головна Управа товариства зі своїми потребами.
У Львові є вісїм приватних шкіл товариства:
1) Приватна жіноча учительська семинарія, 136 учениць. Удержанє сеї школи є получене з так великими видатками, що мимо шкільних оплат, впрочім невисоких, товариство докладає до неї річно около 20.000 корон. Ся школа робить від 12 лїт що року стараня о право прилюдности, та дістає все відновну резолюцію з заміткою, що школа отримає право прилюдности тільки тодї, як згодить ся на утраквізм. Але наше товариство не зійде з принципіяльного становища.
2) Чотироклясова жіноча школа вправ при семинарії, з правом прилюдности, 70 учениць (вул. Длуґоша ч. 17). Дїти бідні, не можуть зложити навіть низенької оплати 8 корон річно, а навпаки потребують підмоги на одїж, обув, книжки і зшитки. Та школа коштує товариство річно о коло 7000 корон.
3) Пятиклясова дївоча видїлова школа ім. Тараса Шевченка з правом прилюдности (вул. Мохнацького ч. 12). Давнїйше називала ся така школа: девятиклясова. Оплата за науку всего річно 12 корон. Богато бідних учениць увільнюють ся й від сеї оплати. Удержанє річно 14000 корон.
4) Мужеська чотироклясова школа ім. Бориса Грінченка з правом прилюдности (вул. Городецька ч. 95), 206 учеників в шести віддїлах.
5) Дївоча чотироклясова школа ім. Бориса Грінченка з правом прилюдности (вул. Городецька ч. 95), 160 учениць в чотирох віддїлах. Ті обі школи веде Кружок У. П. Т. ім. Бориса Грінченка і видає на них річно около 20.000 К.
6) Мішана чотироклясоза школа ім. короля Данила (вул Жовківська ч. 62) 249 дїтей в шести віддїлах, коштує річно около 10.000 К.
7) Мішана школа ім. князя Льва (вул. Клушинська ч. 5, бічна Личаківської), 87 дїтий в трох клясах, четвертої ще нема, коштує річно около 5000 корон.
8) Хлопяча школа ім. Т. Шевченка (вул. Длуґоша, ч. 17) для стрийської дїльницї, 119 хлопцїв в трох віддїлах, четвертої кляси нема, коштує річно около 5000 корон.
Кружок У. П. Т. в Перемишли веде дві народні приватні школи в самім Перемишли.
Крім того удержує товариство чотири приватні ґімназії: В Яворові (8 кляс), в Долинї (7 кляс), в Городенцї (8 кляс), в Рогатинї (6 кляс) та чинить заходи о віднову приватної ґімназії в Чорткові при помочи місцевих чинників. Удержанє одної ґімназії виносить пересїчно річно 40.000 корон.
Приватні жіночі учительські семинарії (зглядно курси) то обновлюють ся то свіжо закладають ся: в Коломиї, Тернополя, Долинї, Перемишли і Дрогобичи.
На веденє всїх сих приватних шкіл треба товариству гроший, і то не мало гроший. Загальна дорожнеча всїх річий відбиваєть ся й на школї: губка, що коштувала перед війною 2 корони, коштує тепер 7 К 50 с., одна лавка на три ученицї 120 корон, таблиця 130 корон, кільоґрам крейди 3 корони, кільоґрам олїю до запусканя підлоги 5 корон (перед війною 40 с.) і т. д., і т. д. А вже всї аж надто добре знаємо, що нинї коштує сотнар угля та дров!
Супроти надходячої зими Головна Управа товариства просить о можливо як найскорші щедрі жертви на школи товариства, яке мимо всїх перепон моральних і матерїяльних свої приватні школи вести хоче. Судьбу їх віддаємо в руки всїх наших тямучих земляків і землячок.
Перед війною опікував ся приватними ґімназіями краєвий Шкільний Союз ("Рідна Школа"). Тепер силою обставин перед перейшла опіка над ґімназіями на У. П. Т., отже просимо всїх людий, що в своїм часї підписали деклярації "Рідної Школи", реалїзувати свої зобовязаня на річ приватних ґімназій чеками У. П. Т., які отсе долучуємо.
Головна Управа Українського Педаґоґічного Товариства. 