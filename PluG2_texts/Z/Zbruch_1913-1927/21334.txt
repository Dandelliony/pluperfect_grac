Великодні писанки.

Наближають ся Великодні сьвята, з котрими звязаний цікавий і розповсюднений на цілій Україні Руси звичай писати писанки. Сей звичай, що має початок свій в далекій минувшинї, на жаль, дотепер розслїджений ще дуже мало, хоч міг би розкрити перед нами не одну цікаву сторінку з духового житя наших предків — їх вірувань, понять, поглядів на оточуючі їх явища природи, познайомити вас з памятками їх обрядів, що переховали ся до наших часів, характером і способом житя.
Причиною було головно те, що занадто мало зібрано досї того сирого материялу, на підставі котрого можна б робити загальнїйші висновки та намалювати повний і докладний образ сього звичаю.
Особливо-ж мало зроблено у нас для дослїдженя і використуваня незвичайно богатого і красного орнаменту писанок, що має велике значінє і інтерес так з погляду археольоґічного і історично-культурного, як рівнож етноґрафічного та артистичного.
Очевидно, що належне дослїдженє орнаменту писанок можливим стане лише тодї, коли буде зібрана значна їх скількість в приступних до студіованя колєкциях публичних інституций і то з усїх місцевостий нашої землї.
Наукове Товариство ім. Шевченка вже двічи звертало ся до суспільства з горячим зазивом допомогти йому в справі збираня писанок та материялу до виясненя звязаних з ними звичаїв. І треба сконстатувати, що суспільство відкликало ся на сї зазиви, хоч може і не в такій мірі, як можна б було сподївати ся з огляду на інтерес і значінє справи. Останнїй раз звернуло ся Наукове Товариство з зазивом в справі писанок в 1913 році і наслїдком уміщеної в часописях відозви було те, що до музея Товариства вплинула досить значна скількість нових і цікавих оказів. На жаль одначе не всї ті, що прислали писанки, уважали за потрібне подати докладно місцевість, звідки походять писанки, назву орнаменту й инші дуже важні відомости, без котрих самі предмети дуже богато тратять на своїй науковій вартости.
Тому управа музея Наукового Товариства ім. Шевченка, поновляючи з нагоди надходячих Великодних сьвят свою горячу просьбу до всїх тих, кому лежать на серці інтереси культури нашого народу та її розвитку, присилати до музея писанки, уважає необхідним подати всїм шановним збирачам їх отсї вказівки що до збираня і пересилки:
1) На окремім куснику паперу, розміру около 1/4 звичайного концептового аркуша, записати докладно: а) село (місточко) і повіт (або місто), де написано писанку; б) коли можливо, назвиско, імя, вік, стан і ступень просьвітний особи, що писала писанку; в) час (рік або й докладнїйше), коли написана писанка; назву орнаменту (взору, десенї) сеї писанки і складових частин його, (уміщених на писанці ґеометричних фіґур, подобизн ріжних предметів, ріжних подїлок, пасків, крисок і знаків і т. п.); д) якими фарбами закрашено сю писанку, чи купованими чи свого домашнього виробу? Як звуть ся і з чого вироблені ужиті до того фарби? Як звуть ся в зазначеній місцевости кольори сеї писанки? е) чи орнамент присланої писанки є загально розповсюднений в згаданій місцевости, чи, може, він нового походженя (в такім випадку коли і звідки його позичено), чи нарештї такий, котрого вже не уживають (або не всї уживають) в тій місцевости? ж) назвиско, імя і стан особи, що присилає (або дарує) писанку до музея.
2) В згаданий кусник паперу з інформаціями завинути дотичну писанку; писанки запакувати в міцну деревляну скриночку (або якесь деревляне начинє, що може бути інтересне для музея), вистелену чимсь мягким (леном, клочєм, дрібними шматками або пересипати їх ґрисом, дрібною тирсою (трачинєм) і т. п. і переслати почтою (ще лїпше передати кимсь при нагодї, розумієть ся, коли ся нагода трапить ся невдовзї) на адресу: "Музей Наукового Товариства імени Шевченка", ул. Чарнецького ч. 24, у Львові (Lemberg, Oestrrreich Австрия).
3) Окремим листом повідомити управу музея про посилку і подати, чи надіслані писанки — дар посилаючого, чи, може, посилаючий жадає звороту коштів за пересилку, опакованє або за самі писанки та в якім розмірі?
Управа музея просить приняти до відомости, що всї видатки на пересилку, доставу, опакованє і т. п. готова звернути всїм, хто того зажадає, і тому просить тих, кого зупиняє від присилки до музея писанок лише неможливість понести необхідні для того видатки, мати певність, що сї видатки зараз же по повідомленю і отриманю посилки будуть їм зверненї.*)
Назвиска всїх тих осіб, котрі пришлют писанки, будуть опубліковані в справозданях музея.
Управа музея Наукового Товариства імени Шевченка. *) Для музея дуже інтересні і важні будуть також инші предмети, звязані з Великодними сьвятами і Великоднем сьвяточним ритуалом, як напр. взірці ріжних: сьвяточних печив з тїста, що дали би ся законсервувати, напр. в засушенім видї або з котрих можна би поробити моделї; ріжного роду забавки, котрі дарують дїтям з нагоди сього сьвята; фотоґрафічні знимки з народних ігор, забав, з місцевого населеня підчас ріжних великодних обрядів і церемонїй і т. п.  