Протиукраїнська тенденція російської офензиви.

Львів, 4. вересня 1917.
Недавно ствердили ми на основі фактів, про які нам донесено, що підчас останної російської офензиви й відвороту в українській Галичинї була серед російського війска очевидна тенденція руйнувати все українське. "Чи се — писали ми тодї — робили самі з себе салдати російської і польської народности з ненависти до всего українського, чи може навіть був на се якийсь приказ з гори, не знаємо. Але факт особливого нищеня всего українського при шанованю польських інституцій такий яркий, що подаємо його до відомости українського правительства, яке повинно його розслїдити й потягнути винних до відповідальности."
Сї слова викликали в польській пресї настрій, що знайшов вислів у полєміцї, яку ще дуже делїкатно буде назвати виливанєм помий. Та що така полєміка польської преси в українських справах є нормальним явищем, то ми вже давно перестали їй дивувати ся. На що кого стати!
Дістало ся в тій полєміцї й українському правительству, якого увагу ми звертали на факт особливого руйнованя всего українського російською армією. Пише його польська преса на знак легковаженя і в знаках наведеня і називає "самозванчим ржондом", обурюючи ся разом з духом пок. Заґлоби, що Україна посміла заломити ся з-під "правовітей владзи", хоч-ба й російської. Та се можемо польській пресї дарувати. Факт повставаня української держави власними силами українського народу впав на польську голову мов цегла з будови на прохожого, отже не дивниця, що вони не можуть так швидко з тим фактом помирити ся.
Та коли польська преса кидаєть ся на нас, що ми посміли те руйнованє всего українського приписати також російським салдатам польської народности, то ми на се можемо спокійно відповісти, що зробили ми се на основі фактів, про які нам доносять не з одної місцевости, а з ріжних сторін української Галичини.
В Калуши руйновано "Народний Дім" таким способом, що салдати обступили його тїсним колом, щоби нїхто не міг приступити й ратувати. Обступивши так, кидали туди ріжні вибухові й запальні матеріяли і так пильнували, аж доки будинку не знищили до тла. Ті, що припадково проходили близько тої руйнуючої орґії, говорили, що салдати розмовляли між собою по польськи.
З села Карлова снятинського повіту доносять нам знов, що там російські салдати польської народности зруйнували українську читальню і бюст Шевченка кинули до гною.
Кидаючи ся на нас, польська преса з певним тріюмфом заявляє, що ми подаємо факти, на які не маємо і не можемо мати свідків. Коли хтось, кому закидають сповненє якогось вчинку, боронить ся тільки тим, що на те нема і не може бути свідків, то се ще не є доказ його невинности, а хиба тільки його певности, що його при сповненю того вчинку нїхто не бачив анї не зловив за руку.
Може бути, що так собі думає і польська преса, що се прецїнь воєнний час і на те, що дїяло ся в такім часї, певного доказу перевести не можна. Адже винні по тім боцї боєвої лїнїї тай хто їх знайде в салдатській масї, а пошкодовані і свідки — що з ними стало ся тай чи вони можуть мати повні докази на свої поміченя?!
Тим більше, що польська преса сама стверджує в цїлім ряді дописий з міст української Галичини, що там скрізь замітне було зближенє між Поляками й Росіянами на тлї спільного інтересу проти Українцїв, зближенє, яке особливо виявляло ся від часу, як в занятій українській Галичинї й Буковинї обняв правлїнє український ґенерал ґубернатор Дорошенко.
Що те зближенє могло довести салдатів російської і польської народности до спільних виступів проти українських інституцій, се не є нїщо неможливе, особливо в світлї фактів, про які — стверджуймо се ще раз — дістаємо відомости з ріжних сторін. 