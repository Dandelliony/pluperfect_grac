В таборі полонених.

На краю полудневої части села С., яке розтягло ся здовж зелїзничого шляху, лежить звичайний собі галицький фільварок-двір. Свойого гарного вигляду він і нинї не втратив, хоча і на нїм положила злобна рука своє пятно. Серед столїтник лип стоїть двірський дім. В нїм мешкав колись властитель, але сьогодня його вже тут нема. Цїле уладженє знищене, зрабоване, брак навіть вікон і дверий. Такий самий вид представляють і инші двірські будинки; в них був колись гарний живий інвентар, прилади рільничі, але нинї по тих і слїд загинув.
Нинїшними мешканцями двора є російські полонені, яких уживають до направи доріг, а також до пільних робіт. Число їх виносить коло трех соток.
Нераз бачив я, як вони ішли на роботу, або вертали від неї. Я постановив собі їх відвідати і приглянути ся їх житю. На дворі був кріпкий мороз, сонце гарно світило і освітлювало двір золотистим промінєм, де були полонені. На дорогу взяв я з собою пачку українських часописий, яких наскладав від кількох днїв.
Входжу до двора. На подвірю тут і там під охороною галицької "ландштурми", одягнені в "шинелю" ходили полонені повільним кроком, питомим російського жовнїра. Більший їх гурт стояв біля будинку, з якого виходила густа пара; в нїм містила ся їх кухня. Кождий з них був "узброєний" в казанок і ждав нетерпеливо на свою чергу.
Приступаю до них, витягаю часописи і питаюсь:
— Є у вас Українцї?
В одній хвилї товпа порушилась, а полонені почали до мене тиснутись на вид українських часописий. На лици їх зарисувалась радість; вони давно вже не читали друкованого письма.
— Прошу менї дати, я з полтавської! — просить мене один салдат, гарним українським наголосом.
— Я з волинської!
— Я з над самого Збруча!
От так кождий просив часописи і я по можности всїх обдїлив.
Вкінци приступає до мене полонений російський Поляк і каже:
— Ja z Królestwa, ale po ukraińsku umię czytać.
І тому я дав часопись. Один знова питає мене, коли буде мир. Йому я сказав, що може в недовзї се наступить. Тодї каже:
— Ми тут з туги всї погинемо; у мене жінка, дїти...
За хвилю бачив я, як сидїли під двірським домом салдати і читали часописї. У одного "Дїло", у другого "Вістник Союза Визволеня України", і т. д.
Один з них, глубоко зачитав ся, шукав вістий з України.
Другий так читав часопись, що положив свій порожний казанок, забув про обід.
Иншому було видко слези...
Евген Бородиєвич, підхоружний УСС. 