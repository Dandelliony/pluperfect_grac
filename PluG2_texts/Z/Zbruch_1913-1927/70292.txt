Нове правительство.

Львів, 31. серпня 1917.
Нове правительство д-ра Зайдлєра, яке з нинїшним днем вступає в уряд, приносить українській суспільности в Австрії рівночасно два виключаючі себе взаїмно факти національно-полїтичного значїня. Се: задержанє уряду галицького мінїстерства, відданого в руки Поляка, і рівночасне іменованє першого за весь час приналежности нашої до Австрії мінїстра Українця, призначеного стати мінїстром ресортовим.
Збереженє інституції Поляка-мінїстра для Галичини є ствердженєм, що керманичі Австрії не зірвали з тою полїтикою, яка від півстолїтя трактує Галичину цїлу, оте й українську її часть, наче польську правно-полїтичну одиницю, яку в радї корони рапрезентують тільки Поляки і яка є запереченєм права українського народу стати в правно-полїтичній области в один ряд з усїми иншими народами держави.
Без згоди Поляка-мінїстра "для Галичини" не може бути іменований нї один возний української народности; без згоди сього мінїстерства не може український горожанин Австрії виконувати признаних собі теоретично горожанських прав до уряду, просвіти, господарського житя, на скільки лише области сї входять в круг державної діяльности. Коли український нарід в Галичинї позбавлений нинї майже зовсїм своєї адмінїстрацїйної бюрократії, то се явище є тільки одним з многих наслїдків доцїльної й свідомої полїтики галицько-польського мінїстерства.
Річ самозрозуміла, що при збереженю дальшого істнованя галицького мінїстерства, не може нїколи бути мови про те, щоби українське парляментарне представництво згодило ся вислати свойого члена або мужа довіря в склад правительства, з якім знайшло ся місце для польського мінїстра для Галичини. Поки панове Твардовські репрезентують перед короною цїлість Галичини і поки під їх омофором панове Трембаловичі репрезентують перед українською людністю Австрію, її правительство і систему її полїтики супроти українського народу, — немає для українського представництва можливости инакшого становища супроти правительства, як тільки становища неґативного, опозиційного. Очевидна річ, що степень неґації і міра опозиційности мусять бути залежні від цїлого ряду обставин — одначе сама суть відносин між правительством і нами все остаєть ся незмінена і та сама. Не зміняє її навіть така безперечно важна, подекуди може навіть історична подїя, як покликанє першого Українця до ради корони. Подїя ся означає перелїм у традиційній практицї держаня українського елєменту поза скобками управи держави. Цїсар Карло вчорашним своїм актом зірвав з тою практикою і іменованєм проф. д-ра Івана Горбачевського зробив перший крок в напрямі до перетвореня австрійської держави із самого тільки знаряду володїня над нашим народом у державу—співвласність також нашого народу. Якби до сього кроку було долучило ся скасованє галицького мінїстерства і зірванє з системою польської адмінїстрації в українській части Галичини, то український нарід уже нинї мігби радісно відітхнути.
А так — навіть замітний і відрадний сам у собі факт іменованя загально в українськім громадянстві поважаного фаховця в области публичної гіґієни сам собою не переступає межі значіня першого і зовсїм недостаточного натяку чи завдатку на те, що також в Австрії дійсно, нетільки теоретично, істнує можливість визволеня української народности і землї з під чужинецького володарства, можливість здїйсненя рівноправности українського народу в Габсбурській монархії, можливість справдїшного признаня сеї держави також нашою державою. 