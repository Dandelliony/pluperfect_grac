◦ ◦ ◦ ◦ ◦ ◦ ◦ ◦ ◦ ◦

У нейтральній смузі на східньо-галицькому кордоні немає ніякої влади. Там склались банди простих розбійників, які терроризують та граблять населення. Поляки відійшли на 15 кілометрів по цей бік Збручу, так, що Збруч можно свобідно переходити. Оця 10 км. смуга стала прибіжищем багацько непевного кочівного елєменту.   До Львова приїхала большевицька місія й примістилась в помешканні польського Народового Касина (клюбу).   У Львові в першій половині грудня урочисто святковано, лєкціями, концертами та виставами, 25-ти літні роковини смерти М. Драгоманова та 52-у річницю існування т-ва "Просвіта".   Відгомін союзу... Вчора поліція придержала у Львові кількадесять старшин армії У.Н.Р. Їх відведено до табору на Ялівці. Як нам доносять старшини й козаки армії У.Н.Р., положення їх є дуже тяжке. Вищі офіцери, особливо позафронтові, дають собі яку таку раду, бо є матеріяльно забезпечені, натомість низькі офіцери, а особливо козаки, терплять нужду. А в таборах, у яких є приміщені, переживають тяжкі довгі години в голоді й холоді, бо не дістають ні достаточної поживи, ні не мають доброго зимового одіння, яке забрано їм при розброєнню.   На воєводів Галичини називають кандітатами: теперішнього "делєґата" Галєцького, львівського старосту Желєньского, ґрафа Лясоцкого, старостів Равского й Юристовского та п. Децикевіча.   [Воля, 18.12.1920] 