Холмщина й польське обуреннє.

З польського боку підносять найтяжші закиди проти визначення західної межі в мировім договорі з Україною, немовби відбув ся четвертий подїл Польщі. Всї польські закиди не можуть видержати критики і, здаєть ся, польська буря тільки в тій цїли використала холмську справу, щоб дати відповідний привід уже давно постановленій, зверненій проти центральних держав орієнтації.
Нї з історичного, нї з етноґрафічного становища не можна усправедливити польського обурення. Під історичним оглядом представляєть ся річ так. Наймогутнїйшим володарем старої української київської держави був київський великий князь Володимир Великий (в X віцї), якому підлягали всї староукраїнські князївства. За його часів належала вже Холмщина до київської держави, так само Підляше. Під церковним оглядом Холмщина належала до володимир-волинської дїєцезії, Підляше до турівської. Межу між Польщею і київською державою творила тодї Висла, названа Білою Водою.
Щойно польський король Болеслав Хоробрий перейшов Вислу і в 1918 р. зайняв Люблинську землю і Холмщину, все-таки тільки на 12 лїт. Бо вже київський великий князь Ярослав Мудрий (XI в.) ревіндикував Холмщину для київської держави й від того часу належав сей край до української держави аж до половини XIV віку.
Тимчасом зайшла деяка зміна. По занепадї Київа, спричиненім нападами диких азійських орд, пересунув ся осередок державного життя староукраїнських земель більше на захід, а саме до Галича над Днїстром (в теперішнїй Галичинї), де король Данило заснував могутнє галицько-володимирське королївство (в першій половинї XIII в.). До сього королївства належали також Холмщина й Підляше й саме згаданий староукраїнський галицький князь, якого коронував панський лєґат Опіс в Дрогичинї, був тим, що заснував міста Угровськ і Холм, дав себе коронувати в Дорогичинї на Підлящу й перенїс свою столицю до Холму.
Щойно в 1352 р. заволодїв вище згаданими землями польський король Казимир Великий, й тодї не злучено сих земель з Польщею, але з т. зв. "Руським Воєводством", в тій свідомости, що сї землї не належать до корінної Польщі й що їх треба трактувати яко чужу українську землю. З Польщею не були нїколи злучені ті землї, про які тут мова.
Щойно Наполеон прилучив Холмщину до заснованого ним в 1809 р. варшавського князївства. А сей етап утримав ся також на віденськім конґресї в 1815 р., тодї, коли т. зв. Польське Королївство (властиво Конґресову Польщу) придїлено російській державі. Російське правительство довший час лишило незміненою варшавську ґубернїю; щойно в 1910 р. утворено з Холмщини окрему холмську ґубернїю, а саме за таємною згодою польського представництва в російській Державній Думі, якому то представництву, щоб його заспокоїти, правительство Столипіна приобіцяло міську самоуправу в Польськім Королївстві. Поляки зовсїм погодили ся з такою розвязкою холмської справи.
Тому зовсїм не можна пояснити, як Поляки можуть покликувати ся на нарушеннє їх історичних прав. Та ще менше можна пояснити, коли вони покликують ся на етноґрафічні відносини в краю. По офіціяльній російській статистицї (проти якої з польського боку не піднесено жадного протесту) виносила скількість населення Холмщини й Підляша кругло 1,800.000 людей, а його процентовий подїл по національности згідно з офіціяльною переписю з 1909 р. представляєть ся ось так:
А. Холмщина:
Повіт — Українцїв — Поляків — Жидів
1. Холм — 48.16% — 28.56% — 10.94%
2. Константинів — 70.32% — 14.20% — 14.94%
3. Біла — 60.43% — 15.69% — 23.35%
4. Володава — 64.97% — 14.80% — 15.52%
5. Грубешів — 57.31% — 25.91% — 16.22%
6. Томашів — 46.71% — 41.07% — 12.22%
7. Замостє — 29.01% — 52.36% — 18.08%
8. Білгорай — 38.56% — 49.00% — 11.43%
Б. Підляше:
Повіт — Українцїв — Поляків — Жидів
1. Більськ — 39.11% — 34.85% — 14.92%
2. Берестє — 64.38% — 3.89% — 20.79%
3.Кобрин — 79.57% — 2.22% — 13.71%
Як виходить з отсеї статистики, в цїлім краю мають Поляки тільки в двох повітах (замостенськім і білгорайськім) малу абсолютну чи то релятивну більшість, у всїх инших повітах мають Українцї абсолютну, а тільки в двох релятивну більшість.
Але в берестейськім договорі навіть так далеко не поведено межі української держави, бо відтято західні польські частини краю, що більше, крім того прийшло до умови, що вилученню поодиноких польських громад застерігають ся для окремої граничної комісії, до якої мають належати й Поляки. Також має взяти ся притім під увагу волю тубільцїв.
Поляки покликують ся на переведену вже в часї окупації перепись. Але як прийшло до сеї статистики, загально відомо. Українське населеннє краю або прогнано або його забрали Москалї, до того статистику робили по більшій части польські лєґіонїсти, а теперішній люблинський ґенерал-ґубернатор гр. Шептицький сказав відкрито, що зроблено все, щоб край яко "польський" прилучено до будучого польського королївства.
Ще на один момент покликують ся польські протестовцї, а саме на число католиків. З ними робить ся просто полїтичне крутїйство. Холмські Українцї належали до греко-католицької (унїятської) церкви й сї унїяти перейшли на римо-католицизм, коли російське правительство виразно заборонило унїятську церкву. Одначе українська церква утримала ся в українській частинї Галичини, де її уважають національною церквою українського населення. Тому католики Холмщини не є нїякими Поляками, але Українцями. Коли католицизм тільки з бідою ширив ся між українським населеннєм в краю, причиною було те, що українське населеннє бачило в католицизмі міст до спольщення. Коли тепер прийде край через відірваннє від Польщі виключно під український вплив, не побоюючи ся спольщення, щойно буде справжня можливість в краю і поза ним успішної працї для унїятської католицької церкви. 