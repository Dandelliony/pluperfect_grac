- Недуга митрополита ґр. Шептицького. - Сенатське рішення про київський пам’ятник Т.Шевченкови. - Теорема Пітаґора і росийське правительство. - Памяти Коцюбинського.

- Недуга митрополита ґр. Шептицького. Митрополит Шептицький підчас останнього свого побуту в Глинянах минулого тижня ізза перестуди занедужав тяжко на ногу. До Глинян завізвано зараз телєґрафічно д-ра Вічковського зі Львова і в його товаристві митрополит автомобілем вернув ся до Львова. Показалося, що відновила ся давна недуга в нозі, на яку хорував вже митрополит Шептицький давнійше двічи. По повороті до Львова виносила горячка у митрополита спершу 40 степенів, але опісля постепенно потрохи опадала, а тепер температура майже нормальна і є надія, що митрополит Шептицький скоро поверне до здоровля. - Сенатське рішення про київський пам’ятник Т.Шевченкови. Московські україножери повели останними роками заїлу кампанію проти культу Шевченка на Україні. Закулісовими інтриґантськими заходами київського ґенерал-ґубернатора Трепова спричинено ще в 1911. р. конфіскату повного петербургського виданя «Кобзаря», що розходив ся вже перед тим цілими роками по Росиї, не творячи ніякої небезпеки нї для росийського царства нї для його володаря. Конфіскату сю потвердила відтак петербургська судова палата, а 19. грудня 1912. також і сенат. Рівночасно порушили чорносотенцї всї пружини, щоб не допустити до здвигненя памятника Шевченкови в Київі. Передовсім почало ся крутійство з площею під памятник, який спихано в чимраз більше недоступну закутину Київа. По сїм за безцеремонним почином перевертня Савенка рушено приступом на київський комітет, що займаєть ся збиранєм жертв на будову памятника і здвигненєм самого памятника. На сторінках Кіевлянин і Нов. Времени закинено комітетові, що він зложився в часи революційних днів без дозволу власти, що нелєґальний, отже повинен бути розвязаний. За сими кличами пішов і київський ґенерал-ґубернатор та звернув ся до петербургського сенату з пропозицією скасувати київський обєднаний комітет будови пам’ятника Шевченкови в Київі. Київський ґенерал-ґубернатор, покликуючи ся на те, що дозвіл збирати жертви на пам’ятник дало мїнїстерство полтавському земству, доказував без основність істнованя київського комітету та просив сенат скасувати потверджену у свій час державною адмінїстрациєю постанову київської міської думи про орґанізацию сего комітету. Справу сю розглядав сенат 10. червня, але розглянувши питанє зняте київським, подільським і волинським губернатором, відкинув його пропозицію і постановив, що київська міська дума має й на далї право брати участь у справі  пам’ятника Шевченка. - Теорема Пітаґора і росийське правительство. Остання книжка Украинскої Жизни подає спис заголовків рефератів, які заборонив київський ґубернатор відчитати в київськім українськім клюбі єдино тільки тому, що реферати мали бути читані по українськи. Ось ті заголовки: «Давність білої раси», «Самоосьвіта учителя», «Сьогочасний стан науки про вихованє», «Поезия Чупринки, її мотиви і форма», «Нові дані про теорему Пітаґора», «Хлїборобство в Бразилії». Все те – в однім місяці, цьвітни. Ґубернатор повідомив управу клюбу, що й на будуче не позволить на ніякі українські реферати в українськім клюбі. - Памяти Коцюбинського. Український клюб в Харбинї на зборах старшини (30. цьвітня ст. ст.) вшанував пам'ять письменника М.Коцюбинського, ухвалив висловити спочуванє родині небіжчика, а зібраних між старшиною клюбу 10 карбованців переслати до редакції Ради на вшанованє памяти небіжчика. 