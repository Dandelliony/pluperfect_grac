Роля українського духовенства в польщеню українського населеня.

Мабуть кожний читач зробить великі очі, прочитавши такий наголовок. Де ж щось подібне можна говорити про українське духовенство, яке звичайно уважаєть ся подвижником національного житя, уособленєм патріотизму і т. д. А на жаль воно мимо того всего причиняєть ся дуже до польщеня своїх вірних, української народности. Ce проявляєть ся між инш. в двох річах: у виготовлюваню метрик і в навчаню релїґії в народних школах. Пригляньмо ся сему близше.
Хоча наше духовенство має унїверситетські студії і хоча знає, до чого може довести перекрученє назвища, особливо в судї або в школї, а проте рідко коли метрика виставлена по людськи, значить ся, назвище рідко коли написане добре. Ще сяк-так буде написана метрика, коли священик виставляє її по українськи, але як напише по латинськи, то годі в нїй пізнати своє назвище, н. пр. Strzelecki замість Стрілецький, Wierzbicki замість Вербицький і т. и. Окінченя на -kий в метриках по латинськи виставлених належать до рідкости звичайно є в них окінченя -ki, рідше -kij. Хто-ж може пізнати Українця в Strzelecki-м, Grabowieński-m, Skobielski-м, Wierzbicki-м, Michajłów (Михайлів) і т. д. і т. д. Так перекручувати українські назвища значить робити перший крок в польщеню тих осіб бодай на зовнї, бо по назвищах пізнаємо народність коли вже не якоїсь особи, то бодай її предків. Польщенє назвищ означає усуванє одної з національних признак. Гадаю, що вже крайна пора, щоби консисторії строго наказували духовенству так виставляти метрики, як назвище якоїсь особи звучить в українській мові; притім належить особливо перестерігати окінченє на -kий, -ич, -ів (а не -ów, -н. пр. Michajłów), хочаби метрика була виставлена в китайській мові, не то в латинській.
Далеко сумнїйше в наслїдках представляєть ся друга справа, а се навчанє релїґії в народних школах.
Від якогось часу завело ся таке між нашим духовенством нетільки по містах, а й по селах, навіть з мішаною людністю, що воно свої обовязки в области реліґійного навчаня многих тисяч шкільної дітвори уважає за конечне занятє, а головну вагу кладе на инші справи — особисті, родинні, політичні, почасти й справи кас, спілок і т. д. Ми радо бачимо як священиків так і урядників при громадській роботі, але під услівєм, що вони сповнять насамперед совісно і докладно обовязки свого званя. Очевидно є богато виїмків від сього правила: людий, котрі обовязки свойого званя виконують з тою солїдністю, якої вимагає кожда служба своїй суспільности, і котрі попри те ще знаходять доволї часу на совісне сповнюванє обовязків в инших областях національної працї. Але нинї говоримо не про виїмки, а на жаль — про більшість.
Сором, а заразом досада чоловіка огортає, коли видить, як наші парохи чи катехити занедбують обовязки перед шкільною молодїжю. Нарікаєть ся, що латинське духовенство забирає нам дїти й перетягає їх на лат. обряд. А було-б воно хиба таке байдужне, як наше духовенство, коли б не брало до себе овечок, бачучи, що вони без опіки. Чиж не має дитина златинщити ся, коли вона дома чує польську мову або молитву, що по містах в низших верствах часто лучаєть ся, а в школі не чує нїякої молитви, бо катехит не приходить на релїґію! Пригадую собі свої часи: ходив я через один піврік до 4. кляси народної в Золочеві. За цїлий час була у нас релїґія всего на всего раз! Але се були трохи давнїйші часи. Ну, а тепер?
От возьмімо Самбір. Є тут передмістє з подивляючою польською більшістю, а на передмістях є школи. Кождий Українець гадав би, що парох буде тих троха шкільних українських дїтий берегти, як ока в голові. Але де там! Парох на такі річи не має часу, має инші занятя, а й сотрудники не дуже до того рвуть ся. І коли польський священик постійно ходить або їздить на передмістя на релїґію, то з наших священиків нїхто не показуєть ся. Щастє, що одна з тамошних учителїв на стільки чесний, що сам припровадить дїти до великодної сповіди, бо парох ледви чи про них вспімнув ся би.
Як же се назвати, як не помаганєм в польщеню населеня? Чи дїти серед польського окруженя, не чуючи нїколи української піснї, анї молитви, анї слова, можуть довго опирати ся чужим впливам?
Або село Радловичі, приналежне до самбірського пароха. Є там ще досить Українцїв, але належало би дуже дбати про дїтий, щоби вони виховали-ся в любови до обряду й народу. А хто ж їх буде виховувати в такій любови? Хиба лат. священик, який правильно приїздить на релїґію до своїх дїтий, а українського — дасть Біг! І се все дїєть ся в такій преважній хвилї, коли у нас кожда одиниця йде мало що не на вагу золота! Можеби понехати нападу на "безбожників", "радикалів" і т. и. і не звалювати на них вини сумного стану нашого обряду, а взяти ся до собі повіреної пастви і не допустити, щоби молодїж виховувала ся байдужною, а то й ворожою до обряду й народности. Але тут треба працї, а в иншій "роботї" вистануть — слова. В усїм тій велика вина спадає на консисторію, яка не стараєть ся за контролю над працею нашого духовенства.
М. Н. 