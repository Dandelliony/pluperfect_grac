Холмська справа.

На Великдень сього 1917 р. одержав я від мого товариша по полонї і службі учителя Онуфрія Б., що зараз знаходить ся на роботї, ілюстровану листівку, в якій він писав: "Прочитав твою статю »Про Холмщину« у Вістнику з приємністю". Нинї-ж одержав я від нього-ж ч. 917 газети "Wiedeński Kurjer Polski", в якому є статя "W sprawie Chełmszczyzny", а під нею його власноручна дописка: "Ось що дїєть ся в Холмщинї й що пишуть!"
Цїкава в тійже газетї статя "Chikago posiadłością polską".
Вивід з сих обох статей такий, що до Польщі мають належати Холмщина, Волинь, Подїллє і инші українські землї, одним словом "od morza do morza", а мешканцї-ж американського міста Чікаго мають виплатити панови Бурдзїнському, нащадкови ґенерала Пулавського, один мілїярд долярів, бо вони посїдають ту землю, котру віддав Вашінґтон ґенералови Пулавському за поміч против Анґлїї.
Покликуючи ся на сю статю, ми, Українцї, повинні також заложити позов проти Польщі за ту українську підмогу, завдяки якій Польща виграла пятьсот лїт тому "ґрунвальдську битву" над Нїмцями. За сю підмогу в костьолах щоденно дзвонять по душам ґрунвальдських героїв, за православних героїв по православному, бо в один бік. (Се поясняв католицький ксьондз православному попови).
Та не дзвонення по нашим душам хочемо, а тільки змоги вільно культурно розвивати ся, як розвиваєть ся під нїмецькою окупацією українське Підляше.
Хочемо сказати панам Полякам словами нашого холмського поета Васька Ткача (вірш: "Привітаннє з Новим Роком"): "Дай же, Боже, щоб сей рік
Нам гостинець добрий спік
Для нашої Холмщини,
Русинської сторони: Щоб Варшава була там,
Де їй треба Полякам,
Щоб не лазила сюди
З своїм правом для біди. Маєш Польщу, маєш Лодзь, —
Там собі, як хочеш "ходзь",
А на нас ти не зарись
І на віки одчепись!" Полонений Холмщак М. П. 