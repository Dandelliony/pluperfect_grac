В справі українських шкіл в австрійській окупації на Холмщинї.

Союз визволення України дістав сими днями колєктивне письмо від громадян одного села на Холмщинї з австрійської окупації такого змісту:
"Низше підписані громадянс села... звертають ся до С. в. У. з такою просьбою: Наша громада є одна з тих нечисленних в нашім повітї, де по відступі російських військ в 1915 р. лишило ся досить значне число мешканцїв-Українцїв. Разом з впровадженнєм польського правлїння на Холмщинї заведено в нашій громадї польську одноклясову школу. Зручній аґітації польських учителїв удало ся було зпочатку намовити неодного з наших національно малосвідомих людей, щоб вони посилали своїх дїтей до польської школи. Не прихильність до польськости, а лиш несвідомість і недостача рідної школи спонукали їх до того кроку. Одначе протягом сих двох років вони по більшій части прийшли до переконання, що польська школа їм нїколи не може заступити рідної школи й що краще дїтей зовсїм не посилати до польської школи.
"І так то серед нас повстала думка, чому то мало-б бути неможливим, щоб і ми дістали свою школу, аджеж рівне право для всїх! Немало впливу на се наше бажаннє мала також вичитана з "Вістника" С. в. У. й польських часописей вістка, що в північній части Холмщини і на Підлясю під нїмецьким правлїннєм зародили ся початки нашого національного відродження і почало видавати ся там "Рідне Слово", що дістало ся до нас. Ми завидуємо нашим краянам на півночі їх національних здобутків та сердечно ними радїємо, але вони в нас збудили бажаннє мати також то, що нам належить ся. Ми хочемо рідної школи!
"В нас є дуже гарний мурований шкільний будинок, є також потрібні прилади й відповідне число учеників, нема тільки позволу на відкриттє школи, учительської сили й підручників. Найважнїйшою справою є позвіл на відкриттє школи. Годї в сїй річи звертати ся чи до місцевих властей, чи до центральних у Люблинї. Відмовна відповідь була-б більше нїж певна. Тому ми звертаємо ся з нашою просьбою до Вас. Ви, котрі є, так сказати-б, посередниками й представниками національних справ закордонної України, певно нам тут не відмовите помочи. Ви будете знати, котрі міродатні чинники у Віднї рішають про сї справи й Ви в нашім імени їм предложите сю нашу просьбу. Ми твердо сподїємо ся, що вона буде увінчана успіхом. Мешканцї села..." (25 підписів).
Отсею дорогою подаємо до відома авторів наведеного письма, що Союз визволення України поробив уже представлення у відповідних властей щодо заснування в їхнїм селї школи з українською викладовою мовою і учителями Українцями. Автори письма висловлюють сподїваннє, що їхня просьба буде увінчана успіхом. Ми такого сподївання не маємо, бо на підставі більше нїж дволїтнього досвіду знаємо, що всї представлення і жадання, які виходили з української сторони, щодо фактичного, — а не паперового — забезпечення національних прав українського населення на Холмщинї і заспокоєння його культурних і инших потреб нїколи не знаходили послуху у австроугорських властей. І під сим оглядом нема нїякої ріжницї між місцевими окупаційними властями в Холмі, Грубешові, Томашові, Люблинї і ин. та центральними властями у Віднї.
Але таке відношеннє властей до наших справедливих жадань не повинно стримувати нас від безперестанних заходів, щоб таки осягнути те, що нам належить ся. Сї заходи треба робити скрізь, перед кождою інстанцією. Відмовила в чімсь окружна команда, — вдавати ся до ґенерал-ґубернатора, відмовить сей, — вдавати ся до начальної команди армії й до мінїстерства заграничних справ у Віднї. Нїчого не вийде за першим разом, — по якімсь часї робити наново в тій самій справі заходи та за кождим разом повідомляти про зголошене жаданнє, про відповідь на нього або відсутність відповіди Союз визволення України. І так в усїх справах — просвітних, релїґійних, економічних, полїтичних.
Але заходи в кождій справі треба починати від місцевих властей, себто від окружних команд, не спиняючи ся перед тим, чи команда прихильно віднесеть ся до просьби, чи нї, зволить відповісти на поданнє, чи без відповіди положить його "під сукно". Для того і в сїм конкретнім випадку автори письма, перевівши, як що можна, постанову про заснуваннє школи в громадї, повинні відразу-ж внести поданнє до своєї окружної команди, а відпис сього подання з відповідним письмом переслати нам.
Минулої зими ґрупа міщан міста Холму вносила поданнє до місцевих властей о заснуваннє української школи в Холмі. Як звичайно дїєть ся там, де заспокоєннє наших народнїх потреб залежить від Поляків, — як се є в области люблинського ґенерал-ґубернаторства й на Волинї, — хочби вони були й австрійськими урядовцями, над тим поданнєм перейшли до дневного порядку й української школи в Холмі досї нема. Одначе не треба зражуватись одною невдачною пробою, та знову повторити заходи коло оснування української школи в Холмі. Робити се треба скрізь на Холмщинї, по містах і селах, домагаючи ся свого права без перестанку й уперто, аж до успіху.
До відома інтересованих подаємо, що права українського населення на свою рідну українську школу в австрійській окупації спеціяльним приказом австро-угорської начальної команди армії забезпечено сим робом: "В округах ґенерал-ґубернаторства (люблинського) на схід від східної границї округ Любартів, Люблин, Янів уживаєть ся на приказ військового ґенерал-ґубернатора українська мова яко викладова в тих публичних школах, в котрих української розговірної мови вживає більшість дїтей, для яких має служити школа", а "на випадок, якби заведено в школї иншу викладову мову, а найдеть ся сорок дїтей, що вживають української мови, то на приказ ґенерал-ґубернатора відкриваєть ся для них науку в українській мові".
Не зважаючи на сей приказ, люблинський ґенерал-ґубернатор не розпорядив відкрити в межах свого ґубернаторства жадної української школи, але цїлу українську Холмщину позволив залляти польськими школами. Винне в сїм і само українське населеннє. Який би не був страшний терор Поляків, але розумна лєґальна оборона своїх божих і людських прав на рідну школу завсїди можлива. А сього й не було, принаймнї нам не відомі нїякі факти з сеї области.
Длятого, що вже скрізь позакладано публичні польські школи, важко мабуть буде переміняти тепер їх і в українських громадах на українські, хоч про се треба старати ся, треба, щоб громади приймали про се постанови й до властей з сим відносили ся. На всякий випадок треба домагати ся, опираючи ся на приказї начальної команди армії, заснування в істнуючих польських школах паралельних українських кляс і видїлення їх в окремі українські школи.
А що й се важко буде переводити, то треба добивати ся дозволу й основувати приватні українські школи, а в справах учителїв, підручників і ин. для сих шкіл треба звертати ся до Бюра культурної помочи у Львові, ул. Чарнецького 24, до п. Володимира Дорошенка. 