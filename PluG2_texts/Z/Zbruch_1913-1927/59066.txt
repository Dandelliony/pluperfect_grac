Заклик.

Львів, 18 падолиста 1916.
"Отрую нинї подано всїм нам" — сказав король Константин у промові до офіцирів грецької фльоти, котрі — прогнані чужинецькою самоволею з кораблїв грецької фльоти, тої гордости і надїї перепливаючого моря народу, — явились ранком у свойого верховного вожда, щоби перед ним, перед народом і перед світом ворогів і байдужих заманїфестувати свою незахитну єднїсть в оборонї потоптаного права своєї нації. "Отрую нам подано..." — влучнїйше й сильнїйше не можна словами віддати того глухого, рівночасно тупого й острого почуваня, яке пронизує душу народу, коли він безсильно й безпомічно глядїти мусить, як чужі, непрошені гостї господарять на його земли і розпоряджають його народнїм добром.
Подано й нам отрую. Нам, живому українському народови, і кождому з нас, його членів зокрема. Пили уста наші отрую при наближуваню ворожого наїзду 1914 р, і з настанєм його. Пють її селянські жінки і дїти, кидаючи рідні хати і мандруючи з їх захисту — в ніч і холод, на безпросвітну долю втїкачів.
Се не фраза, а означенє дїйсного стану: всї ми нинї властиво одно почуваємо і одного хочемо. Почуваємо біль, а хочемо відвернути лихо, яке грозить усїм нам. Нїщо не вяже людий сильнїйше, як спільний біль і спільна воля ратунку. А за спільними почуванями і спільною волею мусить прийти спільність думки: спільність у тверезім розслїдї дїйсних причин справдїшних корінїв лиха, спільність в розуміню положеня і спільність в обдуманю способів оборони, доріг до виходу з налягаючих відносин.
Без як найдальше ідучої взаїмної вирозумілости і уступчивости нїяке співжитє серед людий неможливе. Неможливе в домашнім житю, неможливе в житю публичнім. В публичнім ще більше неможливе нїж у приватнім, бо тут і людий більше, і інтересів розбіжних більше, і наболїлих спогадів минулого більше, і таєних в закамарках душі амбіцій більше, і — quot capita, tot sensus. Передумовою дїйсної єдности в громадї може бути тільки признанє кождому її членови, що він руководить ся доброю волею. Suum cuique! — також в области полїтичної моралї. Инша річ помиляти ся, а инша свідомо робити зле. Тільки на сїй передумові виростає громадна єдність, дїйсна, не формальна лише.
Полїтичним видїлом галицької Украни, тїлом, від якого нинї цїла українська суспільність нашої країни жде розумної поради і практичної помочи, є — обухом подїй викована надпартійна і міжпартійна українська парляментарна репрезентація. Немає нїкого серед нашого патріотично почуваючого громадянства, хто не витавби сього солїдарного клюбу всїх українських парляментаристів Галичини і хто не був-би готовий дати йому кожду моральну і практичну поміч. Немає нїкого, хто і не бажав-би горячо собі і народови, щоби відносини між сею начальною полїтичною формацією галицької України і pанїйшою загально-національною радою уложились з одного боку в користь одноцїльности і суцїльности полїтичного дїла, з другого в дусї взаїмної пошани і управильненого співробітництва. Працї в ріжних областях є много, а рук до працї — чейже не забогато!
Обі сторони се певно зрозуміють і, перебувши перші трудности в подїлї і орґанїзації працї, підуть кожда в своїй области до призначеної собі роботи. В моментї, коли істнованє кождого з нас окремо і всїх нас разом поставлене під знак питаня, — а такім моментї ми не судії собі один другому, а братя і співробітники — любовю нашої нещасливої землї з'єднані.
Отрую ми мусїли приняти. Але чейже не подамо собі взаїмно, один другому отруї, і не подамо собою недругови видовища найсумнїйшого: виду скубленого отруєю, судорогами киданого — збірного тїла! 