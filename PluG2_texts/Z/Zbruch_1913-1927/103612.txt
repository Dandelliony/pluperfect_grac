◦ ◦ ◦ ◦ ◦ ◦ ◦ ◦ ◦ ◦

У Львові в останні часи весь час відбуваються ріжні страйки. Були страйки пекарів, млинарських робітників і инш. 8-го січня застрайкували трамвайові робітники. Заноситься на инші страйки — елєктричної станції та инш. В місті 9-го січня трамваї не ходили.   У Станиславові закінчився 11-тиденний процес проти д-ра Петра Петрушевича, який підчас українсько-польської війни був санітарним шефом Г.А. Д-ра Петрушевича обжаловували у звірствах, доконуваних на ранених польських вояках; весь процес приняв був політичний характер. Обжалованого звільнили від вини й кари.   Як прапор Карпатської України встановлений червоно-біло-жовто-голубий колір. ("Русуніон.")   Український театр Т-ва "Просвіти" поставив до цього часу такі п'єси: 15-го січня ц. р. (в день відкриття) — "Ой не ходи, Грицю" (Старицького); 22-го січня — "На перші гулі" (Васильченка), Divertissement, і "Вечерниці" (Ніщинського); 29-го січня — "Верховинці" (Каженьовського); 5-го лютого — "Учитель" (І. Франка).   Кол. архикнязь Карло Стефан Габсбурґ оголосив через польське кореспонденц. бюро, що він і вся його родина порвали звязки з його сином Вільгельмом, який, під призвищем Василя Вишиваного, служить полковником української армії.   Основні закони Підкарпатської Русі. Міністерство Внутрішніх Справ, виконуючи §3 основних законів Ч.-С. Р., випрацювало проєкт закона про автономію терріторії Прикарпатської Русі. Після проєкту цього закона буде Підкарпатська Русь заступлена в Народному Зібранні 9 послами в Соймі а 4 сенаторами в Сенаті. Виборче право до Народнього Зібрання а також права і обовязки послів вже унормовані обовязуючими законами. Власний Сойм Підкарпатської Русі має складатися з 45 послів, вибраних в загальному, рівному, прямому і тайному голосуванню по думці засади пропорціонального заступництва. Сойм буде вибраний на 6 літ. Засади виборчого права будуть унормовані окремим законом Народнього Зібрання Ч.-С. Р. Сойм Підкарпатської Русі скликує Президент Республіки, з правила раз на рік, до Ужгороду. Посли мають недоторканість, а закон соймовий постановить для них окрему нагороду. Сойм компетентний ухвалювати закони в справах мови, науки, віри, місцевої адміністрації а також і в инших справах, котрі будуть на нього перенесені законами чесько-словенської республіки. Кожний закон мусить бути санкціонований Президентом Республіки, а власне підписом Президента на підставі предложення Уряду, котрому ухвалений закон мусить бути предложений губернатором Підкарпатської Русі. Сойм має далі старатися про заховання майна Підкарпатської Русі, її інституцій та фондів, має виконувати нагляд над адміністрацією того маєтку, та адмініструвати довги Підкарпатської Русі. Буде вирішено законом Народнього Зібрання, котре майно інституцій та фундацій буде віддане на власність або в адміністрацію Підкарпатської Русі. Владу виконуючу, на скільки по думці обовязуючих приписів вона не належить до громад, або инших автономічних корпорацій, виконують державні органи. На чолі адміністрації Підкарпатської Русі стоїть губернатор, іменований президентом Республіки на предложення Уряду. Губернатор репрезентує Підкарпатську Русь, підписує письма, видані її іменем, виконує закони та ухвали Сойму та адмініструє маєток Підкарпатської Русі. У цій своїй діяльности він відповідає перед Урядом Ч.-С. Р. та перед Соймом Підкарпатської Русі. Він заступає також уряд в Соймі Підкарпатської Русі. В інтересі як найширшої автономії Підкарпатської Русі, яка дасться погодити з єдностю Ч.-С. Р., полишено аж до дальшого законного полагодження губернаторові, щоби ті справи, які по думці істнуючих приписів входять в обсяг діяльности міністерства внутрішних справ, освіти, та рільництва, він виконує безпосередно іменем цих міністерств, дбаючи при цьому вказівок, даних йому цими міністерствами. В цій своїй діяльности він відповідає перед тими міністерствами. Видатки, сполучені з адміністрацією справ просвітних, релігійних та місцевої адміністрації, на скільки ці справи належать до законодавчої діяльности Сойму, несе, в межах обовязуючих законів та приписів, сама Підкарпатська Русь. Рахунок з прибутків та видатків в справах, які належать до компетенції Сойму Підкарпатської Русі (зглядно бюджета), робить кожного року губернатор та предкладає його Соймові. На покриття недобору може Сойм ухвалити, щоби були вибирані в терріторії Підкарпатьскої Русі в межах загальних фінансових законів, що обовязують в Республіці, додатки, самостійні податки та свідчення в натурі.   [Воля, 19.02.1921] 