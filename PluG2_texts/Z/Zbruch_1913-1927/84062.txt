Львівська делєґація Національної Ради.

  В неділю 27. с. м. відбулося контитууюче засідання галицької делєґації Української Національної Ради у Львові під проводом віцепрезидента палати послів п. Юліяна Романчука. Головою делєґації вибрано д-ра Костя Левицького, заступником голови радника Івана Кивелюка і д-ра Івана Макуха, скарбником д-ра Івана Курівця, контрольором радника двору Олександра Барвінського, а секретарями д-ра Володимира Бачинського і д-ра Осипа Назарука; аж до вияснення справи участи українських соціяльних демократів полишено для них одно місце в президії, як заступника голови делєґації. Опісля обговорено справу орґанізації і рішено видати потрібні інструкції та покликати негайно до життя повітових комісарів Української Національної Ради, вибраних делєґатами поодиноких громад політичного повіту з прибічними радами, як орґаном дорадним і виконуючим для повітових комісарів; повітових комісарів затверджує делєґація у Львові. В поодиноких громадах рішено покликати до життя громадських комісарів, вибраних громадськими зборами, а затверджені повітовим комісарем. До помочи громадським комісарям мають служити сільські прибічні ради, вибрані рівночасно на громадських зборах. Вкінци порушено справу наших урядників і їх поведення на случай, колиб польська комісія ліквідаційна в Галичині хотіла насильно переняти в свої руки правительственні аґенди, чому всіми силами рішено спротивитися. Аж до оконечного вияснення справи, наші державні урядники мають урядувати як австрійські урядники. Врешті порушено справу утворення Краєвого Українського Уряду Господарського у Львові для української области Галичини, котрого задачею булоби ведення справ дотеперішного ц. к. Краєвого уряду господарського у Львові.   [Діло, 29 жовтня 1918] 