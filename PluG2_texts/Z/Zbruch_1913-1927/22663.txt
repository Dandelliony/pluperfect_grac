◦ ◦ ◦ ◦ ◦ ◦ ◦ ◦ ◦ ◦

Конець геройської епохи.
Корупция серед офіцирів японської фльоти.
Вкрита славою японська фльота, яка в 1904—1905 році під проводом адмірала Тоґо знищила одну росийську фльоту під Порт-Артуром, а другу коло острова Цусіми, переживає тепер величезний скандал, який викликала підкупність японських офіцирів. Власне тепер відбуваєть ся перед японським воєнним судом процес проти цілого ряду офіцирів фльоти, які вели корупцию на широкі розміри. Показало ся, що протягом останних років виробила ся ціла система корупциї, яку робили европейські фірми. Широкі маси японського народу, яким доводить ся платити великі податки на фльоту, дуже обурені, й енерґічний мінїстер судївництва Осакі обіцяв публично, що нї один з винних, хто би він не був, не втїче від належної кари. Треба признати, що у Японців на загал дуже розвинене почутє чести, і тому їм подвійно болючо бачити, що його не мали власне ті люди, на яких лежав обовязок дбати про оборону рідного краю. Давнїйшими часами люди, що мали щось на сумлїню, мусїли кінчити самовбийством, бо для них не було иншого виходу. Тепер модерні Японці вже закоштували иншої культури, і старі звичаї почали міняти ся.
До обжалованих належить в першій мірі такий чоловік, як директор управи будови фльоти, віцеадмірал Матсумото. Коли будову опанцерованого кружляка "Конґо" передано анґлїйській фірмі Вікерса, ся фірма за услуги в сїй справі Матсумото, заявила свою готовість дати йому "комісийне" в квотї 400.000 єн (около 2,000.000 корон). Се стало ся за посередництвом японської фірми Мітсуі, яка виплатила другому віце-адміралови Матсуо понад 200.000 корон. Крім сих двох людий обжаловано ще цілий ряд инших висших офіцирів японської фльоти о підкуство.
В процесі фіґурує також нїмецька сьвітова фірма Сіменса-Шукерта. Показало ся, що вона реґулярно виплачувала відповідним офіцирам або урядникам великі комісийні гроші при одержаню замовлень. Розумієть ся, що вона не робила сього задурно, а вимагала відповідних услуг. Тут також скомпромітований цілий ряд висших офіцирів, між иншими віцеадмірал Фуджі.
Ціла справа ускладнюєть ся ще тим, що бувший урядник фірми Сіменс-Шукерт украв ряд важних документів і продав їх кореспондентови телєґрафічного бюра Райтера, Пулєєви. Сей пан загрозив фірмі, що опублікує зміст документів, коли у нього їх не відкуплять. До певної міри йому вдало ся осягнути свою ціль, хоч замість 250.000 єн він одержав 50.000, се значить коло 250.000 корон. Японський суд обжалував не лише офіцирів, але також представників фірми Сіменса Шукерта і Пулєя, і нема нїякого сумніву, що вони будуть засуджені. Дуже можливо, що розпічнеть ся слїдство також проти представників фірми Армстронґ.
Поки-що годї сказати, які полїтичні наслїдки потягне за собою сей скандальний процес. Одначе він в кождім разї означує кінець впливу в публичнім житю Японії племени Сатсума, яке доси вело перед. Протягом останних пятьдесяти лїт члени сього племени брали визначну участь у всїх реформах. Підчас війни з Росиєю головні герої теж походили з сього племени — начальник фльоти Тоґо, начальник сухопутного війска маршал Ояма і нарештї герой здобутя Порт-Артура, Ноґі. Крім того дало се племя цілий ряд визначних державних мужів, бесїдників, письменників і офіцирів. Але віцеадмірал Матсумото, що узяв 2,000.000 корон і инші офіцири, яких обвинувачено за підкупство, також належать до сього племени. Його представники морально виродили ся, і тому мусять уступити місце новим, здоровійшим силам. 