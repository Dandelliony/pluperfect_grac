"Австрійско-польське" полагодженє польської справи

Львів, 22. падолиста 1917.
Як у відповіди д-ра Зайдлєра в австрійській палатї послів, так і в заяві угорського президента мінїстрів знаходимо потвердженє поголосок про "австрійско-польське" полагодженє польської справи — на стільки, що переговори між Віднем і Берлїном справдї ведуть ся, і то в напрямі "австрійсько-польського полагодженя". Оба премієри потвердили, що правда, тільки факт веденя переговорів, не згадуючи про напрям, у якім вони ведуть ся. Але обставина, що вони поголосок про напрям веденя переговорів не заперечили, говорить досить проречисто, що Відень і Берлїн таки плянують утворити з Польського Королївства й Галичини польську державу під скиптром Габсбурґів.
За те оба премієри — д-р Зайдлєр в загальнїйшій, Векерлє в конкретнїйшій формі — зложили рішуче запевненє, що народи монархії не будуть у польській справі поставлені перед довершений факт, а саме, що польська справа буде оконечно рішена тільки при заключуваню мира та що справа відношеня польської держави до монархії буде предложена рішеню компетентних законодатних тїл.
Одначе ся заява — хоч як успокоююча — властиво зовсїм не успокоює.
Що справа Польщі буде оконечно рішена аж при заключуваню мира, се при теперішнім станї війни розумієть ся само собою; инакше могло би бути тільки тодї, коли-б осередні держави нанесли своїм противникам повний розгром.
Ще справа відношеня Польщі до монархії буде предложена рішеню компетентних законодатних тїл монархії, — се в кождім разї цїнне зобовязанє, бо ми привикли до того, що найважнїйші справи рішають ся з поминенєм компетентних законодатних тїл (пригадаємо хоч би акт з 5. падолиста 1916). Одначе ми знаємо також, що правлячі чинники можуть так справу повести, що предложить її рішеню компетентних законодатних тїл в такій стадії, коли вже не буде повороту.
І тому дуже добре стало ся, що австрійська палата послів уже в сїй стадії виявила свою думку про сю справу. Може се буде хоч в якійсь мірі вказівкою для напряму веденя переговорів між Віднем і Берлїном.
Особливо ми Українцї не повинні сеї справи анї на хвилю спускати з ока, бо "австрійсько-польське" рішенє польської справи звертаєть ся всею силою проти нас, рішаючи про відірванє нас від рідного пня і віддати під панованє польської державности.
Як "астрійсько-польське" рішенє польської справи підготовляєть ся, про се дає цїкаві відомости віденський кореспондент дневника "Berliner Tageblatt" д-р Лєо Лєдерер, який звичайно має інформації з міродатних віденських жерел.
Отже він також стверджує, що поголоски, які підняли в Відни такий алярм, невірні тільки що-до стадії, в якій знаходять переговори, за те вірні що-до напряму переговорів. На берлинській коронній радї 5. с. м. не запало оконечне рішенє полученя Польського Королївства з Галичиною в одну державу під Габсбурґами, як се доносили ті поголоски, але — стверджує він — принято там рішенє вступити з австро-угорским правительством у переговори для приготованя рішеня польської справи по думцї відомих австрійсько-польських прадложень ц. і к. правительства.
Нїхто не думає — пише він далї — накидати Полякам короля, ставити парляменти перед доконані факти, віддїляти Галичину від Австрії на основі §.14-ого і заскакувати світ новим рішенєм польської справи перед початком мирових переговорів. Нї, — се має відбути ся зовсїм инакше: Зійдеть ся сойм Польського Королївства, ухвалить конституцією для самостійної Польщі і може — коли захоче, також ще перед мировими переговорами — також цїсареви Австрії предложити корону Пястів. Справою цїсаря Карла буде тодї рішити ся приняти корону і перевести в конституційній дорозї вилученє Галичини з Австрії, ще знов вимагає договорів з австрійським і угорським правительством. Задачею Поляків і осередних держав буде порозуміти ся на мировій конференції про таке рішенє польської справи з иншими державами.
Як бачимо, дорога, яку описує д-р Лєдерер не є нїчим иншим, як постепенним ставленєм народів перед ряд довершених фактів. З окрема треба зазначити, що з представленя д-ра Лєдерера виходить, що предложенє "корони Пястів" Карлови І. мало би наступити під умовою, що вій постараєть ся о прилученє Галичини до Польщі.
В дальших виводах д-р Лєдерер вказує на трудности, які мати-ме Карло І. на сїй дорозї, стверджуючи, що доки австрійське правительство не дійде до вдоволяючих договорів з Українцями, Чехами і південними Славянами, в австрійській палатї послів не знайдеть ся більшість двох третин, потрібна для віддїленя Галичини від Австрії.
Та — потїшає д-р Лєдерер — мимо всїх трудностий вирівнанє противенств на свободолюбній, демократичній основі мислиме; навіть між Українцями і польським "відвічним ворогом не є неможливе, бо ж ненавість Українцїв звертаєть ся не проти польського народу, тільки проти поневоленя польською шляхтою".
Не знаємо, хто піддав д-рови Лєдерерови таке освітленє польсько-українського спору. Одначе ствердити мусимо, що воно в своїй сути невірне. Український нарід звертаєть ся проти польської державности на українській землї, конкретнїйше: проти приналежности якої-небудь части української землї до польського державного орґанїзму. Тому власне ненависть українського народу звертала ся була проти шляхти, що шляхта була носителькою польської державности і польських державних аспірацій на українські землї. Та тепер сю історичну ролю шляхти переняв весь польський нарід. Чи хтось собі думає, що від сього наше відношенє до польської державности змінить ся? Що ми згодимо ся бути підданими хоч-би найдемократичнїйшої польської держави? Служити хоч-би в найдемократичнїйшім польськім війску? Жертвувати наше майно і кров для яких небудь державних цїлий хоч-би найдемократичнїйшої Польщі?!
Одиноким полагодженєм польського спору може бути: державна границя між польськими й українськими землями. Се нехай приймуть до відомости всї, хто збираєть ся рішати сей спір. 