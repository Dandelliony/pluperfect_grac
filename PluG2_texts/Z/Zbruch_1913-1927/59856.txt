Інститут для науки дневникарства

Львів, 9. грудня 1916
З початком мин. місяця отворено в Липску заснований при тамошнїм унїверситетї відомим ученим економістом проф. Карлом Біхером інститут для науки дневникарства (Institut für Zeitungskunde). Цїлю інститута сього є подати студентам, котрі хотять посвятитись дневникарству, крім загальної освіти — нагоду здобути собі практичне й теоретичне обрамованє потрібне в їх званю. Початкова програма науки в інститутї сїм обнімає ряд практичних вправ в области полїтики, фейлєтону, місцевих новинок і ґазетної технїки.
З інститутом у Липску одержує Нїмеччина, а з нею всї залежні від нїмецького культурного впливу народи, найзначнїйше наукове заведенє в области дневникарства. На менші розміри відбувались вже й ранїйше в ріжних висших школах Нїмеччини й Швайцарії виклади і семинарі, присвячені дневникарству, але на загал сї заведеня майже не виходили поза розмірно доривочні і тїсні ранки дослїдів історії дневникарства. Зорґанїзувати спеціяльну школу дневникарської науки і практики рішив ся що-йно унїверситет у Липску. Дїлом сим заслужив собі сей унїверситет (після берлїнського найбільший і найлїпше вивінований науковими і фінансовими силами) на велику вдячність усіх тих — нетільки нїмецьких, а й поза-нїмецьких кругів европейського світа, котрі справдї розуміють вагу дневникарства в житю нашої доби, котрі бачать незмірні заслуги, які може принести дневникарство добре, і непоправні шкоди, які цїлим поколїням і цїлим епохам мусить заподїяти дневникарство лихе.
Дві є прикмети, без котрих обох ґазетний робітник — будь він начальним редактором, фейлєтонїстом, новинкарем чи иншим яким учасником ґазетного видавництва — не може обійти ся, якщо ґазета має сповняти свою високу задачу: подавати добрий духовий корм щоденний многим тисячам читачів тай кождої днини піднїмати і збогачувати їх уми і серця. Прикметами сими є характер і знанє. Характер чесної людини не позволить часописному робітникови торгувати правдою, не позволить йому іменем своїм покривати річи, котрі сам він уважає нечесними, не позволить йому знижати зміст часописи до рівня ординарних лайок, не позволить йому з-за плота кидати грязию особистих підозрінь і клевет на нїкого — навіть на противника. А знанє дасть ґазетному робітникови в руки той духовий знаряд, без якого не можна орієнтуватись серед безміру фактів і подїй, приношених кождим днем у всїх областях житя, знаряд, без якого фактів сих не можна нї впорядкувати як слїд нї оцїнити відповідно. Знанє редактора мусить бути і основне і широке рівночасно, якщо він має відповісти вимогам, які до нього ставить день. Коли він редактор полїтичний, то в цїлій великій царинї полїтичної історії (народів, держав, парляментів, партій), в области соціольоґії розвитку громадного житя людства, тай врештї в области державного права — він мусить мати знанє солїдне і подрібне. Инакше він не має найменшого права хвали і судити полїтичні явища, а коли робить се, то його авторитет у сїм рівнаєть ся авторитетови слїпого, котрий говорить про барви.
Зовсїм подібні вимоги ставить до своїх робітників кожда инша галузь редакційної працї.
В поважних ґазетних підприємствах такі вимоги бодай приблизно здїйснені. Але як мало — навіть у Нїмеччинї розмірно мало — таких підприємств! Як мало їх в Австрії, де дневникарство стоїть на рівнї значно низшім від нїмецького! А що вже говорити про Галичину, а в Галичинї про Львів! Хиба тільки руки ломити: про характер мужів у більшої части адептів дневникарської "штуки" навіть говорити шкода, а про солїдне знанє аж смішно говорити там, де треба-би передовсїм говорити про недовчені правила правописи і граматики і про виставлювані на позорище браки найелєментарнїйших відомостий з конституції австро-угорської монархії і Галичини! Більш-менш кождий інтелїґент в Австрії і в Галичинї кладе вагу на те, щоби щодня показатись на світ з митими руками і чистим ковнїрцем, але про те, щоб зараз рано не годувати свого духа нечистими і немудрими плодами лихого дневникарства — про се мало хто з нас думає.
Може повстанє дневникарського інституту в Липску дасть також товчок до заходів коло піднесеня рівня моралї і знаня в дневниках і в дневникарів. Без сього не можна мріяти про перебудову і віднову — нї держави цїлої нї кождого з її народів. 