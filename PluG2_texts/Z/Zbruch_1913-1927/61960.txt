Збори священичого товариства.

Дня 2. лютого відбули ся загальні збори Товариства св. Ап. Павла у Львові. На зборах явило ся звиш 70 священиків з найдальших сторін краю. В неприсутности голови о. шамбеляна Гузара, який обняв завідательство парохії в Вольсберзї, те заступника голови д-ра Боцяна, що жиє в російській неволї, відкрив збори о. проф. Лужницький, запрошуючи на провідника о дек. Яновича. Присутний на зборах Впр. о. офіціял Білецький промовив до присутних, зазначуючи, що український клир серед нечувано трудних відносин в часї російської інвазії умів гідно постояти за права церкви і народу. В своїй промові висказав о. офіціял іменем цїлого українського клиру слова синівського привітаня супроти Свят. Отця Венедикта XV, непохитної вірности супроти його Величности цїсаря Карла І та любови супроти дорогого Архипастиря Ексцел. Андрея. По промові о. офіціяла рішили збори вислати телєґраму з чолобитнею Його Величности цїсареви Карлови І. Короткий звіт з дїяльности Товариства зложив о. проф. Монцїбович. Із звіту довідуємо ся, що Товариство розвинуло перед інвазією дуже широку її дїльність. По інвазії дїяльність не була така видатна, хоч і тут видїл забирав голос у всїх важнїйших справах церковних. Причиною сього було цїлковите здекомплєтованє видїлу. По звітї слїдував реферат о. сов. Стефановича, який зазначивши на вступі, що "тут є місце, де можемо сказати собі правду в очи", порушив живі питаня працї духовенства в напрямі душпастирюваня, удїлюваня науки релїґії в школах, та суспільного і економічного двигненя народу із стану, в якім він знайшов ся з причини війни та російської інвазії. В дискусії, яка вела ся вельми обєктивно і поважно, забирало голос більше священиків львівських і з краю, підносячи річні справи церковні і суспільні, які ждуть працї, та взиваючи себе взаїмно до напруженя всїх сил, щоби загоїти рани, завдані народови подїями послїдних лїт. Особливо звертано увагу, що обовязком священика як душпастиря є освідомлювати нарід та служити йому радою і помічю у всїх його потребах. А сих потреб під теперішну пору дуже богато, от хоч би справа воєнних причинків та відшкодувань, справа сиріт, евакуованих та відбудови краю. Поодинокі бесїдники подавали практичні вказївки та звертали увагу на бюро правної поради, основане Товариством "Просвіта" і "Сїльським Господарем". Рівнож піднесено конечну потребу зорґанїзованя видавничої дїяльности Товариства та зроблено почин до основаня потрібного фонду. Вкінци вибрано новий видїл, в якого склад увійшли: о. Стефанович як голова, о. Лежогубський як заступник голови; як видїлові: оо. Лужницький, Лопатинський, Паньківський, Дзерович, Монцїбович, Радзикевич; як заступники видїлових; оо. Біленький, Костельник, Лучинський. До контрольної комісії вибрано: оо. Лициняка, Туркевича і Лиска. 