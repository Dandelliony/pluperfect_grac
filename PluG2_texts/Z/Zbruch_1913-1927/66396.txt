Українська дійсність і польська преса.

Львів, 23. мая 1917.
Ми є свідками розпучливих зусиль польської преси ослабити значінє українського руху за кордоном. І яких способів вона до сього уживає! Одні відомости затаює, инші містить на невиднім місци, ще инші представляє в відповіднім освітленю, в при тім усїм стараєть ся прибільшити значінє тих вістий, які говорять про неприхильність відомих російських полїтичних кругів до українства. І виходить так роздїленє світла від тїний: що цїлий ряд многочисленних українських з'їздів, зокрема загально-український національний з'їзд ухвалив домагати ся автономії України в російській федеративній републицї; що за тим домаганєм став з'їзд представників більше нїж мілїона Українцїв жовнїрів; що українїзуєть ся публичне житє на Українї; що визначні українські дїячі займають важні місця в державній адмінїстрації, — се все дрібниця. Але коли хтось так невідповідальний кинув погрозу розігнаня російської конституанти баґнетами, то сю фразу треба зараз приписати мінїстрови Керенському і повторяти її при кождій нагодї; коли відомий українофоб Шульгин у відомім "Кіевлянин-ї" з переляком скликав однодумцїв до боротьби з "українською гіпнозою", яка — як сам признає — грозить захопити все, що живе на Українї, — то се такі важні річи, що польська преса не занедбає їх помістити під як найсензаційнїйшими титулами, як найбільшими буквами, тай ще додати коментар, які вони важні.
Сю розпучливу боротьбу польської преси з українською дїйсністю можні зрозуміти. Якжеж тут погодити ся з тим і давати вірний образ того, чого так не бажаєть ся, що так ненавидить ся, чого істнованє так уперто заперечувало ся?!
Щоб не сягати далї, пригадаймо собі тільки, як ставила ся польська преса до українства в Росії за останні три роки, підчас теперішної війни. Не говоримо вже про пресу в стилю "Słowa polsk-ого", яке зараз по вступленю російських війск до Львова стало на становищи "Нового Времени" і "Кіевлянина", що української нації не тільки нема, але й не сміє бути, та що тих, які свідчать про її істнованє, треба винищити. Та не инакше становище, тільки з иншим полїтичним виводом, заняла також та часть польської преси, яка виступала під антиросійським прапором. Вся вона в один голос весь час "доказувала", що українського руху в Росії нема й не може бути, що брати українство під увагу у воєнно-інтернаціональних комбінаціях значить бути утопістом, та що одинокою полїтикою супроти українських земель відвойованих від Росії, є влучити їх в плянований польський державний орґанїзм в цїли спольщеня. Таке писав навіть "сам" п. Лев Васїлєвський, соціялїст, автор книжки про українське національне відродженє, покликуючи ся на свою повагу знавця українських відносин і безсторонність соціяліста.
Сю "реальну полїтику" почато вже також під впливом польських порад примінювати: бачимо її в повнім розмаху в Холмщинї, бачимо її на Волинї.
Аж тут серед того вибухає в Росії революція, яка бє по лици всї ті польські запевненя про неістнованє українського руху в Росії. Показуєть ся, що український рух в Росії не тільки істнує, і то в такій величи й силї, слїпить очи ворогам України і кидає їх в розпуку, але також, що перед революцію був він з огляду на свою непримиримість до царизму настроєний прихильно до осередних держав.
По такім ударі, яким є революційна дїйсність на закордонній Українї для Поляків, не дивниця, що польська преса проявляє такі розпучливі зусиля, щоб ту дїйсність обезцїнити. 