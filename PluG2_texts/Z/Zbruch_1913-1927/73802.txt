"Кривда проти кривди".

Львів 29 падолиста 1917.
Для оправданя анексії української Галичини для Польщі польські соціялїсти видумали нову формулу: "Кривда проти кривди". Прилученє Східної Галичини до Польщі — признають вони — є кривдою для українського народу; але з'єдиненє Східної Галичини з Україною було би кривдою для польських меншостий. Отже кривда стоїть проти кривди.
Чи справдї так? Навіть на перший погляд ся формула польських соціялїстів не остоюєть ся перед критикою. Запитаймо тільки: Чи однакова кривда проти однакової кривди? Чи однакова кривда буде заподїяна 76-процентовому автохтонному населеню споконвічної української землї, коли його прилучать до польської держави, — і однакова кривда станеть ся 16-процентовій польській меншости, розкиненій островами на українській землї між українським народом, коли та українська земля з'єдинить ся з иншими українськими зємлями? Чому інтереси більшости мають бути посвячені інтересам меншости, а не навпаки меншість має погодити свої інтереси з інтересами більшости? Чи пп. Дашинський і Діяманд, від коли стали польськими імперіялїстами і анексіонїстами, забули ту основну доктрину демократизму, що міродатні повинні бути інтереси більшости?
Не зміняє се справи, що ті панове додають, що польська меншість є елєментом культурнїйшим. Що більше, такий арґумент є просто "єресю" в устах демократа й соціялїста. Чи висші верстви не боронять усїх своїх привілєїв тим, що вони є носителями культури? І коли висша культура посїдаючих верств не була для пп. Дашинського й Діяманда арґументом проти признаня виборчого права малокультурним робітникам (тодї вони добре знали, що та малокультурність робітника є наслїдком панованя висших верств над ним!). — то чому тільки український демос має на віки оставати під панованєм "культурнїйшої польської меншости"?!
Зрештою п. Дашинський дуже добре знає, як повстала та польська культура на українській землї. Перед 18 роками, коли польський імперіялїзм і анексіялїзм ще не були виїли з його ума й серця демократичних і соціялїстичних ідей, кликав він на соц.-дем. з'їздї в Бернї моравськім, ілюструючи несправедливість утвореня з польських й українських земель одного краю і домагаючи ся перебудови Австрії на основі національно-теріторіяльної автономії: "Українцї оплачують цїлу польську культуру в Східній Галичинї!" А тепер та польська культура, оплачувана віки цїлі українським народом, має бути причиною, щоби український нарід і на далї остав під польським панованєм, бо инакше буде кривда польській меншости.
Нї, вже лїпша ідеольоґія польської шляхти, яка є бодай льоґічна. Але пп. Діяманд і Дашинський повинні найперше виректи ся торжественно демократизму й соціялїзму, коли хотять виступати в ролї польських імперіялїстів і анексіонїстів, бо говорити тими самими устами про самоозначенє народу, про демократизм, і рівночасно рішати долю Східної Галичини відповідно до інтересу польської меншости, проти волї української більшости, се значить, цинїчно кпити з ідей самоозначеня і демократизму. 