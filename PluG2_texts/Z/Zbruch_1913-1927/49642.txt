За українську школу в Росії.

ВІДЕНЬ (Вл. кор.). Як доносить петербурська "Рѣч" в статї під характеристичним написом "Слѣпие і прозрѣвшіе", на чергових зборах ґубернського земства в Полтаві член земства М. Коваленко, який є також членом Державної Думи, де належить до "правих", викликав свого рода сензацію, виступаючи з внесенєм в справі заведеня української мови в школї. Мотивуючи свій незвичайний виступ в оборонї прав української мови, зробив Коваленко два застереженя. В першім зазначив між иншим, що при розглядї піднесеного питаня треба виключити всяку полїтику, а розбирати справу тільки з педаґоґічного й культурного становища. "Моє друге застереженє — говорив М. Коваленко — ось у чім. Був час, коли я відносив ся неґативно до заведеня української мови до початкової школи, але тепер мої погляди дещо змінили ся почасти з тільки що наведених мотивів, почасти з инших причин. Ви приложили богато працї до збираня українських орнаментів; ви енерґічно відкопували памятники давної народної творчости; ви з'орґанїзували цїлу сїтку шкіл дрібного промислу, в яких населенє вчить ся робити ріжні дороби в українськім стилю; ви вибудували в кінцї будинок, котрим усї одушевляють ся, в давнім українськім стилю; ви заснували музей, котрий займає перше місце серед провінціяльних інституцій того роду та в котрім безлїч виробів в українськім стилю. А чейже всї ті предмети, на які ви звернули стільки уваги, се тільки зверхні прояви народного духа. Так, невжеж ми не присвятимо бодай стільки уваги тему, по творить істоту народної душі та що висловлене в мові? Що торкаєть ся мене, я не міг зупинити ся на половинї дороги. І коли й змінив я свої погляди на ролю української мови в нашій школї, то тут винні в значній мірі ви, панове".
І дїйсно в дальшім представленю своїх нинїшнїх поглядів на українське питанє Коваленко не зупинив ся на половинї дороги, а дуже докладно розвинув ряд поглядів, що переконуючо доказують необхідність не тільки навчаня в українській мові бодай протягом двох перших лїт народньої школи, але й викладаня української мови як предмету в середніх наукових заведенях і заснованя катедр українознавства в унїверситетах.
Вкінцї підчеркнув Коваленко тяжке положенє депутатів Державної Думи, уроженцїв України, котрі при дискусіях про українське питанє приневолені мовчати, не маючи від своїх виборців відповідних директив. Таких директив і дожидає бесїдник від ухвали полтавського земства в справі питаня про українські підручники в народній школї.
Заява Коваленка, ще рік тому неможлива в устах полїтика його переконань, не стрінула на земських зборах опозиції що до своєї істоти, що треба вважати так само дивним явищем, як і самий факт промови правого депутата в оборонї української шкільної науки. Одначе земські збори показали ся все-таки менше рішучими, нїж Коваленко, та в своїй ухвалї, хоч і незначною більшістю, признали широке поставленє питаня не на часї й ухвалили "зупинити ся на половинї дороги", порушивши управі виробити для народньої школи полтавської ґубернїї підручники мішаного типу: в російській мові, але з поясненями по українськи та з прикладами з ориґінального тексту українських письменників. 