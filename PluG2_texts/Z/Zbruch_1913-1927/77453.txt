Осторога.

Львів, 4. лютого 1918.
Пануюча всевладно над українською частю Галичини верства польської бюрократії, дїдичів і ксьондзів тай звязані з її істнованєм острівцї польських кольоністів по містах і містечках — одержали вчора від господаря сеї землї, українського народу, рівно поважну, як рішучу осторогу:
Не перетягайте струни!
Не думайте, що захопивши з ласки австрійської полїтики і з помічю австрійських баґнетів владу над українською Галичиною, ви можете довільно, по своїй уподобі розпоряджати сею країною і її людністю!
Не забувайте, що ваша власть не на вашій дїйсній силї полягає, а на концесії держави невашої!
Пригадайте собі, що в часах народоправства, демократії рішають про національне обличє і національно-полїтичну приналежність країни не кольонїї бюрократів і не острівцї кольонїстів, а пануючий загал людности, і то людности селянської, тої основи кождого народу!
Витолкуйте собі вкінци вже раз у вашім власнім інтересї, що в XX. столїтю замало є вималювати всї вивіски по урядах у мові своїй, замало є опирати ся на вопіючій до неба о пімсту виборчій ординації, і замало є заперти місцевій людности доступ до уряду і школи, — щоби країну зробити своєю раз на все!
Осторогу таку, осторогу поки-що мирну, дав учора український загал людности Східної Галичини розпаношеним польським меншостям, котрим в головах завернуло ся від тої всесильности, якої вони доси заживали в нашій країнї — з ласки віденської полїтики.
Заразом се осторога перед тими правно-державними замислами, які польська сторона саме ладить ся проголосити в Австрії созвучно з pronunciament-ами Чехів і південних Славян. Остерігаємо Поляків перед сими замислами. Остерігаємо зимно і супокійно, що проб здїйснюваня таких замислів на нашій землї не стерпимо і що відповідю на такі проби буде масовий виступ українського селянства, робітництва і цїлого українського загалу — инакший, нїж той, який у взірцевім ладї і супокою розвивав ся вчора по вулицях Львова і всїх инших східно-галицьких міст.
Остерігаємо льояльно. На Поляків черга завернути ся з дорога, на яку пре їх заслїплена на дїйсність національна екзальтація. 