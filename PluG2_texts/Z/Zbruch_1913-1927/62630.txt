По авдієнції провідників українського народу в Монарха.

Львів, 21. лютого 1917.
Авдієнція, на яку мин. четверга візвано до Монарха найповажнїйших становищем і заслугами українських провідників полїтичних, була подїєю замітною і відрадною в нашім полїтичнім житю в сїй державі.
Се перша авдієнція, яку австрійський Монарх дав полїтичним провідникам українського народу саме з титулу сього їх полїтичного і національного становища. Вже сеї одної обставини було-б доволї, щоб звернути увагу на четвергову подїю. Підчеркує характер сеї подїї хвиля, в якій Монарх зволив покликати українських провідників: хвиля, від якої — по згідному запевненю міродатних мужів державних Австро-Угорщини і Нїмеччини — тільки небогато нас дїлить часу до того моменту, коли прийдеть ся народам і війскам осередного союза стати до найстрашнїйшого, може навіть рішаючого бою зі світом ворогів. В бою сїм буде важити ся й рішати ся наша справа на рівнї зі справою будучности і побіди осередного союза. В таких хвилях неоцїнену вагу має кожний акт, який здібний скріпити взаїмного довіря нашого табору супроти табору ворожого.
Актом таким було у дуже високій мірі принятє, яке стрінуло українських провідників у Монарха. Принятє було найласкавійше. Щирим відгомоном відібєть ся у серцях українського загалу. Найвисше признанє для патріотизму української людности й українських жовнїрів тай з особистого досвіду виведена похвала українського сїчового стрілецтва.
Запевненє Монарха про прихильність для українського народу не останеть ся без могучого вражіня серед найширших мас тяжко війною навіщеної української суспільности, тай повинно не остатись без поважного вражіня на тих наших ворогів, котрі доси сміють подавати в сумнїв істнованє наше як окремої національности і прилюдно виступати з наклепами на наше національне імя.
Авдієнція мала характер приватний, тож про хід її по принятому звичаю не подаєть ся до публичного відома нїчого поза сим, що принесе півурядовий комунїкат. Комунїкат такий появив ся вчора вечером; подаємо його низше.
Комунїкат про авдієнцію Українцїв у Цїсаря.
ВІДЕНЬ (Ткб.). "Politische Korrespondenz" доносить, що минулого четверга були на приватній авдієнції у Цїсаря представники українського народу посли Юлїян Романчук, віцепрезидент палати послів, і д-р Кость Левицький. Українську депутацію принято найласкавійше. Цїсар інформував ся про національні потреби української людности в Галичинї, признав льояльне становище української людности підчас теперішної війни і піднїс з'окрема на підставі особистого досвіду геройську поставу українського лєґіону тай запевнив українських представників про свою симпатію і прихильність до українського народу. 