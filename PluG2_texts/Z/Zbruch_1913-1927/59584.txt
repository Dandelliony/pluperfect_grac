Українська Книга Документів.

Львів, 4. грудня 1916.
В дипльоматичній области витворив ся звичай оголошувати збірки документів по завершеню важнїйших періодів полїтичних заходів. Се — всякі Червоні, Білі, Сині і инші "барвні" книги, видавані урядами заграничної полїтики, складані з оглядів, нот, депеш, записок дїячів сеї полїтики. Мають вони свойому і чужому світови показати нитки дипльоматичної роботи в тільки що покінченім періодї, мають причинитись до пізнаня подїй, мають орієнтувати читачів про думки, наміри і дороги дипльоматичних орґанів. Коли треба признати, що дипльоматично полїтична передісторія і історія теперішної европейської війни мимо всїх барвних книг таки остаєть ся в головних точках неясною, то з другої сторони не можна заперечити, що без оголошеня ріжними правительствами збірок дипльоматичних документів світ знав би про сї потрясаючі його основами справи безмірно менше, нїж усе таки знає на підставі барвних книг. При цїлій своїй односторонности книги сї таки сповнили і сповняють дуже важну задачу в освідомлюваню широкого загалу про те, хто і як заступав його інтереси в сумерках міждержавної біржі дипльоматичної. Освідомленя такого вимагає демократичне почуванє не нашого часу, яке тільки дуже нерадо може погодитись з "таємничістю" переказаної з давних часїв кабінетової полїтики і дипльоматії.
Для суспільности такої, як наша, позбавленої своєї державности, отже й своїх дипльоматичних орґанів, питаня державного укладу своєї країни і народности в істнуючих державних рамках і питаня відносин до инших народностий в краю й державі — є областю свого рода "заграничної" полїтики національної, а веденє її покликаними до сього заступниками є sui generis "дипльоматичною" задачею. Домаганя, щоб освідомляти загал суспільности як найточнїйше про хід подїй в так понятій области "міжнародної" полїтики національної, належить до начальних вимогів новітної демократії. Особливо сильно виступає се домаганє в часах полїтичних кріз, яких істнованє є очевидне для загалу, та яких походженє, корінє і внутрішний зміст є для загалу неясні або замало ясні.
День 5. падолиста 1916 року є днем, у котрім завершив ся для української полїтики, веденої при осередних державах в часї сеї війни, цїлий важний, дуже драматичний, богатий переходами і зусилями один період та розпочав ся період новий. Справа правно-державного становища нашої землї й народности в Галичинї і Австрії, яку полагодити в змислї, бажанім українському загалови, заходили ся покликані в тім часї орґани української національної полїтики в зносинах з австрійським, австро-угорським і нїмецьким правительством, і про стан якої першу урядову звістку подав українському представникови бл. п. ґр. Штірк дня 12 серпня 1914 р., — справа ся наспіла в дни 5. падолиста 1916 р. до зовсїм очевидного, дуже рішучого звороту. Від дня того ся новий період української полїтики часу воєнного, а може й повоєнного.
В українськім таборі відбилась відмова українському правно-полїтичному домаганю між ин. також уступленєм дотеперішного голови українського клюбу і повстанєм нової орґанїзації українських послів. До сього кроку провідного українського парляментариста навязались словесні і друковані толки, в яких — кождий шануючий достоїнство нації і честь людини мусить се признати — проявилось неодно таке явище, яке культурну свідомість мусить болючо вразити. Але навіть якби оставити на боцї найсвятїйше право кождого дїяча національної полїтики (хоч би й не увінченої успіхом!) до пошанованя його чистих намірів і до зрозуміня незалежних від його волї причин даного вислїду його заходів, — навіть якби не журитись сею в цивілїзованім світї самозрозумілою річю, то український загал в своїм власнім інтересї, в інтересї тяглости національно-полїтичних зусиль, в інтересї зросту полїтичних досвідів не може не домагатись можливо як найскоршого і найдокладнїйшого предложеня цїлої черги актів, котрі розвивались від дня 12 серпня 1914 р., котрі в своїм часї давали українському заступництву право числити на повний полїтичний успіх, і в котрих свойого часу наступив противний зворот, який висловив ся дня 5 падолиста 1916 р.
Із записок про переговори з ріжними державними мужами зложилась би осьтак Українська Книга Документів, а в звязку в лїтописю подїй і процесів на воєнних видовищах, в области міждержавних полїтичних відносин і настроїв в нутрі нїмецького полїтичного світа того часу книга така внесла би — ми сього певні — нетільки дещо світла в обєктивні причини небажаного нам оконечного (покищо!) розвитку полїтичних подїй, а й підорвала-би підставу тим особистим толкам, які істнувати можуть тільки в сумерку і непевности.
Було б се дїло корисне з полїтичного становища, бажане з людського. 