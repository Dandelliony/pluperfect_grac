Віденські наради.

Порозумівшись з присутними у Відни членами українського клюбу, явив ся вчора голова клюбу п. д-р Кость Левицький в президиї палати послів і заявив, що українська репрезентация згоджуєть ся на скликанє конференції сенїорів в ціли урухомленя парляменту та що противить ся прінціпіяльно сьому, щоб народи Австриї були позбавлені парляменту і підлягали виключно §.14.
Таку саму заяву зложив потім п. голова українського клюбу також президентови мінїстрів ґр. Штіркови. При сїй нагодї обговорено також біжучі полїтичні й економічні справи, з послїдних передовсім справу дальшої акциї рятункової. Що-до домаганя скликаня парляменту відповів президент мінїстрів, що він готовий іти на зустріч кождій акциї, котра має довести до приверненя правильности в австрийськім парляментаризмі.
Що до ратункової акциї, то вона ведеть ся дальше. Певні квоти на виживленє найбіднїйшої людности вже виасиґновані, а дальші будуть виасиґновані в найблизшім часї.
На черзї стоять тепер у Відни справи: обсадженє двох мінїстрів Поляками і обсада становища галицького маршалка краєвого. Перша справа мабуть ще протягнеть ся якийсь час, а що-до другої рішилось правительство не терпіти довшої провізориї, а подбати за дефінітивну обсаду. З можливих кандидатів називають тут п. Нєзабітовського і бар. Конопку, одначе не є річию виключеною, що вибір упаде на иншу особу. В кождім разї рішить ся питанє се в часї недовгім.
З нагоди побуту галицьких полїтиків і намісника Коритовського у Відни говорилось там також про скликанє сесиї старого сойму і про реченець нових соймових виборів. В питанях сих стоїть українська сторона на тім становищи, що ще одної сесиї старого сойму зовсїм не треба та що вибори повинні бути назначені на час догідний для нашого селянства — значить по жнивах, з кінцем вересня або з початком жовтня.
Здаєть ся, що пропозиция ся не стрінеть ся з перешкодами нї з боку правительства, нї Поляків.
Недуга монарха викликує у віденських полїтичних кругах поважне занепокоєнє. Се й зрозуміле, коли взяти під увагу вік 84 років і поважну недугу легких. Вислів занепокоєня дала вже біржа, котра на бюлєтини про недугу цісаря відповіла значним спадом курсів важних паперів.
Сьвідомість неминучої фізичної конечности тяжить над думками й дїлами керманичів держави, а разом з ними й народи Австриї почувають, що невиключена є можливість звороту державної полїтики до инших відносин — яких? 