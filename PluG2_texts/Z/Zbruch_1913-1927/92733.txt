Чому верховодять над нами чужі народи?

Наш селянин не застановляється над тим питаннєм глибше, чому верховодять над нами другі народи, чому люд наш бідує, платить чужим податки, їх годує, а сам живе в недостатках та другим служить.   Сказавби хто, що цему винні сильні наші сусіди, що мають гармати, добру збрую, богато жовніра. Ні, не в тім в їх висшість, не в тім їх перемога. Що це правда, бачимо на народах, що не мають і четвертини населення, яке має наш народ. Вони не мають гармат і збруї, а проте живуть собі незалежні, щасні. Чому це так діється? Ми відповімо коротко: Вони богатші своєю школою. В них нема неписьменних людей, вони краще держаться гурту, вони себе люблять, цінять свою гідність і свою націю високо високо.   Щоби це осягнути, треба нам вчитися, образувати. Як має наш нарід перемогти своїх ворогів, коли він десятками сіл не має школи, як в громаді на 2 тисячі людей є один або два письменні.   Нам потреба діти наші вчити і то всіх, щоби не було ні одної дитини, що не вмілаби читати-писати. Скажете: нема хати-школи, нема опалу, нема вчителя. Це неправда все, це тільки ми самі не хочемо школи. Бож якби ми хотіли то порозумілисяби з місцевим священиком, наняли якого будь студента а хочаби дяка чи писаря, дали йому від дитини умовлену плату місячно за 2—3 годин науки, по черзі принеслиби вязку дров на опал, попросили дещо гроша з церкви та й школа готова при церкві на дяківці. А колиби так зробити зараз от від сьогодні від Покрови або найпізніше за 2 неділі, то ще цьої зими всі діти вмілиби читати, відтак навчилисяби другого знання, а з тим полюбилиби свій край, свій нарід, тай вшанувалиби себе, перестали чужим служити, а були панами своєї землі. Тоді не зроблять нічого гармати, тоді не вдіє нічого хитрість, не буде неволі але кожний буде своїм громадянином, бо в нього буде народня честь послужити тільки свойому народови і краєви. Тож селяне: Закладайте в себе такі школи і то зараз, бо тепер зима зближається, часу є досить, а діти будуть Вашу память шанувати, що ви помогли їм навчитися добра! Бож тоді не будуть над вашими дітьми чужі верховодити!   Нова Рада 