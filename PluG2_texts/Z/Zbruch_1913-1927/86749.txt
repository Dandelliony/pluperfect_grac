Розпорядок в справі тимчасових змін в области шкільництва

  До Дирекцій всіх державних і приватних середних і фахових шкіл та до Державних повітових Комісаріятів.   Заким увійде в життє дефінітивний закон в справі шкільництва постанавляю і заряджую поки що отсе:   1. Викладна мова:   Викладна мова у всіх народних, виділових і середних школах є в засаді українська.   Національним меншостям признасть ся школи в їх рідній мові відповідно до їх процентового відношення в Державі.   Істнуючі вже тепер школи з неукраїнською викладною мовою можуть істнувати дальше о скільки їх учителі вже зложили приреченнє.   2. Урядова печать шкільних інституцій.   Емблємою урядової печати є тризуб як герб Української Народньої Республики.   Урядова вивіска має в своїй середині містити герб Української Народньої Республики, а на краях довкруги урядову назву дотичної інституції.   3. Урядова мова.   Урядова мова в школах у внутрішнім діловолодстві має примінювати ся до викладної мови.   У зовнішнім урядованню і в зносинах з властями урядовою мовою є українська мова.   4. Приватні школи.   Законодатні австрійські постанови, на яких опирали ся досі приватні школи, остають в силі до хвилі оголошення відповідного закона з тим застереженнєм, що умови привязані до австрійських шкіл належить тепер примінити анальоґічно до укр. державности, укр. горожанства і до орґанізації укр. державних шкіл.   Всі дотеперішні приватні школи мусять до 11. лютого 1919 постарати ся о дозвіл на дальше веденнє дотичної школи.   5. Плян науки.   До хвилі видання нових плянів остає у всіх типах і катеґоріях шкіл дотеперішний плян науки з отсими тільки змінами, що випливають із зміни державности:   а) Зносить ся обовязкову науку польської мови у всіх школах з викладною українською мовою. Полишає ся на случай потреби можливість научання в середніх школах недержавних мов як надобовязкового предмету.   б) В народніх школах зносить ся також і науку писання і читання латинкою (в українській мові.)   в) У всіх державних і приватних школах з недержавною викладною мовою вводить ся науку української мови як обовязкового предмету, а то: в народних школах від III. р. науки, а в усіх інших школах від І. р. науки, в числі годин що найменше рівнім викладній мові.   г) Лєкції науки історії і ґеоґрафї, призначені досі на основі австрійських научних плянів на науку історії і ґеоґрафії Австро Угорщини, призначує ся у всіх школах без огляду на викладну мову на науку історії і ґеоґрафії в першій мірі України, а потім інших земель заселених славянськими племенами.   6. Службове приреченнє.   Всі особи учительського стану державних і приватних шкіл складають службове приреченнє після приписаної формули, а то директори фахових і середних шкіл і повітові шкільні комісарі на руки обласного інспектора, учителі середних шкіл на руки директорів, управителі та учителі народних та виділових шкіл на руки повітового та шкільного комісаря.   Станіславів, дня 21 січня 1919.   Державний Секретар осьвіти і віроісп. Др. АРТИМОВИЧ, вл. р.   Український голос   