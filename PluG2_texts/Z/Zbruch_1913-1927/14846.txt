Письма з краю.

Бережани. (Польонїзация бережанського повіту. Нефортунна тактика. Квестия латинників. Чи обовязує ще конкуренція?) Одним із східно галицьких повітів, де польщенє руського населеня страшенно поступило наперед, є бережанській повіт. Польська інтелїґенция з Бережан, польські ксьондзи, польські учителї і учительки розвинули в послїдних часах систематичну акцию в кождім селї і приєднали для своєї справи майже всїх латинників без виїмки. Латинники в Рогачинї місточку, в Гутї, Гутиску, в Курянах, Вульці, Підвисокім, Баранівці і т. д. вже цілковито спольщені (а в р. 1907 більшість з них ще голосувала за українських кандидатів), і хоч богато з них говорить ще по руськи, не знаючи добре польської мови — то при першій лїпшій нагодї радо калїчать по польськи, всюди манїфестують себе Поляками і дишуть страшенно ненавистию до Русинів греко-католиків. Польщенє повіту прибирає на наших очах застрашаючі розміри, по селах курсують сотки примірників вшехпольської Ojczyzny, яка недармо хвалить ся в однім з послїдних чисел, що недалекий час а бережанський повіт стане в більшости польським і руське населенє зійде до незначної меншости.
Товариство Т. S. L. на спілку з окружною шкільною радою, на чолї котрої стоїть загорілий польський шовінїст і дїяч Райхерт, засипують наші села польськими школами і польським учительством, які дїло польщеня руського повіту скоро поширюють, тим більше, що з нашої сторони з дуже малими виїмками нема нїякого протидїланя. 