Православний епископ для Галичини! – Недобір міста Львова. – Перше евґенїчне супружество. – Шкідливість воалїв і вельонів.  – В справі зачетів для Галичини. – Русофіли в дорозі до Росиї. 


Православний епископ для Галичини! Нинїшне, ранїшне "Słowo polskie" приносить таку телєґраму з Петербурга:
"Царгородский патриярх іменував епископа Антонїя волиньского (!!!) епископом для православного(?!!!) населеня в Галичинї."
Саму звістку про іменованє росийского православного епископа опікуном неєствуючого (з виїмкою 3 збаламучених громад) православя в Галичинї уважаємо провокациєю. Коли би в Галичинї справдї були православні громади, для яких потреба би було епископа, то такий епископ є в Чернівцях; росийский епископ нїколи не може і не буде мав власти навіть над горсткою збаламучених русофілів. Се нехай собі вибє з голови і царгородский патриярх і росийскі националїсти і "Slowo polskie". Нї наш нарід, нї австрийске правительство не стерпить росийскої опіки над Галичиною. Чекаємо впрочім на авторитентне потвердженє сеї вістки, бо в донесенє "Slow-а polsk-ого" не віримо.
Недобір міста Львова. Онодї предложено на засїданю львівскої міскої ради замкненє міских рахунків за 1911. р. Після сих рахунків розходи переступили прелїмінар о 600.000 К, а доходи лише о 300.000 К. В розходах зросла позиция "відсотки від міского довгу" з причини підвисшеня процентової стопи о 90.000 К. За 1912 і 1913. рік буде ся позиция ще більша.
Перше евґенїчне супружество. В останних часах вродила ся як в Европі, так і в Америцї думка, яку пропаґують головно лїкарі, щоби в супружество лучити лише фізично здорові одиниці, які давали би запоруку здорового потомства. Тепер доносять з Нового Йорка про перше таке евґенічне супружество, яке заключив Роберт Гутельмізон з п-ою Делїєю Дана, своячкою поета Лянґфелєра. Нерозлучною частию акту слюба було се, що лїкарі признали обох суджених здоровими.
Шкідливість воалїв і вельонів. Недавно зачали три анґлїйскі лїкарі: др. Норман Барнесби, Вурес і Рамус спільну акцию, щоби виступати до борби з воалями і вельонами у женщин. На основі вичерпуючих і довгих студий дійшли они до пересьвідченя, що сего рода менше або більше пусті заслони лиця дїлають погубно як на деякі змисли, так і на весь жіночий орґанїзм, Передовсім опрокидують они загально утерту думку, що вельони і воалї причинають ся до охорони скіри на лици; они не лише, що не здержують напливаючих з воздухом бацилїв, але таки служать, як се виявили бактериольоґічні дослїди, за дїйсний збірник частинок пороху і мікробів. При мікроскопічнім дослїдї вельона виявило ся, що в нїм находять ся всї нечистости невідлучні від кашлю, кахиканя і ин. На сїм однак ще не кінець. Тканина воаля дїляє без огляду на свою густоту незвичайно шкідливо на очну сїтку і на очний нерв. Нерівномірне осьвітленє ока викликує з часом ріжні неправильности, які пізнїйше наносять недуги всего нервового устрою. А що наші женщини — кінчать сї лїкарі — не дбають зовсїм про своє здоровлє, анї про здоровлє будучих поколінь і невільничо все будуть держати ся моди, яка радо в своїх помислах і креациях послугує ся вельоном або воалем, в однім напрямі дало би ся лише зарадити радикально сему лиху: в інтересї загального добра людскости і будучого поколїня повинно бути зборонене ношенє воалїв і вельонів.
В справі зачетів для Галичини. Від кількох вже місяцїв кружляють по Галичинї чутки, що правительство удїлило Галичинї значний зачет на покритє ріжних краєвих потреб. В сїй справі пише тепер півурядовий віденьский "Fremdenblatt", що се твердженє є зовсїм хибне, а оправдує ся імовірно лише тим, що з обрахунку доходів і видатків, які робили податкові уряди на рахунок краєвого фонда і шкільних фондів, а які дописував край, лишає ся тепер невирівнана ще претенсия правительства. Іменно податкові уряди стягають деякі краєві податки, а головно додатки від безпосередних податків, а з другої сторорони після єствуючих приписів є обовязані сплачувати за краєвий фонд і за шкільні фонди деякі виплати, а передовсїм се відносить ся до платнї нар. учителїв. Коли сї виплати перевисшають суму доходів, тодї замикає ся місячний рахунок претенсиєю правительства, яку краєвий фонд повинен вирівнати готівкою. Се вирівнанє не наступило в Галичинї вповнї, а правительство має звідтам претенсиї до краю. Скарбовий заряд зробив зі своєї сторони все, щоби оминути надзвичайного зросту сеї претенсиї, а іменно в сей спосіб, що не злїквідовано переказаня з горівчаного податку і з безпосередних податків, які належать ся краєви, але дорогою скомпензованя задержано на частинне уморенє державного чинного сальда. Подібні ріжницї є також в кількох инших краях. У всякім разї не розходить ся о зачет, який дала держава краєви, але о державну претенсию, яка повстала мимо інтенций скарбового заряду.
Русофіли в дорозі до Росиї. Пишуть нам зі Львова: Дня 25. липця виїздить перша громада галицких русофілів до Києва, де приготовлено для них кватири і їду за дармо. Таких громад має ще виїхати дві, очевидно, не вчисляючи тих русофілів, котрі крадьки без паспортів перейдуть границю, щоби дістати ся до "русскаго отечества". Се масове паломництво до Росиї відбуває ся під фірмою київскої вистави. На дїлї має відбути ся з сеї нагоди в Києві нарада менерів галицкого русофільства з провідниками панславістів при участи ґр. Бобрінского і епископа Антонїя, а також відбуде ся зїзд русофільскої молодежи, що студиює в росийских унїверситетах. 