◦ ◦ ◦ ◦ ◦ ◦ ◦ ◦ ◦ ◦

Приверненє громадської самоуправи у Львові. Під таким кличем скликають на завтрішню недїлю, в 6 год. веч., Поляки м. Львова публичні збори до ратушевої салї. На сих зборах повинні явити ся також Українцї м. Львова й через своїх речників публично заявити, що для них означає приверненє україножерної самоуправи м. Львова.
Про російську революцію і її значінє для України буде мати виклад в недїлю, 11. с. м., о год. ½4-ій по пол п. д-р І. Крипякевич в малій салї Інституту ім. Миколи Лисенка.
Панахида по гетьманї Ів. Мазепі на галицькім фронтї. Київська "Народня Воля" повідомляє: Д. 5 н. ст. жовтня на фронтї у Галичинї, недалеко від позицій, мала місце торжественна панахада по гетьманї Іванї Мазепі, відправлена з інїціятиви українського полку ім. Б. Хмельницького. Панахиду відправлено в українській мові. Підчас виконаня "вічної памяти" весь полк впав на колїна.
Міське Бюро ц. к. державних залїзниць у Львові при вулицї III. Мая 5, якого дїяльність з приводу воєнних подїй свого часу була перервана, отворено дня 1. падолиста с. р. наново. В сїм бюрі будуть видавані від години 9 рано до 1 пополудни (в недїлї і свята від 3 до 12 перед полуднем) такі самі зелїзничі білєти їзди, як на головнім двірци, одначе за виключенєм білєтів до зелїзничих стацій, які положені є в тїснїйшім воєннім окрузї. Для вигоди публики заряджено, що білєти до поспішних поїздїв в напрямі до Кракова також перекази до занятя місць в сих поїздах (так звані Platzkarten) від тепер будуть продавані виключно в міськім бюрі, а се вже на два дни перед наміреним днем відїзду до Кракова а також до стацій положених поза Краковом, а до близших стацій аж на дни виїзду, а іменно до відїзду поспішного поїзду ч. 6 (відїзд 3.10 пополудни) в годинах передполудневих, а до поїзду поспішного ч. 10 (відїзд 11.30 вечером) в годинах пополудневих. В кінци звертаєть ся увагу на се, що в сїм бюрі будуть також видавані білєти, управняючі до виходу на перон на головнім двірци у Львові.
Підвисшенє дорожняного додатку для урядників. В комісії палати послів для урядничих справ ухвалено підвисшити дорожняний додаток для урядників. Се підвисшенє буде обовязувати від 1. сїчня 1918. до кінця буджетового року 1917/18. До дотеперішних кляс родин додано клясу пяту, яка обіймає жонатих, що мають більше, нїж 5 дїтий, і вдови, що мають більше нїж 4 дїтий. 