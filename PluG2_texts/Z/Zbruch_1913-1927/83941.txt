Українська Національна Рада.

  Львів, 19. жовтня 1918.   Вчора уконституовалася в малій салі "Народного Дому" Українська Національна Рада. В нарадах взяли учать: митрополит ґр. А. Шептицький, українські парляментарні посли з Галичини і Буковини, українські посли до останнього галицького сойму з епископом Гр. Хомишином та усі українські політичні та партійні організації. Міністер проф. Горбачевський оправдав свою неприсутність недугою.   О 6. год. пополудни розпочалося засіданнє, яке відкрив Голова У. П. Р. д-р Петрушевич рефератом про міжнародне положення Українців та про політичні дороги, якими має йти тепер український нарід в Австро-Угорщині. По рефераті вивязалася жива дискусія, почім ухвалою резолюції, які проголошують українське державне право на українські области Галичини, Буковини і угорської України, лишаючи поки-що отвертою дорогу до рішання про федераційний звязок сеї держави з иншими державними орґанізмами. Відтак уконституовалася Українська Національна Рада і принято обовязуючий її статут в сім тексті:   §.1. Українська Національна Рада є конституантою сеї части Українського Народа, яка живе в австро-угорській монархії на цілій його етноґрафічній території.   §.2. У. Н. Р. має право і обовязок: а) виконати в хвилі, яку признасть за відповідну іменем українського народа австро-угорської монархії, його право самоозначення та рішити про державну судьбу всіх областей тим народом заселених; б) підприняти усї постанови та заходи репрезентативного, законодатного та адміністративного характеру, аби своє рішеннє під а) перевести в життє.   §.3. У. Н. Р. складається:   а) з членів Палати Панів австрійської державної Ради української народности;   б) з усіх українських послів до австрійської державної Ради з Галичини і Буковини;   в) з українських послів краєвих соймів;   г) з відпоручників партійних орґанізацій з усіх українських областей по трьох з кождої партійної орґанізації.   §.4. Статут У. Н. Р. і проводить на її засіданнях кождочасний голова У. П. Р. а в случаю його перешкоди, той, кого голова У. П. Р. до сього уповажнить.   §.5. Важніші публичні заяви підписують іменем У. Н. Р. Голова У. П. Р., члени Палати Панів, президії усіх українських клюбів парляментарних і соймових та по одному відпоручникови кождої партійної орґанізації.   З'їзд українських нотаблів, котрий передше пляновано на нинішній день рано розвинувся в велике народне віче.   Діло 