Сповненє обовязку перед державою.

Львів, 16. мая 1917.
Шестий раз звертаєть ся держава до своїх горожан, закликаючи їх до підписки воєнної позички.
Наш нарід нїколи не відтягав ся від сповнюваня своїх обовязків супроти держави; що більше, він давав навіть понад те, до чого був обовязаний, чого найлїпшим доказом є Українські Сїчові Стрільцї.
Та даючи державі те, що їй потрібне до істнованя й розвитку, ми рівночасно домагаємо ся, щоб держава була нашою державою, щоб наш нарід, один з найбільших між народами Австрії, був повноправним співгосподарем держави. Се значить, що держава своєю державно-правною будовою повинна поставити наш нарід в положенє господаря на своїй землї, звязати таким способом інтерес нашого народу з інтересом держави і так зробити його народом співдержавним. Конституція сеї держави має для сього вже готові форми: автономію складових частий держави. Вистане примінити сю форму до українського народу: утворити з української території Австрії окремий коронний край, — що відповідало би історичним традиціям сеї спадщини могучої української галицько-волинської держави, названої також в австрійській конституції історичною назвою Королівства Галичини й Володимирії.
Держава, даючи нам змогу самостійної правно-державної орґанїзації нашої землї, роблячи наш нарід господарем його землї і співгосподарем держави, може бути певна зі сторони нашого нараду всякого підпертя, якого вимагає істнованє і розвиток, отже й підпертя, по яке звертаєть ся вона отсе тепер до своїх народів, закликаючи їх до підписки на шесту воєнну позичку.
Се тим більше, що підписка воєнної позички зі сповненєм обовязку супроти держави лучить фінансові користи для підписчиків, являючи ся найпевнїйшою, а при тім незвичайно корисною льокацією капіталу.
Ризика тут нїякого абсолютно нема, а всякі голоски, нїби то держава може відмовити ся від обовязку сплати воєнної позички, є просто безглузді. Адже держава, се загад горожан; сей загал горожан з одної сторони підписує позичку, з другої через парлямент править державою; отже чи можна собі подумати, щоби посли, вибрані загальним голосованєм, могли ухвалити закон, який звільняв би державу від сплаченя воєнної позички?!
Що більше, втратить власне той, хто не підпише воєнної позички. Бо держава на сплату своїх зобовязань мусить наложити нові податки; отже хто воєнної позички не підпише, буде мати тільки участь в податкових тягарах, а не буде мати участи в користях, які дає уміщенє капіталу в воєнній позичцї.
Не мають підстави також поголоски, то добрий успіх воєнної позички продовжить війну. Адже держава і її союзники виразно заявили, що готові кождої хвилї заключити мир. Не хоче мира противна сторона, яка сподіваєть ся Австрію зломити. Щоб осягнути мир, треба її переконати, що її цїль нездійснима, а се значить: треба як найбільшим успіхом воєнної позички заманїфестувати економічну силу держави і дати основи для її воєнної відпорности.
Хто бажає, щоб Австрія вийшла з війни ненарушена, хто бачить з Австрії свою будучність і тим самим бажає для неї як найкорисніших умов істнованя й розвитку, той підпише VI. австрійську воєнну позичку. 