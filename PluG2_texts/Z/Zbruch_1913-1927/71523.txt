† Михайло Дорошенко

Михайло Дорошенко, хорунжий УСС., погиб траґічною смертю в студенних хвилях Волги дня 30. червня с. р. Похоронили його 3. липня с. р. на православному кладовищи в селї Дубівцї саратівської ґубернїї. Ось така коротенька вістка наспіла з російського полону від сотника А. Мельника, що теж живе як полонений у згаданому селї, й глибоким смутком наповнила всїх, хто знав Покійного.
Покійний Михайло Дорошенко родив ся 28. жовтня 1894 р. в селї Рудї, рогатинського повіту в селянській сем’ї. Вчив ся в українській приватній ґімназії в Рогатинї, а іспит зрілости здав у 1915 р. в Віднї. Як ґімназійний ученик визначав ся пильністю та талантом. Крім шкільної науки працював пильно над своїм образованєм, та не забував і працї для других. В ґімназії брав участь у кружковому житю, виготовляв відчити (головно в українїстичній секції "Наукової Читальнї"), брав участь у концертах й аматорських виставах. Товариші любили й поважали його, а доказом сього хоч би се, що вибрали його бути начальником "Шкільної Громади". Горячим бажанєм Покійного було по скінченю ґімназії стати народним учителем, щоби могти працювати над сїльським народом. Сеї працї не занедбував він уже й в ґімназії. Працював у читальнї в свойому рідному селї й заложив там для сїльської дїтвори біблїотеку, що дуже гарно розвивали ся. Із вибухом війни зголосив ся один із перших у ряди УСС. В їх рядах брав участь у боях в 1914 р. під Туркою, Дрогобичем, Бориславом, на Кобилї, в Бескидї й сливе в усїх боях УСС. в 1915 і 1916 р., аж у бою під Потуторами 3. вересня 1916 р., в якому згинув його шкільний товариш хорунжий Юлїян Соколовський, попав ся о полон. О скільки був щасливійший від свойого товариша, що дожив сповненя найвисшої мрії нашої, на яку пішов у бій — вільної Вкраїни. Та не довело ся вернути в рідні сторони. Студені хвилї Волги зробили кінець молодому житю. — В. Й. П. 