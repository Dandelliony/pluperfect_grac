Пан Дашиньскі в Австрії і в Польщі.

  Отвертий лист п. Дашиньского до соціялістів Франції, що не зрозуміли польських змагань на Сході, та його освітлення ролі Польщі, безкорисної, подиктованої чисто ідеалістичними причинами супроти вільної України — мимохіть нагадали мені п. Дашиньского в австрійськім парляменті, в місяці липні 1918 р.   Це було при нагоді першого читання буджетової провізорії. Тоді п. Дашиньскі у своїй промові нищив і висмівав Австрію та з цього приводу зійшов до українського питання. Він сказав насмішливо: Тепер зайшла нова мода і отся мода називається "Україна"! Він засміявся та думав, що його авдіторія буде також сміятися, а коли побачив, що ніхто не сміється з нерозумного жарту, тоді він піднісся на котурни єзуїтського проповідника і закричав: що? трийцять міліонів православних хлопів може стати підпорою католицької австрійської держави?! А прецінь конспірується з Українцями!...   Але й цей арґумент не дописав та викликав він немале вражіння поміж послами і тоді п. Дашиньский звернувся до українських послів, кажучи: Не вірте ви, Українці, австрійському правительству, не вірте Австрії, бо це банкрот!...   П. Дашиньскому відповів п. д-р Кость Левицький (19. липня 1918), висказуючи своє здивовання, що так трактує польський соціяльний демократ визвольні змагання українського народу, бо коли Поляки змагають до своїх вольностей та їх хочуть мати, то не можуть забувати, що вони мусять також шанувати свободи инших народів. А хто не має респекту для визвольних змагань других народів, той недостойним мати свою власну державу...   Але соціяльний демократ вміє бути також Єзуїтом, а як і це не поплачує, то бодай інтриґантом...   Минає другий рік від тої хвилі, та як часи змінилися тай люде відмінилися. Пан Дашиньскі ніби не іде імперіялістичним походом на українські землі, а віддає їх великодушно вільній Україні!   Ну, ну, побачимо!   Громадська думка 