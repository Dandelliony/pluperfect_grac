Петро Огоновський.

Посмертна згадка.
Дня 9 лютого у Віднї відійшов від нас тихий і невсипущий співробітник українських орґанїзацій галицької України — Петро Огоновський, брат обох відомих покійних професорів унїверситету, історика української лїтератури й українського лїнґвіста Омеляна та талановитого правника Олександра. Уродив ся 20 липня 1853 р. в Чагрові, рогатинського повіту, де його батько Михайло був парохом. Школи покінчив у Бережанах, Львові й Віднї. Тому, що саме по скінченню середньої школи вмер йому батько, мусїв тяжко працювати у Віднї в часї унїверситетських студій і тодї набавив ся хороби, що була причиною слабого здоровля покійного та його смерти. У Віднї брав визначну участь у тов. "Сїчи", де був членом видїлу, секретарем і головою. "Сїч" була тодї під сильним впливом Драгоманова, а покійний займав ся перепачковуваннєм книжок через Румунію до Росії. Його приарештовано, а в наслїдку того всього галицькі краєві власти довго уважали його "неблагодїйним".
По скінченню фільософії став учителем, а від 1885 р. на становищі професора математики й фізики в українській ґімназії у Львові пробув повних 25 лїт як совісний і справедливий педаґоґ до 1910 р., коли пішов на пенсію. Вислїдом його педаґоґічної працї є уложені ним шкільні підручники: Аритметика, ч. І і II, та Фізика для низшої ґімназії й Альґебра, уложена на спілку з д-ром Володимиром Левицьким. Вистарчить узяти в руки попереднї українські підручники до математики й фізики й підручники Петра Огоновського, щоб побачити величезний поступ на сїм полї та зрозуміти, яку прогалину виповнив покійний своїм вкладом. За його заслуги на полї математики й фізики вибрано його дїйсним членом математично-природописно-лїкарської секції Наукового Товариства ім. Шевченка у Львові. Крім педаґоґічної працї брав покійник живу участь у національно-культурнім життю львівської України, в першій мірі повну посвяти й безкорисну довголїтню участь у "Просвітї" яко касієр і контрольор, за що іменовано його в 1892 р. почесним членом. Від 1906 до 1912 р. був головою "Просвіти" в часї найбільшого розросту аґенд сього товариства.
Щирий жаль викликала смерть Петра Огоновського між усїма, що бачили його муравлину працю скрізь там, де ходило про щось творче, будуюче. 