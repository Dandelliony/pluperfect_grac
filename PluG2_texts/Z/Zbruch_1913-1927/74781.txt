Наша молодь

Львів, 23 грудня.
Лиш хто любить, терпить,
В кім кров живо кипить,
Людське горе смутить,
А добро веселить,
В кім надія ще лік —
Той цілий чоловік.
Ів. Франко.
Це вже не тільки правда, але це вже закон, закон природи, що "яка молодь — такий народ". З доброго посіву завжди виростають гарні плоди. Тож і не диво, що всі народи, відколи про них говорить історія, присвячували головну свою увагу проблемі виховання молоді, бо добре це знали, що яка буде їхня молодь, таке буде й їхнє майбутнє. Ідеальний тип молоді виростили старинні греки. Був це тип, що його вони називали "кальос кай агатос", гарний і добрий. Тілесно гарний, здоровий, дужий, і морально такий же: психічно сильний, етично непопсутий, відносно ближніх добрий. Цілий чоловік, як сказав би Франко. Цей ідеальний тип молоді, тип цілої людини перебрали від старинних греків усі пізніші народи. І в нас є теж приповідка: "У здоровому тілі — здорова душа". Згідно з тією засадою, ми завжди старалися виплекати такий ідеальний тип молоді.
Плекати ж бо само тіло є так само замало, як плекати виключно самого духа. Кожний екстрем в один чи в другий бік — шкідливий. Нездорово, коли молодь переінтелектуалізовується, ще гірше, коли віддається виключно спортові, а занедбує поширювати овиди свого духа. Звичайно погані тягне це за собою наслідки, коли молодь кермується тільки почуваннями та настроями, але й недобре, коли молодь викалькульовує все на холодно, старечим розумом. Найти ту середню дорогу, ту золоту середину — ось що важливе. Це загально. А тепер ще кілька слів про те, що ми хотіли б бачити постійно в нашій молоді.
Передусім вона не повинна забувати сьогодні про найважніше: про характер! З поняттям характеру ми в'яжемо цілий комплекс найздоровіших душевних, морально-етичних проявів людини. Люди з характерами — це фундаменти, на яких народ будує певне і непорушне майбутнє. А нам таких людей потреба. Хай про це не забуває наша молодь. Обмежені рямці цієї статті не дозволяють нам вияснити повністю поняття характеру. Але це поняття майже кожний з нас добре розуміє, зокрема тоді, коли згадує про когось: це, мовляв, характерна людина, вона такої чи іншої погані не вчинила б; або: це характер, він вміє постояти за своє.
Очевидно, що дбати про здоров'я тіла — це теж дуже важне. Тому молодь мусить віддаватися різного роду спортам, бо вони виробляють у нас тугість м'язів, а ці дають нам не тільки почуття здоров'я, але й почуття певности себе. Та при тому не треба забувати, що сам спорт — це ще замало для молодої людини, вона мусить теж щось знати, вона мусить чогось путнього вчитися, щоб народ обдарувати пізніше новими духовими здобутками, бо тільки останні збільшують повагу народу у світі. І тому наша молодь мусить в науці робити якнайкращі поступи, бо в міру цих поступів кращатиме і становище нашого народу в міжнародному колі. Іншими словами наша молодь мусить звикнути до того, щоб якнайсолідніше над собою працювати, бо коли навчиться працювати поважно над собою, то можна сподіватися, що такою буде пізніша її праця і для народу.
Та вільний свій час наша молодь вже тепер повинна віддавати на службу народові. Зокрема тепер здорова громадська праця нашої молоді під вказівками Українського Центрального Комітету та його клітин дуже побажана та може принести для нашого народу багато користи. То ж у часах, коли такий брак людей, наша молодь не повинна марнувати свого вільного часу, але посвятити його для праці в Українських Освітніх Товариствах, у Світлицях, чи при іншому громадському станку, де її праця буде потрібна.
Такий тип молоді, що про нього ми згадуємо, вже віддавна виховувався серед нашого громадянства. І кожне наше покоління давало нам тисячі зразкових народних провідників. Коли пишемо про ці справи, то робимо це не тому, щоб кинути якусь тінь на справу виховання нашої молоді сьогодні. Хочемо тільки пригадати нашу світлу традицію в цій справі і підкреслити, що ніщо не сміє нас з цього традиційного шляху звернути на якісь манівці. Виховати молодь згідно з засадою "У здоровому тілі — здорова душа" — це завдання, від якого залежне майбутнє нашого народу. Зрозуміти це якслід повинні ми всі, а зокрема таки сама наша молодь. 