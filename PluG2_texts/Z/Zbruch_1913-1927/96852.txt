Чергове покоління.

Малий фейлєтон.   На чім-то не відбилися роки воєнного лихоліття?   Я сидів вчора в товаристві педаґоґів ріжного калібру. Народний учитель жалувався на химерність теперішної дітвори. Події останніх років так поділали на уми дітей, що становище учителя в класі стає щораз-то труднійше. Нераз відповідь дитини вводить учителя в дійсне заклопотання.   Ось напр. на лєкції ґеоґрафії: Питаю: Крім природних які ще можуть бути границі держав?   — Такі, які визначив версальський договір — відповідає бубон.   — Який нарід заселює Білорусь?   — Се залежить від сього, хто виграє війну.   Або в ботаніки:   — Що подибуємо на дні моря?   — Затоплені кораблі: панцирники ,кружляки, дреднавти і підводні лодки.   — Що найбуйнійше росте в нашому підсоню?   — Ціни поживи.   Або таке: Завдяки чому може чоловік переноситися в місця на місце залізницею?   — Завдяки паскарству залізничними білєтами.   — Яке звіря найскорше переноситься з місця на місце?   — Свиня-паскар, що доробився майна на війні і має свій власний автомобіль.   Або на лєкції рахунків в першій клясі:   — Питаю дитину — каже професор Кабак — скільки є два рази два?   — Шість.   — Чому шість? Як хочеш купити два зошити по дві корони, то скільки заплатиш?   — Шість корон.   — Чому?   — Ніби пан професор не знають, що зошит подорожів змов о корону.   — Не думайте, що лиш в діточих головках довершилося таке перетворення понять — перебив старий, досвідний професор української ґімназії. Те саме й серед нашої середної і академічної молодіжи. Возьміть під увагу. Хлопець, що на війні здав матуру, приготовляє відчит і то не-аби який відчит. Як мав терпеливість перечитати три сторінки з якого небудь лєксікону, то говорить на тему "Нових течій в будівництві", як має за собою незатерті спомини двійок з латини і греки в ґімназії, то шкварить цикль викладів п. з. «На марґінесі навчання латинської і грецької мови в середних школах", а як припадково молодець є співолюбивий і збагнув тайну, яка є ріжниця між віоліновим ключем а ключем від ОО, то пише про "Основи музичної культури..."   Я не дослухав розмови, бо мусів йти на концерт композитора Миколи С. Лисенка. І тепер жалую...   Громадська думка 