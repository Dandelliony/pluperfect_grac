◦ ◦ ◦ ◦

Незалежники відмовляються від влади. Кабінетова кріза в Німеччині треває далі. Спроба створити новий уряд розбивається через неприєднане становище партій, через нерішучість поміркованих партій та через величезний антаґонізм між правицею і лівицею. През. Еберт поручив канцлєрови Міллєрови створити кабінет. Міллєр звернувся до провідника незалежних соціялістів Кріспієна, пропонуючи його партії взяти участь в правительстві. Вступлення незалежників до уряду зміцнило би коаліцію в лівім напрямку і дало би запоруку, що здобутки революції не будуть загрожені, що внутрішня політика буде ведена в мирнім і республіканськім дусі. Кріспієн відповів відмовно. Незалежні соціялісти не можуть вступити до уряду, котрого метою відбудова капіталістичної господарки, що збанкротувала в часі війни, котрого завданням через гноблення пролєтаріяту наново покликати до життя мілітаризм. Це все робив до тепер коаліційний уряд. Вступлення незалежників до подібного уряду було би попиранням протиреволюційної політики, то рівналось би закиненню партійної проґрами і зраді інтересів робітників, урядників, дрібних ремісників і селян, котрі при виборах довірили незалежним соціялістам. Опісля згадується, що на початку революції партія незалежних вступила була до одного уряду з соціялістами більшости, тому що ті обіцяли кермуватися в політиці соц. дем. програмою, пристосовуючи методи беззглядної класової боротьби. Тимчасом вони не додержали приречення. Навпаки, пішли на шлях компромісу з буржуазією і давним мілітаризмом. Зміцнення реакції в Німеччині є наслідком компромісової політики соц. більшости. Змаганням незалежних є обняття влади через пролєтаріят і його виключне панування аж до реалізації соціялізму. Колиб в дальшім розвитку соціялізму виявилася потреба соціялістичного уряду, то партія незалежних уважала би за вказане в переходовій добі вступити до соціялістичного кабінету, в котрім незалежники мали би більшість і в котрім їх програма булаб основою політики. Ця відмова являється великою несподіванкою, бо орґан незалежних "Фрайгайт" подав був точки, під котрими вони готові булиб вступити до кабінету. Таким чином точка тяготи у вирішенню крізи пересунулася на право.   Петлюра з Крассіном. "Times" доносить, що останні переговори між представниками Анґлії і Крассіном торкалися признання російським совітським урядом довгів, затягнених Росією до листопада 1917. Крассін стоїть на становищи, що совітський уряд не повинен платити ніяких довгів, які затягнув імперіялістичний або міщанський уряд. Коли одначе совітський уряд вважатиме відповідним взяти на себе ці зобовязання, тоді буде одночасно домагатися признання йому цих усіх прав і уступок, які в своїм часі давано російському урядови й буде обстоювати доповнення рішень Льондонського договору з р. 1915, в якім признано Росії Константинопіль, вкінци зажадає відшкодовань на відбудову околиць Росії, знищених в часі війни. "Vossische Ztg." доносить з Льондону, що переговори з Крассіном зустрічаються зі щораз то більшими трудностями, бо Красін не може дати ніяких ґарантій на свої зобовязання і приречення. Числяться з можливістю зірвання переговорів.   Ренодель про Польщу. Соціялістичний посол Ренодель, що перебував у Польщі яко член анкетової комісії, в редакції "La vie socialiste" здавав справоздання зі своєї поїздки. М. и. сказав: Польща пошукує своїх границь, а на тих самих просторах населення білоруське та українське пошукує своєї вітчини. Політичне положення в Польщі погіршується ще й тому, що населення польське мимо почуття національної єдности, не є зовсім одноцільне у всіх трьох давних займанщинах. Крім сього одноцільність розсаджує 14% Жидів. При цій нагоді зазначує, що польська держава минається з постановами версальського договору про національні меншости.   Конференція балтійських країв. Париж. Радіо. Перше засідання делєґатів балтійськх країв відбулося 12. червня в Дорпаді. Президент фінляндської делєґації представив права Фінляндії до звороту Карелії в окрузі Печинґи. Конференція постановила утворити дві комісії: першу для розслідження економічних питань а другу для розглядання територіяльних справ.   Ліґа Народів і похід большевиків на Персію. Радіо з Горсі. В Льондоні відбулося вчора засідання Ради Ліґи Народів, на якім розважувано справу евентуальної оружної інтервенції з приводу нападу большевиків на Персію, де большевики зайняли кілька місцевостей. По донесенням "Petit Parisien", делєґати досі не прийняли ніякого рішення. На второк скликано конференцію перських делєґатів з представником Франції.   Домагання італійських соціялістів. "Journal des Debats" доносить з Риму, що італійські соціялісти домагаються, аби італійські війська евакуували Альбанію. "Avanti" помістив заяву соціялістичної партії і робітничих союзів, яка взиває до недопущення до нового кровавого конфлікту між народами. Соціялістичні парляментарні посли поставили внесок в справі здержання висилки військ до Альбанії.   Війна в Альбанії. Париж. (Авас.) Коресп. "Тамп" телєґрафує з Риму, що 9000-ий альбанський відділ атакує дуже сильно передмістя Вальони, боронені скріпленим ґарнізоном і італійською фльотою. В Римі коментують з обуренням факт, що альбанське повстання зійшлося зі загальним страйком, який без ніяких причин вибух в Барі і з страйком італійських полуднево-східних залізниць.   Димісія норвежського кабінету. Ліон. (Радіо.) З Христіянії доносять: Кабінет Кнульдстена, котрий стояв на чолі правительства в Норвеґії від 1913. р. подався до димісії.   Скликання німецького парляменту. Науен. Радіо. Нововибраний німецький парлямент скликаний на четвер 24. ц. м. По переговорах провідника центра Трімборна з соціялістами більшости і німецькою народньою партією можна кабінетову крізу вважати викінченою. Новий кабінет складатиметься з центровців, німецької народньої партії і демократів. Соціялісти більшости будуть невтральні. Трімборн просив президента Народніх Зборів Ференбаха, щоби обняв становище державного канцлєра. Ліста нового кабінету буде завтра предложена президентови Союза. Кабінет матиме певно кількох міністрів фаховців.   Нове правительство в Італії. Рим. Авас. Потверджується донесення про утворення Джолітієм нового правительства з кн. Сфорцою, яко міністром загр. справ, Бононієм, яко міністром військових справ і Джолітієм міністром внутр. справ.   Переговори з Крассіном. Льондон. (Авас.) По донесенням бюра Райтера бельґійське і японське правительство задумує взяти участь в переговорах між анґлійським правительством і Красіном. Досі не визначено ще реченця конференції Крассіна з анґлійськими міністрами. Конференція ця відбудеться щойно тоді, як Крассін дістане відповідь з Москви на його запити.   Нова конституція для Мальти. Париж. Анґлія признала Мальті нову конституцію, уложену на взір трансвальської конституції з 1906. р. Мальта матиме власний сенат і законодатні збори.   Громадська думка   