Наш посольський клюб.

Львів, 25. липня 1917.
Українська Парляментарна Репрезентація, звертаючи ся до Цїсаря в справі заряджень для охорони української людности відбиваних тепер східно-галицьких областий і збереженя добре набутих національних прав сеї людности, пішла на зустріч однодушному бажаню всїх Українцїв з сього боку боєвого кордону. Яку причину і яку цїль має той акт У. П. Р., се ясно розуміє і глибоко почуває кождий український громадянин; наша часопись зрештою постарала ся висловити се в границях цензурних умов зараз на першу вість про побідний похід союзних армій. Не будемо сумнївати ся, що в міродатних полїтичних і війскових кругах зрозуміють не тільки гуманний підклад сього бажаня українського загалу, але й полїтичне значінє його тай що виведуть з сього відповідні практичні висновки. Не сумнїваємось також, що в данім разї українські полїтичні круги не обмежать ся на саму тільки телєґрафічну дорогу, а що знайдуть і инші відповідні шляхи, щоб у критичній хвилї виконати свій обовязок перед мілїонами своїх братів на українськім Поділю і перед обличєм своєї народности.
Сей доцїльний акт У. П. Р. з признанєм підносимо тут тим охотнїйше, що горожанський обовязок нераз заставляє нас прилюдно говорити про орґанічні недостачі нашого посольського клюбу, про його окремі полїтичні занедбаня, про дуже поважні хиби в цїлій лїнїї його полїтичної тактики в основних національно-полїтичних справах підчас останної парляментарної сесії, передовсїм в справах українській і польській. Так і нинї, коли знов зійшла мова на дїяльність У. П. Р., не можемо минути нагоди, щоб не вказати на одно дуже діймаюче полїтичне занедбанє нашого парл. клюбу.
Маємо на увазї оголошені у віденських і польських ґазетах звістки про те, що коло польське ладить внесенє на поставленє в стан обжалованя б. мінїстра зелїзниць Форштера ізза розпорядку, котрий вимагаючи від галицьких зелїзничників знаня нїмецької мови, тимсамим обмежував абсолютне право польської мови в галицьких зелїзницях. Ізза такого "замаху на Поляків" має Форштер бути поставлений в стан обжалованя — в своїй ролї відповідального мінїстра!
Чи шукати причини сього в тій полїтичній анемії, слабости ініціятиви і недостачі навіть порядної рутини парляментарної, якими нездужали доси всї без виїмку парляментарні представництва нашої країни у Віднї?...
Не беремось відповідати на сї питаня. Тільки одну ще увагу позволимо собі зробити. Згадуючи ті перегони, які до особи втомленого довгою дорогою і неволею Митрополита уладжують нинї із своїми "противниками" провідники У. П Р. (на згіршенє серед своїх і на сміх серед чужих) — український громадянин не в силї відогнати від себе думки, що нехай-би бодай половину стільки енерґії, помисловости і інїціятиви виявляла У. П. Р. у веденю національно-полїтичних справ підчас парляментарної сесії, як виявляє отсе в сих повних коштів і трудів перегонах, то й не треба би було жалувати ся на занедбанє начальних задач українського представництва в часї сесії. 