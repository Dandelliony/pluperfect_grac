Польська полїтика супроти українського народу в Галичинї.

Львів, 4. лютого 1916.
Повторяєть ся на наших очах історія, якої початку треба шукати перед столїтями.
Як в Адрусівськім договорі наступив подїл України між Польщею й Московщиною, так до нинїшнього дня повторяєть ся те саме — в ріжних відмінах.
В 1860-их роках на українські національні домаганя залунала в галицькім соймі з польської сторони відповідь ґр. Лєшка Борковського: "Niema Rusi, — jest tylko Polska i Moskwa!"
Значило се: тут в Галичинї є тільки Польща, а хто ставить українські національні домаганя, той — Moskal.
Під сим кличем ішла польська полїтика супроти українського народу в Галичинї цїлі десятилїтя, а один з польських "мінїстрів для Галичини", Зємялковський, описує нам докладно в своїх мемуарах, яких він заходів уживав на Найвисшім Місци, щоби представити весь наш національний рух як москвофільство.
Так було, аж п. Дмовський проголосив орієнтацію: союз Польщі і Москви проти ґерманїзму і — додавано в коментарях — його слуги українства.
В науковім журналї вшехполяків, видаванім у Львові (Przegląd Wszechpolski, 1905), п. Поплавський пригадав клич Борковського, називаючи його найбільшою полїтичною головою в Польщі, і сформував його: Niema Rusi, jest tylko Polska i Moskwa; niema — i bodaj nie będzie!"
На неославянськім конґресї в Празї зроблено з сього практичний висновок: польська делєґація, зложена не тільки з усїх польських партій Королївства, але також з усїх польських партій Галичини (з виїмком соціялїстів) признала лєґальною заступницею українського народу Галичини москвофільську делєґацією під проводом д-ра Дудикевича. Зробили се — підносимо з натиском — не самі вшехполяки і подоляки, а репрезентанти всїх польських партій Галичини, а на бенкетї в честь ґр. Бобрінского у Львові, де неначе надано місцеву санкцію тому праському польсько-російському порозуміню, промовляли в честь ґр. Бобрінського й його вітчини, кидаючи громи на ґерманїзм, такі особи як віцепрезидент м. Львова Рутовський, проф. Бальцер, проф. Ридиґер і инші.
Так отже розширено з польської сторони Московщину й на Галичину, щоб тільки далї не було тут "Rusi", себто України. Як виглядала ся польська полїтика в практицї, можна би писати томи, а кінцевим роздїлом є процес Бендасюка і тов.
Прийшла війна і — чи маємо цитувати, що писала львівська польська преса у Львові підчас російської інвазії про українську справу?
Російську інвазію виперто і армії центральних держав стали побідною ногою на українській території Росії. І що-ж бачимо? Польська преса стараєть ся при кождій нагодї заперечувати український національний характер не тільки Холмщини, де Поляки творять коло 20 прц., але навіть Волини, де число Поляків виносить ледви 6 прц. Раз пишуть польські ґазети, що та часть населеня, яку українські полїтики реклямують як українську, говорить чистою російською мовою і "української" (обовязково в знаках наведеня!) мови не розуміє; другий раз знов пишуть, що ті, кого українські полїтики зачисляють до Українцїв, є і хотять бути Поляками, — а Українцїв анї в Холмщинї анї на Волини зовсїм нема.
Словом: "Niema Rusi, jest tylko Polska i Moskwa!"
Центральні держави повинні зрозуміти, що ті шляхи польської полїтики шкодять не тільки українському народови, але в ще більшій мірі інтересам центральних держав. 