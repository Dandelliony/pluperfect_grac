Один з тисячів.

  З дня.   (З письма до редакції.)   "... За часів українських властей я цілий час урядував. По приході польських військ мене інтерновано і вислано до Бриґідок.   По увільненню з Бриґідок, з причини незложення присяги, мене усунено з урядування. Тепер, коли українських службовиків уже мають принимати до служби, я зголосився, одначе мене не принято.   Я цілковито винищився. Прийшов час, що у мене не стає білля, обуви а навіть одежі, так що голод і холод підкопують моє життя.   Я хочу працювати. Та годі дістати якого-небудь заняття. Був я в Горожанському Комітеті — та вони самі безрадні. Вони мають таке велике число полонених і інтернованих до удержання, а фондів мало, що годі від них чого-небудь домагатися.   У Українців заняття нема, а Поляки заєдно питають: "Cо pan za jeden, czemu pana wydalono?" — і не приймають до служби.   А до того я конфінований і не можу рушитися з місця.   Моє положення страшно скрутне.   Звертаюся до Редакції "Впереду". Прийдіть мені в поміч. Через Ваше посередництво звертаюся до українського громадянства о поміч... Звертаюся до тих, яких доля пощастила.   Пишу і одно другого купи не тримається, бо роблю щось страшного — витягаю руку о поміч... перший раз в життю... Соромно мені страшно... Та находжуся в безвихідному положенню.   Не хочу жертви. Все те зверну, коли дістану роботу.   В мене дома всі хорі на тиф; недавно відпровадив сестру на цминтар, яка впала жертвою тифу.   Я сам виглядаю як Адам, — голий, бо в Бриґідках відібрали ліпшу одіж, а дали дрантя.   Передовсім прошу о працю, о якунебудь працю, а коли її нема, то о иншу поміч"...   _____________   Страшне це письмо.   Інтеліґентного, образованого, колись ц. к. урядника — примусили лихі обставини виставити руку.   І ми не можемо не прийти йому в поміч.   Пишучий ті слова складає в адміністрації "Впереду" 20 К і взиває читачів пересилати до адміністрації хто що може. Квоту, яка збереться, пішлемо йому як позичку, він мусить звернути на фонд Рідної Школи, коли дістане роботу.   Не відтягайтеся! Приходіть скоро в поміч! Два рази дає, хто сейчас дає!   (Складки проситься посилати до адміністрації "Впереду" з допискою: "Позичка для жертви хвилі".)   Вперед!   