З Новим Роком — з новим щастєм!

Львів, 13. січня 1916.
Коли перенесемо ся думкою рік назад, можемо сказати, що наші тодїшні новорічні бажаня не остали тільки бажанями.
Тодї на всїм просторі України стояв побідною ногою її історичний ворог, святкуючи перемогу над нашими змаганями до свободи і самостійности, руйнуючи наші національні надбаня в тій части української землї, де ми мали хоч частинну змогу жити своїм житєм.
Тодї ми були в неволї або на еміґрації, і одні і другі виставлені на ворожі затїї наших ворогів-сусїдів, з яких кождий по свому старав ся використати наше положенє для себе, готуючи ся зрости і скріпити ся нашим коштом.
Так зустрічали ми тодї Новий Рік...
З Новим Роком — з новим щастєм!
І він не оставив наших бажань не сповненими.
Австрійську Україну майже всю відвойовано від ворога, — і ми можемо відбудовувати тут наше житє.
Правда, доводить ся відбудовувати те житє не в таких обставинах, в яких ми сподївали ся, доводить ся бороти ся з давними перешкодами, — одначе цїлий ряд даних наповняє нас надїєю, що передвоєнне положенє австрійської України найдалї з закінченєм війни відійде до історії, що значінє української справи для Габсбурської монархії і для міждержавного укладу сил, який лежить в інтересї монархії, спричинить нову добу в житю австрійської України, добу, в якій станемо вільним і повноправним народом в сїмї народів монархії, народом — господарем на своїй землї.
Держави, з яких інтересами звязане визволенє російської України, стоять на всїх фронтах переможцями над своїми противниками, переможцями над Росією і її союзниками, над тою Росією, що від віків виступає як непримиримий ворог України.
Українська справа виведена на арену міждержавної полїтики як справа, яку беруть під увагу обі велико-державні ґрупи в своїх полїтичних плянах, розуміючи, що Україна при Росії — се жерело могучости російської імперії, а Росія без України — се зіпхненє Росії в міждержавній полїтицї на одно з підрядних місць.
Навіть сама Росія не може захистити ся перед тим зростом значіня української справи. Власне війна, яка на думку російських рішаючих кругів мала завдати українській справі смертний удар, спричинила зріст уваги до української справи в самій Росії, де що-раз головнїйше — не тільки з українських, але і з дальше видячих російських кругів — лунає протест проти дотеперішнього поневоленя України.
З Новим Роком — з новим щастєм!
Маймо надїю, що й сей рік не оставить наших бажань несповненими, — що він завершить ту зміну відносин, якої ми ждемо від теперішних світових подїй, — що мир, який він принесе світови, дасть нам нові житя основи, на яких ми зможемо будувати храм вільного житя України.
З Новим Роком — з новим щастєм! 