◦ ◦ ◦ ◦

Дальші арештовання в Перемишлі. В ночи з 12. на 13. с. м. переведено в Перемишлі ревізії та масові арештування Українців. Між иншими арештовано ветеринара нашого робітничого руху тов. Івана Жовніра, далі хорого тов. Солгана, голову місцевої ґрупи залізничників, тов. Грицьова машиністу, тов. Федака, тов. Даха і инших. З посеред інтеліґенції арештовано: надрадника Дмоховського, Михайла Маркова, свящ. Ом. Кормоша, та Мих. Комарницького, Ольгу Ціпанівську, Стахурівну, дочку адвоката з Самбора, обі сестри Кульчицькі, судію Метика та инших. Усіх їх вивезено дня 13. с. м. на захід.   Ревізія в "Дністрі" треває вже другий день. Відбула ся також сема з ряду ревізія у секретаря "Дністра" Колтунюка.   У Львові не вільно говорити по українськи! Так запропонував якийсь польський "пан", коли почув, що один з українських робітників говорив в торговлі по українськи! Коли той запротестував проти того самовільного розказу "пан" крикнув: "Milcz pan, bo każę pana zamknąć"! — Останніми часами дуже часто доносять нам про того рода "закази". Якби ми хотіли про все те писати, требаби ужити щодня обі сторінки нашої ґазети.   Анґлійські офіцири у Львові. "Gaz. Codz." доносить: Митрополит Шепіицький запросив до себе офіцирів анґлійської місії на величавий пир. Подавано паштети та численні напитки, тоастувано, а в прибічній кімнаті мішаний хор співав: "Многая літа", анґлійський гимн і "Ще не вмерла Україна".   Святочна збірка для наших ранених жовнірів. На поклик в нашій часописі утворив ся Комітет Пань, що займуть ся цеї неділі збираннєм жертв на уладженнє "святочного" для наших ранених і хорих героїв. Надіємо ся, що наш жертволюбивий загал не поскупить ся на сю високогуманну і патріотичну ціль і принесе хоч малу розраду потерпівшим за святу справу. Так само і села певно відгукнуть ся на цей поклик і місцеві священики устроять між своїми прихожанами відповідні збірки.   Український голос 