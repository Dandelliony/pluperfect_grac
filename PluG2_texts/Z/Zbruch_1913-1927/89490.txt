◦ ◦ ◦ ◦ ◦ ◦ ◦ ◦ ◦ ◦

Війна за визволення України. (УПБ) Офіціяльне звідомлення з Галицького фронту з дня 13. мая 1919. Західний фронт: Сильні перестрілки стеж на схід від Львова. Крім діяльности артилєрії — без змін. Східний фронт: День перейшов спокійно. Залізничий шлях коло Підволочиск стояв в огні ворожої артилєрії. Начальник штабу Галицької армії   † Др Микола Лагодинський. В ночи з 12-го на 13-го мая наглою смертю помер в Делятині др. Микола Лагодинський. В покійнику тратить українська суспільність одну з найінтеліґентнійших політичних голов. Як людина незвичайно скромна держався покійник довший час в тіни, вдоволяючися ролею повітового орґанізатора. Щойно в році 1907 виходить парляментарним послом з округа Надвірнянщина—Калущина—Долинщина (другий мандат) — і сей мандат задержує й при виборах в 1910 р. мимо шаленої нагінки зі сторони польської, завдяки солідарности усіх українських партій. В р. 1913 виходить побідно з виборів до галицького сойму. Від 1910—19 головує радикальній партії. Б. п. др. Лагодинський уродився в 1866 р. Осиротив жінку і чотири доньки.   Особисті вісти. Вернули з Відня президент Української Національної Ради д-р Е. Петрушевич та члени У.Н.Р. Е. Левицький і д-р С. Баран. (УПБ).   За підбивання цін та продаж білого печива покарала Команда міста Станиславова властителя каварні "Одеса" Бізанца грошевою карою 3.000 гривень.   Оповістки. Концерт п-ні Бляйхер Горшовської, прімадонни італійських опер і ин., відбудеться дня 26-го мая с. р. о год. 6.30 вечер. в салі Монюшка. Близші інформації подадуть афіші.   Начиння на ліки приносити до аптик зі собою! З аптикарських кругів м. Станиславова повідомляють: Тому що начиння на ліки, як фляшки, слоїки та пуделка є на вичерпанню, загал тутешніх аптикарів просить ПТ. Публику приносити відповідні начиння на ліки зі собою.   Нові видання. "Трудова Громада" орґан українських соціялістів-революціонерів. 1-ше число вийшло в Рівнім 1. мая 1919 р. Ціна 1 гр. 50 шагів.   З театру. Завдяки запопадливости п. Стадника має нарешті Станиславів свій театер. Треба признати п. Стадникови добру руку у виборі сил. Якщо вдасться йому усунути ще значні недомагання технічні, якщо режисерія приложить більше праці у виконанню пєс (а пр. "Казка старого млина" вимагає від п. режісера ще богато, дуже богато вкладу!), любителі театрального мистецтва найдуть в його театрі повну насолоду. Вчорашня вистава "Повстання панни Мари" В. Винниченка в порівнанню з "Казкою старого млина" Черкасенка випала далеко краще. Причина сього може більше в Черкасенковій пєсі, як по стороні акторів. Щоби з "Казки старого млина" зробити попитну виставу, треба пустити в рух всі тайни театральних акцесорій. А про се серед теперішних умовин у Станиславові немає й мови. "Повстання панни Мари" — соняшна картина з медових місяців революції. Писана з питомим Винниченкови темпераментом і з односторонним накладанням красок. В структурі пєси і переведенню акції слідна горячковість і поверховність. Виходить не комедія, а радше фарс, одначе фарс — написаний великим мистцем і бистрим обсерватором. Головні ролі випали бездоганно. Всеж треба замітити: актори ще непризвичаєні до себе, впадають з опізненням. А той момент ожидання, заки зачне говорити друга особа — доволі дразливий. Се не тяжко усунути. Антракти мусять бути рішучо коротші. (м. с.)   Република 