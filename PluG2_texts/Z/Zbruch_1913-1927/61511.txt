Вістки про відокремленє Галичини.

Львів, 25. сїчня 1917.
В окремій телєґрамі дуже рішучо дементує нинї наш віденський дописуватель розсївані в українськім громадянстві словом і друком запевненя, що відокремленя Галичини, заповідженого письмом бл. п. цїсаря Франца Йосифа з падолиста 1916 р., буцїм-то усунена. Коли взяти під увагу загально відому обставину, що відомости нашого віденського дописувателя походять з жерела поважного і певного, то не будемо віддавати ся самообманови, що — так собі, розмірно легко і швидко наступив у нашу користь радикальний зворот у тих принципах державної й міждержавної полїтики, які проголошено памятного дня 4 падолиста. Настав не зворот, а тим менше зворот рішучий, а проявилась хиба тільки зміна темпа розвитку деяких процесів, про які нинї ще не можна публично говорити.
Що з подїй, які відбуваються за кулїсами великої полїтики, видобудеть ся тїсними щілинами на світло дня, се пильно нотує наш дневник для відома українського загалу — так знайдуть наші читачі й нинї кілька вказівок про час і про спосіб переведеня, відокремленя Галичини. Що поза сим пускаєть ся в український загал — се означає не полїтичну дїйсність, а є воно тільки стилїстичним зусилєм представити нїби чисте золото справдїшних фактів — писані, на жаль, ще на водї наші бажаня.
Яку цїль можуть мати такі вперті заспокоюваня українського загалу, не хочемо здогадувати ся. Одно певне — і що-до сього нїхто тверезий в нашій суспільности не буде сумнївати ся: що інтензивність відпору українського громадянства від сих успокоювань не зросте.
А тимчасом напруженість наша повинна рости, бо не сталось доси нїщо таке, що управняло б нас — розпливатись у самовдоволеню. 