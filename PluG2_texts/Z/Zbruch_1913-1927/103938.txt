60-ті роковини смерти Т. Шевченка і львівське попівство.

60-ті роковини смерти Т. Шевченка і львівське попівство.   "Свої діти — як чужії" — Т. Шевченко.   "Чи є між вами така людина, що в неї попросить хліба, а вона подала б йому каменя" — Єв. від Матея.   Львівські пан-отці одмовились правити панахиду по Шевченкові в день 60-ої річниці його смерти!   Праведні греко-католики не можуть відправляти Службу Божу по "іновірцю" — православному "схезматику"І   Кажуть, що це поступовання українських (!) священників має звязок з тим, що Папа Римський невдоволений митрополитом гр. Шептицьким, який, мовляв, заводить в Галичині... православіє... (читай: не дуже сприяє впровадженню католіцізму!)   Одже пан-отці, як "дисціпліновані" вівці, ретельно виконують "святі" накази...   Хоч з провінції надходять відомости, що в програм Шевченківських свят входить і панахида в греко-католицькій церкві!   Скандалічне поводження львівського духовенства трапляється вже не вперше. Коли вмер Іван Франко, греко-католицькі пан-отці одмовились ховати Франка, бо він теж був "схезматик".   Одинока православна церква у Львові тепер служить для польських жовнірів православного віроісповідання (і такі є!) й відправляє там службу Божу православний пан-отець, що є військовим польським священником. На запитання де-яких громадян про відправу панахиди по Шевченкові, пан-отець без вагань дав свою згоду відслужити панахиду.   Був також проєкт просити священника, з армії У.Н.Р., прибути до Львова для відправи панахиди.   "Краєвий Ювилейний Комітет для святкування 60 літнього ювилею Шевченка" постановив панахиди не улаштовувати.   "Горе тобі, Хоразине! Горе тобі, Витсаїдо! бо колиб чудеса, що сталися у вас, стались у Тирі та Сидоні, давно були б вони покаялись у веретищі та попелі."   [Воля, 12.03.1921] 