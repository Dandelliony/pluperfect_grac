Листування.

Малий фейлєтон.   (Братям Сичам у відповідь).   Братіє! Слава во вишніх Богу і на землі мир во человіціх благоволеніє! Ошож бо то за шум ізчинився! Молодий Богослов потряс основами нашої опінії. Відкіля властиво гамір? Ходить о каменицю, чи навіть о три камениці. Мій Боже. Се-ж проста річ. Каменицю вільнож прецінь купити кожному такому, що має за що. Чомуж такий заколот, жалоби? Ще й мене кличете видати вирок.   Ось і виконую. В імени... pardon — так ніщо з того не вийде...   Я хотів би, щоби мої слова впали на вас як бальзам заспокоєння, і були оливною віткою для поділеної на два табори опінії.   Мир вам! І мир каменицям при вул. Оссолінських!   ________________   Колись чув я ось яку подію: Перед чотироповерховою каменицею стояв легко запорошений джентельмен і курив довге циґаро. Підійшов до нього член антіалькогольного і антінікотинного "Відродження" і питається:   — Добродію, скільки коштує таке циґаро?   — Пятнайцять марок.   — А скільки циґар курите денно?   — Около десять...   — А правда, що вино так подорожіло?   — Правда. Літра вина коштує 100 марок.   — Значить денно видаєте на циґара і вино 250 марок. Помножіть се через 365 = 91.250 марок. А опісля через пять років се є 465.250 марок. Як би ви виреклися вина і циґар, за пять літ купили би за заощаджені гроші сю каменицю.   Джентельмен пустив клуб диму і питає спокійно.   — А ви добродію курите?   — Ні.   — І не пєте?   — Ні.   — То ся камениця певно ваша?   — Ні — відповідає заклопотаний відродженець.   — Ну, так я вам зраджу тайну. Ся камениця — моя.   Не знаю, чи подія правдива. Та чи вона не свідчить про те, що найкраще діється тим, що жиють на перекір ідеї?   І в дійсности всі проблєми зводяться до сього, щоби мати свою каменицю. Камениця є мрією й метою і соціял-демократа і трудовика і клєрикала.   Є ще, що правда, аскетичні ідеї, їм служиться в подертих черевиках, самотно, в супроводі виття хуліганів. Та ідеї сі і служба їм, як бачите і не принадні і непрактичні і немодні. Тому й не мають сьогодня приклонників.   ________________   Мати свою хату! Мій Боже, чи не мріяли про се найбільші духи України. Чи не мріяв про неї безсмертний Тарас обіцюючи собі:   "Поставлю хату і кімнату...", або "Ой сяду я під хатою", або "Добро, у кого єсть господа". Та ще й хотів її прикрасити:   Посажу коло хатини На спомин дружині І яблуньку і грушеньку..."   ________________   Дивні наші люде! І ті, що мають хату і ті, що завидують другим хати.   Перші   Між скелями неначе злодій З народним криються добром,    другі забувають на слова Тараса:   Не завидуй багатому...   Громадська думка   