Перед здвигом.

Демократия і карність.
Один день дїлить нас від ювилейного Шевченківського здвигу українських орґанїзаций руханкових, пожарничих і стрілецьких Галичани, що поставали собі високу мету — вироблювати серед народу фізичну справність і орґанїзацийну карність.
Здвиг сей — чи не найзамітнїйша масова манїфестация українська в рядї ювилейних Шевченківських сьвят і він може більше, нїж наші сьвята, викликує рефлексиї з погляду на українську історию, теперішність і будучність.
Одним з траґічних історичних моментів нашого народу було се, що не завсїгди умів він лучити індивідуальну свободу й демократичний лад з почутєм карности, яка забезпечує тривкість демократичних установ Звідси повставало його невмінє в рішаючих моментах виступати солїдарно й однодушно, проявляло ся розбитє сил. Розбудити серед широких мас народу почутє карности, навчити їх піддавати ся загальній дисциплїнї, робити координовані й упорядковані виступи — ось висша ціль роботи наших "Сїчий", "Соколів", наших — найновійших — стрілецьких орґанїзаций.
Демократизм має силу лише тодї, коли широкі маси вміють слухати тих, кого вони самі з власної волї вибирають, особливо підчас акциї. Коли сього нема, тодї демократизм вироджуєть ся в демаґоґію й веде до анархії а заразом і до цілковитого занепаду суспільного орґанізму. Сила Запорожської Сїчи полягала в тім, що на випадок акциї всї безумовно мусїли слухати власти, що вийшла з загальної волї всїх. Відповідно духови часу мають наші руханкові орґанїзациї дуже широкі задачі. Крім чисто практичної роботи є вони жерелом національної сьвідомости, а люди, що навчили ся бути карними в рядах сїчових або сокільських дружин, вчать ся тим самим бути карними, вміти вступати масово й на инших полях національного житя.
Демократизм, злучений з карностию — ось одвічна сила народів. Візьмімо клясичний приклад — один з богатьох в істориї людства. Чому так стало ся, що власне Рим з малих початків дійшов до панованя над цілою Італією а потім сьвітом тодїшним? Ще в пятім столїтю перед Христом було в Італїї богато міст, більших й дужших від латинсько-етруського осїдку над Тибром. Чому нї одно з них не витримало конкуренциї з Римом?
Причин сього треба шукати в основних прикметах римського державного устрою й римської війскової орґанїзациї. Вже Тит Лївій нотує оповіданє про те, що в 340 р. перед Хр. консуль Манлїй засудив свого власного сина на смерть за те, що він всупереч виданому наказови прийняв візванє Латинця на двобій. Се оповіданє показує, яке високе понятє про дисципліну мали Римляни. А їх воєнна сила полягала на координациї виступів кінноти (патрициїв) з пішим війском (плєбеями), славетним римським лєґіоном. Старий Рим, ціла римська держава, числив всього коло 60 тисяч вільних мешканців. І з таких дрібних початків виросло пізнїйше панованє Римлян над цілим відомим тодї сьвітом завдяки понованю прінціпа безглядної карности супроти виборних горожанських і воєнних властий. Як і по грецьких державах, в старім Римі переведено прінціп загальної воєнної служби всього вільного населеня, а загальний війсковий обовязок повів до загального виборчого права. Одначе по грецьких демократиях загальне виборче право повело до остаточного занепаду полїтичної й воєнної сили, а в Римі демократичний лад був тїсно звязаний з авторитетом виборних властий. Великість Риму й полягала власне в його демократичнім устрою, який давав поле до дїяльности для широких народних мас, і у внутрішній дисциплїні й солїдарности, яка не позволяла масї розсипуватись на атоми, а творила з неї сильний знаряд могучости Риму. Ось головні чинники, що дали Римови можливість завоювати перше місце в Італїї, обєднати її а потім стати на чолї цілого старинного сьвіта.
В днях 28. і 29. буде ювилейний Шевченковий здвиг у Львові! Буде се демонстрация нашої орґанїзацийної сили і карности національної. Буде вона наочним доказом, що наш нарід, ідучи до відродженя, борячи ся за красше житє, вміє заразом працювати і над собою. В тяжких часах доводить ся нам сьвяткувати ювилей ґенїя Нової України. Три роки неврожаїв і елєментарні нещастя минулого року тяжкою зморою злягли на наш нарід в Галичинї. Тому і здвиг своїми розмірами не може бути такий імпозантний, як міг би він бути при инших обставинах. Одначе всеж буде він величавою манїфестациєю.
Тисячі й десятки тисяч людий на заклик зїздять ся до Львова на сьвято. Тисячі й десятки тисяч ітимуть походом по улицях міста Львова, давної столиці українських князїв. І що особливо важно — йтиме не товпа, а добре орґанїзоване війско, справне, карне і сильне, обєднане одною думкою, одними почуванями.
В добрий час! Дочекаємо ся ми красших часів, коли будемо самі своїми власними панами і потрафимо самі, по своїй волї уладити своє власне житє. 