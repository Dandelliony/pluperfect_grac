Занепад народного шкільництва.

Львів, 14, грудня 1917.
До обявів війни, яких наслїдки буде суспільність відчувати ще довго-довго по війнї, належить занепад народного шкільництва. Ся воєнна язва діткнула особливо українську часть Галичини. Цїлий наш край оставав цїлий рік, а значна часть краю аж три роки під російським наїздом. Неприятельська окупація взагалї не сприяє нормальним відносинам. А щож говорити про окупацію, підчас якої і неприятелеви і тим, що в нормальних відносинах мали в краю власть, не тільки нїчого не залежало на українськім народнім шкільництві, але навпаки залежало їм на тім, щоби українське народне шкільництво знищити. Адже знаємо, як відносила ся до всего українського Росія; знаємо також, що там представникам польської державности на українській землї, які підчас російського наїзду остали в нашім краю, ходило о те саме, що царській Росії, що обі сї сили були союзниками проти нас.
Аж по побідї революції в Росії, коли правлїнє в занятих областях австрійської України обняв український ґенерал ґубернатор, почала ся віднова зруйнованого українського народного шкільництва. Одначе воєнні подїї швидко зруйнували всї гарні почини української управи краю.
Наші власти, вернувши сього лїта до відібраної части краю, застали тут відносини, які вимагають як найенерґічнїйшої акції, коли хочеть ся відбудувати народне шкільництво. Значна часть шкільних будинків вимагає направи. Обстанова шкільних саль майже всюди знищена. За книжки й инші шкільні прилади також треба би постарати ся. Дїтвору, яка вже три роки ходить без шкільної науки, треба би на ново обняти дисциплїною шкільного обовязку. Очевидно, все те дало ся би зробити, як би в кождій школї був учитель, який в заходах коло віднови народного шкільництва дізнавав би опіки й підпертя покликаних властей.
Та власне цїла біда в тім, що учителїв зовсїм нема. Часть пішла до війска ще з початком війни; часть, яка схоронила ся перед наїздом, дістала ся до війска при дальших переглядах; в кінцї ті, що остали підчас наїзду на своїх місцях, покликані тепер до війска.
Щоби відносити шкільництво, треба би передовсїм постарати ся о звільненє з війска учителїв, які перед війною займали в тїй части краю учительські посади. Тільки чоловік, обізнаний з відносинами, може успішно працювати для такої віднови. Тимчасом покликані шкільні власти зовсїм про се не дбають. Виявляєть ся тут стара система, що українська школа й український учитель зовсїм не мають зі сторони шкільних властий тої опіки й підпертя, яке повинні мати школа й учитель зі сторони відповідальних орґанів шкільної власти. Адже українська школа й український учитель не є елєментами, які заслугували би на опіку і підпертє зі становища інтересів укріпленя польської державности на українській землї. Отже українські учителї служать у війску, а українські дїти нидїють.
Чи лежить се в інтересї держави? Чи український учитель не принесе більшої користи державі в школї, нїж як писар у війсковій канцелярії або хоч-би як борець на фронтї?
Звертаємо ся до мінїстра краєвої оборони, мінїстра просвіти, намісника ґр. Гуйна, віцепрезидента Краєвої Шкільної Ради д-ра Цолля і українських членів Ради з публичним представленєм сеї справи, а наше парляментарне представництво повинно сю справу в усїх інстанцїях припильнувати. Ходить о ратованє українських дїтий, о грамотність і культуру будучих українських поколїнь. 