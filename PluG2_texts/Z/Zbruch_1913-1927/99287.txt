Чи поворотні хвилі?

Малий фейлєтон   Чи тямите те шумовиння, що в памятних падолистових днях гуляло по вулицях міста, що розбивало брами домів в погоні за поживою, рабунком і... "Караїмами"? Я бачив їх і на Руській вулиці, в третій дільниці, і минаючи ті гуртки мав я вражіння, що хтось вилив помиї на брук. Так виглядало те каламутне шумовиння з передміських переулків.   А тямите ті жінки, що брали участь в подвигах? Страшні, потворні, бридкі, щербаті? Вони найбільше врилися в мою память. Так мусіли виглядати ті жінки — гієни, що в час великої француськоі революції бігли, обкидаючи проклонами ведених під ґільотину засуженців, а опісля з трупів виривали внутренности. Були на їх лицях пятна всіх злочинів і найнікчемнійших пристрастей. Олицетворення варварства і звироднілости, заперечення культури, діти плюгавої ночі, брудних передміських переулків — саранча в світлі маєвого сонця.   Йшли вони вулицями й ликували: чоловіки, жінки, ба й діти.   Виглядало все те як анахронізм на тлі европейського міста. Будилася думка, що ось-ось довершиться морд культури, що з під землі виростуть середньовічні мури, а серед них завиє людина-звір.   Не знаю чому тепер пригадалося мені все те.   Від ряду днів йдуть якісь пошепти, глухі гомони, сплетні, клевети...   ... Відкрили большевицьке гніздо...   ... Відкрили планований Українцями замах...   ... Відкрили на цвинтарі великий український склад оружя.   На провінції гуляють "Ради", "Оброни" і инші "Поготовя" народові... До Львова присилають що днини транспорти увязнених з найчорнійшими обжалованнями.   Є й у Львові кузня, є їх властиво більше; а в тих кузнях виковується постійно, систематично і пляново такі вісти...   А все те робиться для настроїв, все те робиться для витворення тої душної, страшної атмосфери, що така бажана і потрібна для чорних духів ночі...   Вже з провінції наспівають вісти про висліди тої роботи. — А я питаю здорово думаючу частинку сусідської суспільности: хто має обовязок припинити сю роботу? А друге ще тяжче питання: хто за її висліди відповість?   Громадська думка   