"Лєґенда" про молодість, недосвідність і нездібність Центральної Ради.

  Львів, 11. мая 1918.   Офіціяльний Берлїн, а з ним Відень як причину державного замаху в Київі подають, що Центральна Рада і її правительство виказали повну нездібність до державного будівництва, чим викликали загальне невдоволенє як серед населеня так і в представників осередних держав. Наслїдком сього — подаєть ся далї — населенє проявило свою волю проголошенєм Скоропадського гетьманом, а осередні держави радо повитали сей переворот, бо з попередним правительством, зложеним з молодих і недосвідних людий, годї було працювати.   Чи проголошенє Скоропадського гетьманом було висловом волї українського народу, про се наше громадянство має вже вироблене понятє. Зрештою офІціяльні представленя Берлїна й Відня знаходять різку критику також в тих полїтичних кругах австрійських і нїмецьких, для яких не є доґмою віра в кожде офіціяльне слово.   Нинї хочемо проаналїзувати твердженє про нездібність Центральної Ради і її правительства до державного будівництва.   Коли делєґація Центральної Ради заключила з осередними державами мир в Берестю, тодї офіціяльні круги Берлїна й Відня і їх преса були повні признаня для державно-творчих здібностий таких молодих людий, як оба президенти делєґації Голубович і Севрюк і найвизначнїйший член делєґації Любинський. Через не цїлї три місяцї се признанє перемінило ся в безпощадний осуд, в якім доходить ся аж до закиду, що — мовляв — ті "молоді люди" невдоволені переворотом тому, бо втратили мінїстерські пенсії.   Питаємо: Коли се справдї так, — то що перешкаджало тим "молодим людям" слухати Айхгорна і Мумма і брати спокійно свої мінїстерські пенсії далї? Тодї Берлїн і Відень не лаяв би їх за нездарність, тільки величав би за полїтичний розум!   Та вертаймо до питаня про нездібність до державного будівництва.   Мир у Берестю заключено 9. лютого, Київ очищено від большевиків 3. марта, Центральна Рада і її правительство вернули до Київа коло 10. марта, реконструкцію кабінету покінчено коло 20. марта, а розпорядок Айхгорна про заведенє нїмецьких полевих судів на Українї, який є першим висловом рішучого розриву нїмецької власти на Українї з правительством Центральної Ради, носить дату 25. цвітня. Вистане перейти сї дати, щоб переконати ся про всю тенденційність закиду, робленого Центральній Радї. Коли вона мала час проявити ту здібність до державного будівництва, якої недостачу закидаєть ся їй?! Протягом одного місяця, який минув від реконструкції кабінету до розпорядку Айхгорна?!   Австрійський президент мінїстрів не вмів протягом цїлого року довести навіть до ухваленя нормального буджету і в кінцї мусїв ратувати ся цїсарським уповажненєм до відложеня парляменту, бо не міг собі инакше дати ради. А Австрія прецїнь стара держава!   За те від Центральної Ради і її правительства вимагаєть ся, щоб вона за місяць упорядкувала новоутворену державу, серед відносин, де війна, революція і вкінци большевицький наїзд все перевернули, — протягом одного місяця! А що вона сього не зробила — бо се переходить людські сили! — то закидаєть ся їй нездібність, вишукуєть ся молодий вік і недосвідність її дїячів.   Сей "молодий вік", се одна з лєґенд, яку також треба проаналїзувати. В мировій делєґації в хвили заключеня мира вели перед молоді люди, Севрюк і Любінський, — хоч були в нїй і люди старші; так прим. перший президент делєґації Голубович чоловік лїт 36, член делєґації Микола Левицький лїт під 40. Але повалений отсе кабінет Голубовича зовсїм не такий молодий. Про вік самого Голубовича вже сказано; в склад його кабінету входив цїлий ряд старших людий, як: мінїстер внутрішних справ Ткаченко 40 лїт, мінїстер торговлї Чопівський, мінїстер просвіти Прокопович, мінїстер судівництва Шелухін, мінїстер шляхів Сакович, мінїстер почт і телєґрафів Сидоренко, мінїстер війни Жуковський — все люди лїт під 50, над 50 і до 60. Були в кабінетї й люди молодші, як управитель міністерства заграничних справ Любинський або мінїстер земельних справ Ковалевський. Але говорити, що кабінет був зложений з самих молодих людий, се — тенденційна "лєґенда".   А недосвідність? Очевидно, анї члени Центральної Ради, анї її правительство не були перед тим анї мінїстрами, анї товаришами мінїстрів, анї шефами мінїстерських департаментів. Все се люди, які в Росії були виключені від участи в правлїню держави. Коли на сїй основі говорить ся про їх недосвідність, то годї. Україна, яка стала самостійною державою шляхом боротьби з Росією, не могла мати державних мужів, які вже стояли при державній кермі.   Але Центральна Рада протягом одного року зуміла відірвати Україну від Росії і поставити перші й найголовнїйші основи під українську державну самостійність включно до заключеня мира з осередними державами І запрошеня їх на поміч.   Заслугу в утвореню української держави признав Центральній Радї навіть нїмецький віцеканцлєр Паєр; її нездібність починаєть ся аж від тої хвилї, коли вона супроти запрошених на поміч осередних держав не захотїла зректи ся становища господаря Української Народної Републики.   Словом — не молодість, недосвідність і нездібність до державного будівництва у Центральної Ради і її правительства є причиною київського перевороту. Лєґенду про молодість, недосвідність й нездібність ширить ся для закритя правдивих причин.   Дїло   