Леся Українка

(Ляриса з Косачів Квітка)
упокоїла ся дня 1. серпня 1913 в Сурамі на Кавказї після тяжкої грудної недуги. Похорони відбудуть ся в Києві.
Цїлою Україною потрясла печальна телєґрама: "Сурам (на Кавказї). Тяжко прибиті великим горем мати і инша родина посилають з в і с тку на Україну, що 19-ого юля (1. серпня н. ст.) вдосьвіта померла на Кавказї, в Сурамі, Леся Українка (Ляриса Квітка, уроджена Косачівна). Поховають у Київі. - Олена Пчілка."
Під такий час погасла ще одна звізда на небосклонї нашої национальної і всесьвітної культури... Коли не стало Грінченка, Коцюбиньского... В сумний для закордонної України час.
Приляг до сїрої землї великий дух, що сотворив "Самсона", що "На крилах пісень" сипав і силу і перли першостепенної лїрики на наш убогий переліг. Знеміг ся і ляг на вічний супочинок.
Тверді закони Всевишнього писані для всїх одним пером. Подобало ся Єго волї осиротити україньску поезию і україньску лїтературу, покликавши до себе жрекиню найтоньших чувств душі народа, єго дум і поривів, єго сили і краси, суму єго і гіркої недолї. В повнім розгарі житєвих сил. На досьвітї реалїзованя україньских культурно-национальних ідеалів в области всесьвітного житя.
Плаче соборна Україна по донцї своїй; жалобою і невимовним смутком криє ся кожде серце, в якім горить огонь национальної любови. Думка лине в золотоверхий Київ, де гіркі сльози найблизших рідних і почитателїв поллють сьвіже віко домовини Лесї Українки.
Віддала она все, що мала найдорозшого, бо житє своє у жертву рідному краєви. Мов струна під ударом пальця чародїйно зазвенїла чарами піснї, на те, щоби порватись і на віки занїміти.
Але звук пісень єї любячого серця розлетїв ся гомоном по цїлій Українї, нагрів тисячі сердець любовю до рідного краю і сотворив оден могучий акорд... І вічно гомонїти буде... Поки Днїпро і Днїстер вперізують україньску землю, поки гомонїти буде наша мова, наша пісня, наша дума...
Поникло тїло, але жити буде дух Лесї Українки, поки живе одно україньске серце.
І тому великому Духови, від якого відлучило ся слабосиле тїло: вічна память от рода в род!
Нема певне сьвідомого Українця, який би не знав сего імени, якому би оно не промовляло богато. Разом з иншими нашими письменниками останних десятилїть Леся Українка була улюбленою постатю, поетом, якого вільне, палке й натхнене слово вербувало прихильників україньству, викликало спочутя, гартувало серця, зміняло духа й підтримувало надїї на кращу долю для рідного краю. Часто не знали, хто она — та чарівна постать, не відали, як її справдї на імя та де она пробуває, але голос її чули й знали її як загадкову і прекрасну в своїй загадковости Лесю Українку.
Леся Українка (Ляриса Петрівна Косачева-Квітка) народила ся року 1872-го в семї з давними лїтературними традициями. Досить сказати, що мати її - відома письменниця україньска О. П. Косачева (Олена Пчілка), а М. Драгоманов доводив ся рідним їй дядьком. Певне сї лїтературні традициї змалку подїлали дуже на Лярису слабовиту дївчину, і вже на 13-м роцї її віку зявляють ся (в "Зорі" 1884 р.) перші її друковані твори — "Конвалїя" і "Сафо". З того часу кождий рік вплїтав у вінок слави молодої письменницї нові лаври і вже в 90-х роках она була одною з найвизначнїйших лїтературних сил на Українї надїєю рідного письменьства, дарма, що обставини особистого житя не сприяли розцьвітови її таланту. Змалку слабовита, часто хорувала, занепадаючи все на здоровлю, й мусїла багато часу віддавати на підтримуванє своїх фізичних сил, була приневолена більшу половину свого житя перебувати далеко від рідного краю, в теплих сторонах, що давали єдиний ратунок її хорим грудям. Але хто знає тільки твори Покійницї той зроду не може догадати ся, що належать они хронїчно хорій людинї; — так богато в них власне житя, бадьорого духа та незломної надїї на будучину. "Жить хочу" — читаємо в одній з найкрасших поезий Лесї Українки і ся, сказатиб так, "воля до житя" немов справдї творила чудо вливаючи животворну силу натхненя в слабий орґанїзм. Ся "воля" й підтримувала славну письменницю й до останнього часу. Недавно, коли она переїздом була в Києві, україньске громадяньство зібрало ся в клюбі повитати свою улюблену письменницю. Але смерть уже чатувала на неї — і 1. серпня она заснула вічним сном у Сурамі, на Кавказї.
Твори Покійницї (поезиї, оповіданя та драматичні твори, рідше наукові й публїцистичні статї) розкинені по всїх лїтературних виданях україньских: "Зоря", "Народ", "Житє і Слово", "Лїтературно-Науковий Вістник", "Нова Громада", "Рідний Край", "Дзвін" і т. и. Ще в останних книжках "Л.-Н. Вістника" та "Дзвона" є її твори, — до останного часу не пускала письменниця пера з рук. Окреме видано такі збірки її творів: "На крилах пісень" (1893), "Думи і мрії" (1899), "Відгуки" (1902), "Твори", т. І. (1911). Треба сподївати ся, що збірне виданє її творів не спинить ся на першім томі і незабаром україньске громадяньство мати ме їх усї в окремім виданю.
В особі Лесї Українки україньске письменьство втратило велику лїтературну силу, що дійшла якраз вершка своєї творчости, а
громадяньство — переконану громадянку, що вірила в майбутню долю рідного краю й задля неї невтомно, не покладаючи рук, працювала.
 ("Рада").
П. заг. „Нова втрата" містить "Рада" на спомин Покійницї отсю передовицю: 
Знову смерть, знову втрата...
Не замовкли ще жалї над могилою Михайла Коцюбиньского, не загоїлась сьвіжа рана, що завдала ся смерть україньскому письментству і громадяньству, як із рядів наших вирвано нову визначну силу. 19. липця (1. н. ст. серпня) на Кавказї, в Сурамі, померла Леся Українка. Нїхто, певне, з україньского громадянства, що недавно ще витало заслужену письменницю в Києві й чуло її бадьорий, повний житя голос, не сподївав ся, що смерть наставила вже на неї свою невблагальну косу. Тим менше можна було сього сподївати ся, читаючи в останнїх книжках україньских журналів натхнені твори її. І отже наспіла ся сумна звістка, що її вже немає між нами...
На україньство знову найшла важка смута смерти, як три роки тому, коли враз поляг цїлий ряд борцїв за долю рідного краю. За короткий час, не числячи менш визначних людей, ми знов поховали таких велитнїв, як Микола Лисенко й Михайло Коцюбиньский. Тепер до тих сьвіжих могил прилучила ся нова велика могила.
Але люде помирають — ідеї вічні. Люде сходять у могилу — лишають ся дїла їхні, лишають ся ті твори, що ними великі люди з могили кличуть нас до нового, красшого житя, до боротьби на добро рідного краю, за щастя людскости. Надто Леся Українка. Адже то від неї чули ми заповіт —
"...Крізь сльози сміятись,
Серед лиха співати піснї,
Без надїї таки сподїватись."
Адже то она кликала до житя, до боротьби, до роботи на рідній ниві. Адже то її образ — кволої тїлом, зате міцної і незлом ної духом працьовницї — надихав на працю, боротьбу і завзятя дужих юнаків, притягав їх до роботи на рідному полї... І коли ми з тяжким сумом зазначуємо сю нову могилу на нашій ниві, то за долю рідного краю ми можемо бути безпечні, можемо разом з незабутньою письменницею нашою кинути бадьорий виклик — "Геть, думи сумні!" І в сїй певности безперечно велика частина лежить працї і заслугам сїєї незломної жінки-борця та художника.
Над новою сьвіжою могилою ми ще раз можемо проказати те, що не раз вже доводило ся нам з приводу таких сумних подїй говорити: — в тїснїйше збиймо ся коло, в компактнїйший гурт — і далї ходїмо туди, куди вели нас великі наші небіжчики. Схиляємо ся перед новою могилою, але віримо, що дїло Лесї Українки "не вмре, не загине", і колись цїлий народ — великий, осьвічений і сьвідомий народ — по своєму проспіває їй "вічную память".
Земля пером нашій незабутній письменницї і великій громадянцї рідного краю. 