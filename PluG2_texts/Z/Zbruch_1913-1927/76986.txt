◦ ◦ ◦ ◦ ◦ ◦ ◦ ◦ ◦ ◦

В справі національної назви українського народу. Як доносять "N. Fr. Presse", власти дістали від правительства порученє замість дотеперішної назви "Русин" і "руський" уживати назви "Українець" і "український".
Страйк ректора львівського унїверситету. У вівторок дня 19. лютого 1918 явила ся у ректора унїверситету проф. д-ра Вайса делєґація української академічної молодїжи, вибрана дня 18. с. м. на загальнім академічнім вічу, з письменним протестом проти самовільного завішеня викликів в дни 18. лютого с. р. За заяву делєґатів, що завішеня викладів на львівськім утраквістичнім унїверситетї без відома і волї українських професорів і студентів є насильством, проти котрого торжественно протестує вся укр. акад. молодїж — сказав ректор, він нїчого не знає, щоб львівський унїверситет був утраквістичний, а противно знає, що се польський унїверситет, дальше що завішенє вкладів порішив збір професорів, причім українські професори могли висказати. Завішеня викладів пояснив ректор сим, що "з поважного і певного жерела" довідав ся, що укр. студенти задумали робити демонстрацію, тому на власну руку замкнув унїверситет. На заяву делєґатів, що се є вимислом, бо о сїм на вічу навіть нїхто не говорив, чого доказом, що дїйсно день 18. лютого перейшов спокійно, подав загнїваний ректор до відома, що він оправдувати ся перед делєґацією не буде, а протесту так устного до ректора, як і письменного до сенату не приймає до відома. Знаменне, що вперед довідував ся в якій мові писаний протест. Учувши, що в мові українській, сказав "a to nie przyjmują".
Поклик до українських купців. Пригадуємо інтересованим, що краєві збори українських купцїв відбудуть ся у Львові в понедїлок 25 с. м. о годинї 10 рано в сали "Сокола" при вул. Руській ч. 20 (дім "Днїстра"). О численну участь так у власнім як і спільнім інтересї просить ся. — Евген Рачинський, купець в Ходорові. 