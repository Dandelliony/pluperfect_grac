Гостина "Українського Театру" під дирекциєю Осипа Стадника у Львові.

Пишуть нам зі Львова:
На суботу заповіджено виставу драматичного образу в 5. діях С. Білої п. з. "Дїти Агасвера" в сали Кольосею Германів. Се вже не мала саля "Яд Харузім" або "Gwiazd-и", в яких вистава стає для публики часами мукою, — се гарна саля, яка відповідає театральним вимогам.
Здавалось — наша публика (та сама "рутенська" публика, яка торік як причину свойого абсентованя в театрі "Руської Бесїди" подавала м. и. недостачу відповідної салї, бодай тепер віднесе якесь симпатичне вражінє з вистави і зуміє оцінити труди її аранжерів — та де там. — Виставу назначено на годину 8-му веч. Приходжу кілька хвиль по год. 8-ій. Думаю: вже буде саля повна. Та яке розчарованє: місця пусті, навіть на найдешевших кріслах нїкого майже не видко. Якось прикро, соромно стало людинї. Чекаємо — може ще зійдуть ся люди... Їх нема... Завіса підносить ся — саля майже порожна: що два три ряди сидить кілька осіб, решта місць пуста. І треба було тодї бачити погляди артистів, якими вони обкинули своїх нїмих видців — пусті крісла. Прикре вражінє...
Підчас перерви вийшов я на коридор. Якесь жидівське товариство проходжувало ся і з певним зденервованєм бесїдувало. — Я пристанув. До моїх уший дійшли їх слова: "Myślałem, że Rusini więcej dbają o swój teatr i siebie samych". Я почервонів, скоро відійшов. Тепер уже менї хотїло-б ся кинути тим "своїм" в лице якісь докори, хотїло-б ся кричати до них з цілої сили: Чому Ви, українська громадо, іґноруєте рідну сцену? Чому Ви все кричите, що наш театр не доріс ще до артистичної висоти, а самі його вбиваєте? Куди Ви ходите? Ви вмієте засипати цілою масою всякі Кіна, "комедиї", але поперти рідну сцену — не Ваша річ. Ви підете ґреміяльно на виставу чужих артистів у чужім театрі, останній гріш видобудете з кишенї, щоб почути "дотепи" всяких коміків на всяких "гумористичних вечерах", — те все робить Вас щасливими.
Ви потрафите бути що-денними гістьми всяких каварень (та ще й яких? — маєте свою Гостинницю, а з "засади" її іґноруєте) на те гроші у Вас найдуть ся, але як приїде український театр, — тодї Ви бідний народ, тодї Вам не стати на кількадесять сотиків.
Один з виїмково присутніх. 