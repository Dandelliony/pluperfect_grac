Сьвято свободи — сьвято рідної школи.

Шістьдесять пять лїт тому назад сьвяткували наші дїди перші роковини наданя свободи. То було велике народне сьвято.
До Львова, до давної столиці нашого князя Льва, на день 3. мая 1849 р. зібрали ся тисячі народа з усїх сторін нашої Галичини. Не пощадили коштів анї трудів. З поблизьких сїл поприбували братства і разом з львівськими заповнили простору сьвятоюрську площу, де під шатром, прибраним густо першими весняними цьвітами, правила ся Служба Божа, голосила ся проповідь, роздавали ся хрестики на памятку з мая 1848 р., щоби з ними на грудех одушевлені маси народа могли взяти участь у великій народній забаві вечером в поезуїтськім огородї, осьвічуванім що хвиля штучними огнями, наповнюванім що хвиля радісними звуками музики.
Так було в перші роковини наданя свободи і столици нашого краю. А по наших селах? І там народне сьвято не кінчило ся на однім богослуженю в церкві. З церкви народ в процесиях виходив насаджувати на вічну память липи свободи, здвигав чесні хрести або й касяні фіґури. І він знав, на що се робить. Бо коли, наприклад, у Вербіжи панї дїдичка, збуджена піснями й музикою підчас насаджуваня лип і здвиганя хреста, вийшла з покоїв і закричала: "цо ви ту за кшикі робіцє?", то народ їй відповів: "Ми кладем хрест, щоби неволя від нас щезала, як чорт перед хрестом!" А в Яблонові на передній сторонї прегарної камяної фіґури громада казала намалювати образ, що представляв, як Мойсей випроваджує свій народ із дому неволї.
Наш народ усюди від разу зрозумів значінє свободи. Своїй радости він від разу вмів дати вираз не тільки в пісни й забаві, але і памяткових дїлах. Одначе всего того було замало. Бо не досить було одержати свободу і тїшити ся нею. Треба було подумати, як з неї користати, щоби вона вийшла на добре і на щастє народа. Треба було застановитись над тим, що Мойсей тільки випровадив свій народ із дому неволї, а в країну волї, правдивої волї, мав його вести хто инший; инших провідників було вже треба. Відки-ж було їх взяти, коли у нас таких було небогато?
Отже ті нечисленні наші народні провідники, яких ми тоді, перед шістьдесятьма роками мали, прийшли зараз до того переконаня, що відповідних провідників народови може дати тільки своя рідна школа; прийшли до переконаня, що в своїй рідній школї й самому народови можуть отворитись очи так, що йому й не все треба буде поводатора. І зараз почали ся в нас заходи й стараня, щоб усюди по містах і по селах заводити свою рідну школу. Не инакше вийшло і серед наших братів за кордоном, на Україні. І там члени того кружка, що в нїм був і наш ґенїй Шевченко, як тільки визволено народ з кріпацтва, першим своїм дїлом уважали засновуванє рідної школи. І як би наш народ через останних шістьдесять лїт подбав був щиро про розпочате дїло, як би в нас через останних шістьдесять лїт були по всїх селах свої рідні школи, а по містах свої ґімназиї, учительські семинариї, а у Львові унїверситет, то не чужі були би нинї в нашій Галичинї панами. Ми на свободі булиб на правду вільними.
Нехай же сьогорічне сьвято свободи станет ся днем розважаня тих наших страт, які причинило наше власне занедбанє своєї рідної школи. Нехай кождий, кому дорога свобода, памятає бодай в день 3. мая, що не причиняючись до удержань чи заснованя своєї рідної школи, тим самим випускає з рук свою власну свободу. Нехай кождий пригадає собі, кілько то труду і гроша зложив його дїд чи прадїд хочби тільки на виставленє того хреста, тої фіґури на памятку свободи, що їх ще нинї оглядаємо. А тодї може й нїхто не відтягнеть ся кинути сотик нинї на память прадїдних жертв для нинїшної рідної школи. І станеть ся народне сьвято свободи народним сьвятом рідної школи. І всї ми почнемо вже раз міркувати, що пора нам вкінци менше думати про давну неволю, а більше про те, як її чим раз дальше від себе відсувати.
Нехай же з сим роком сьвято свободи перемінюєть ся на сьвято рідної школи! 