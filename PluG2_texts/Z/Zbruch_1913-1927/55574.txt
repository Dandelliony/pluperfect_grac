До львівської громади.

З поважних кругів пишуть нам:
В народних школах у Львові відбувають ся вже в сих днях записи, а 1. вересня начне сама наука. Справа буде сполучена з деякими трудностями. Многі школи заняті нинї на війскові шпиталї, а наука їх переносить ся до инших льокалїв або й на пополудневі години. Але дарма! Раненим мусить бути дана поміч, і шкільна праця мусить уладжуватись так, як воно в сїй хвилї можливе. Природно, що і деякі українські школи готові потерпіти хвилеві невигоди. Так чуємо, що комнати нашої гарної школи ім. Грінченка при Городецькій улицї зістали заняті часово війском. Однак вже пороблено заходи, щоби їх опорожнено, і родичі того передмістя можуть бути спокійні щодо науки своїх дїтий.
Ми радїємо, що всї наші українські школи, не зважаючий на тяжкий час, піднимають свою нормальну працю, а деякі й поширяють свою дїльність, — що кожна часть міста посїдає своє шкільне огнище, і що всї наші дїти (хлопцї і дївчата) мають добру змогу побирати науку в своїй рідній мові. І так в середмістю (ул. Скарбківська ч. 26) істнує 4-клясова школа для хлопцїв з окремими віддїлами для дївчат, — на Жовківськім 4-клясова мішана школа ім. кн. Данила, — на Городецькім (ч. 95) 4-клясова мішана школа ім. Грінченка, — для Личакова і части Стрийського передмістя взірцева школа при ц. к. учит. семинарії (ул. Сакраменток ч. 7), — під цитаделею мужеська 2 клясова школа ім. Шевченка (ул. Длугоша 17) і велике дївоче заведенє з видїловою школою, учит. семинарією і 4-клясовою школою вправ (ул. Мохнацького ч. 12), — і для горішного Личакова на тепер 2-клясова школа ім. кн. Льва (ул. Куркова ч. 34). Було би отже дуже бажаним, щоби наша львівська громада користала як найбільше з своїх рідних шкіл.
На жаль, справа рідної науки не стоїть у нас ще світло. Є ще богато родин або рівнодушних або мало свідомих, котрі не знають про наші школи або волять своїх дїтий віддавати до якого-небудь чужого заведеня тому, що воно трохи близше. Так бачимо багато наших дїтий з Личаківського в польській школї св. Антонія, з улиць Кохановського, Зеленої і сусїдних в школї св. Ельжбети. А чейже маємо там при ул. Сакраменток так взірцево ведену дївочу школу при уч. семинарії, з котрої користали наші найчільнїйші родини, і для якої заховали найбільше признаня. Подібно істнує тепер для Личаківського передмістя мужеська школа ім. кн. Льва (при вул. Курковій), а для Стрийського мужеська ім. Шевченка (вул. Длугоша ч. 17). Яка там взірцева наука, яка щира опіка і старанне вихованє молодїжи! А мешканцї тих вулиць наче-б нїчогісїнько не знають про те, що мають так цїнні заведеня для своїх дїтий, де учились би рідної мови, молитви, церковного обряду і піснї, любови для своєї вітчини, церкви і народа, — і посилають їх до чужих, де відвертають ся від свого і переймають ся чужиною. Чи-ж не було вже в тих частях міста досить наших людий, щоби отвирали очи несвідомим родинам? Се, що комусь там трохи близше до чужої школи, не є розумною причиною, щоби віднимали дїтям рідну науку. Малий перехід є для молодїжи власне здоровий, а красна наука і вихованє вартують того, щоби за ними й трохи дальше пійти.
Відзиваємо ся отже до свідомійших наших людий по всїх частях міста, щоби в сих днях (коли відбувають ся шкільні записи) заняли ся дїлом і звернули бачну увагу на знакомих і на свої сусїдства, та старали ся рівнодушних або невіжих людий освідомлювати і загріти до рідної школи. Придбанє кождої дитини і заверненє її на рідний шлях було би значною заслугою дня суспільности. Нехай нїхто не спиняється тим, що дитина вже десь там записана або зачала вже передше ходити до инших шкіл. Записану можна зараз же переписати. Також знаємо, що наші учителї і учительки радо принимають дїтий з других шкіл і докладають свого щирого труду, щоби в короткім часї вирівнати у них заходячі браки (прим. незнанє української мови, читаня і писаня). Отже при добрій волї родичів нема нїяких перешкод, щоби повернути вихованє наших дїтий на властиву дорогу.
Звернемо увагу ще на одну обставину. Ми находимо ся тепер в дуже виїмковім часї. Недалеко ведуть ся тяжкі бої, тай не виключена можливість евакуації міста.
Многі родини виїхали, инші залякані; а відтак не знати, коли воно покінчить ся. На все те скажемо: буря нехай іде своєю дорогою, коли годї її здержати, а справа вихованя дїтий мусить без огляду на те вестись своїм шляхом. Так нехай не здержують ся родичі в сповненю свого обовязку тяжким і непевним часом, а нехай вписують і посилають всіх дїтий до наших шкіл. Що Бог дальше дасть, то буде. Рідна школа повинна у нас бути і повинна на всякі случаї остати.
Отже вся громада до дїла! 