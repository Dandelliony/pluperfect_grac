Важна справа занедбана.

Як живеть ся нашим полоненим у неволї? Отсе питанє задають собі трівожно в душі тисячі родин, що мають там далеко по Сибірах та Бог знає де — своїх братів, синів, мужів.
І нема сумнїву, що відповідь на се питанє одна і то невесела! "Треба мати зелїзне серце і душу, щоб по довшім побутї у неволї заховати ще в собі що було веселим, щасливим" — каже один інтелїґент, що вернув з неволї. Дуже влучно й коротко характеризує побут у неволї один із наших мужиків. "Питаєш брате, пише до товариша до шпиталю, як менї живеть ся у неволї? так як голому в терню — куда не рушиш ся, всюда коле". Так воно і є, особливо полоненим Українцям. Бо коли невесело у неволї всякому, то що й казати про того, котрий на бажанє начальства не хоче виректи ся своєї віри й народности. "Нам все вітер в очи — скаржить ся сестрі оден із наших полонених. Тут бунтовщики, шпіони — в дома зрадники. І нїхто як иншими не заінтересуєть ся, не поможе, не обстане".
"Вже рік минає у неволї, — пишуть до нас полонені з казанської губернії. Описувати все, що переживаємо на місци, не мож. Помочи, не говорю вже матеріяльної, а слова відради — нї звідки. Всї другі нації мають свої комітети, дістають від своїх якусь поміч, запомогу, книжки, ґазети. Лише ми Українцї, як дїти мачухи, нами не журять ся. Кождий лишений на власну поміч — а тої помочи нїякої".
І се правда. Бо хоча жура про долю полонених є тяжкою зморою майже кождого поодинокого члена нашої суспільности від самої гори аж до низу, то весь сей загал як цїлість — здасть ся, зовсїм не інтересувати ся тою справою — байдуже переходить до порядку дневного над долею полонених.
Всякі инші нації — як сказано висше (навіть жиди) мають у Росії свої комітети, які посередничать у зносинах між полоненими і родиною, запомогають їх матеріяльно, піддержують морально, в разї потреби беруть у оборону. Тільки у нас, поки що, для сеї справи не зробило ся нїчого. Чому? Яка сьому причина? Чи не найбільша мабуть ся, що є загальне переконанє, що на якусь акцію з нашої сторони для Українцїв російське правительство не позволило би. Се однакож не звільняє нас від обовязку спробувати навязати якусь звязь між нами і ними, розпочати якусь роботу, розумієть ся, не на полїтичному, а чисто гуманїтарному грунтї.
Колиб навіть не дозволено нам було там розвинути якусь дїяльність, то можнаб було увійти в порозумінє з котримось з істнуючих числених комітетів, який міг би у Росії заступати й справи наших Українців.
Вже сам факт істнованя такого комітету тут, у нас, був би великою пільгою так для полонених як і для позісталих в краю родин. Знаємо, що так з інтелігенції як і селянства, мало хто не змінив місця свого побуту. Полонених також вічно перекидають з місця на місце. Як жеж ту порозуміти ся, віднайти себе, без помочи постійно урядуючого комітету? Необхідна прямо є поміч, порада у справах родинних, громадянських, інтервенція у властей в справах ріжних надужить, посередництво чи порада у посилках письм, грошей та річей. Скора, хочби не величка підмога матеріяльна тим, яких родини ще під Москалем і не в силї дати не то помочи матеріяльної, а то часто й найменшої вістки! Часом пару слів розради з рідного краю може піддержати упадаючого на дусї невільника, позбавленого від довшого часу вістки від родини. Взагалї поле дїланя велике, а акція з нашої сторони є конечна і дуже пильна, тому радо треба повитати зазив Укр. Ж. Комітету у тій справі.
Треба надїятись, шо віденська громада признає вагу справи, поспішить на нараду й не полінуєть ся вносити свою працю у се важне дїло. В слїд за тутешним центральним комітетом мусять потворитись філії і на місци у нашім краю в дома. Коли наші полоненї наражували своє житє у полї й тепер лїтами тратять своє здоровлє на вигнаню в неволї — то чейже ті, що в порівнаню із ними можуть назвати ся щасливими, не повинна пожалїти троха труду й доброї волї, щоб зробити що тільки можливе для полїпшеня їх судьби.
О. Г. 