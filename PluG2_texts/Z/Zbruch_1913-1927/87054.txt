Бриґада У.С.С.

Більш, як чотири роки брав живу участь у світовій війні т. зв. тоді Лєґіон У.С.С. Та по правді сказати, було це найбільше два куріні, часами й менше. Не наша в цьому вина, що У.С.С. не могли сотворити більшу військову частину, тільки вина австрійських властей, які не дозволяли на поширення лєґіону. Та минулося все. Нині ми не потребуємо вже ласки австрійських ґенералів. Нині У.С.С. творять уже повну бриґаду — зі всіми відділами, з яких складається звичайно така одиниця.   Бриґадою командує отаман Осип Букшований.   Імя отамана Букшованого відоме добре кождому стрільцеви. Цеж старий стрілецький сотник з 1914 року, який враз зі стрільцями перебув карпатські бої, розуміє і знає стрільців, як себе самого, бо був одним з тих, що виховували молодих хлопців на правдивих жовнірів, які вкрилися опісля безсмертною славою. В р. 1915. весною попав під Болеховом в російський полон, пізніше утікав два рази з Сибіри і вкінці, по важких пригодах опинився в Персії, де довший час був при перській місії і де командував ґрупою перських військ в боротьбі з Москалями. Там дав пізнати себе як знаменитий знавець партизанської війни, за що одержав високе відзначення. З останнього часу відомий нам як командант ґрупи "Схід". Підчас відвороту наших військ зі Львова він перший з горсткою стрільців почав творити фронт і здержувати Ляхів від дальшого походу. Його ґрупа держалася звичайно у воріт нашої столиці. Сам отаман — людина молода, з обличчям спокійним, гладким, ніби з мармору викованим. На ньому ніколи не пізнати ані радости, ані смутку. Все зрівноважений, з незломною постановою в душі, незвичайно обережний і тактовний, богато досвідчений у воєнній праці, — ось головні риси теперішного команданта У.С.С.   З кождим днем бриґада У.С.С. зростає і є надія, що незабаром утвориться окремий січово-стрілецький корпус. Вже тепер в бриґаді є карність та послух і дисципліна, як може в ніяких теперішних військових частинах. Сподіємося, що бриґада під таким розумним кермуванням стане тепер, а також по війні взірцем для орґанізування сильної, карної, непобідимої і великої армії вільної — самостійної України.   13. II. 1919.   Република 