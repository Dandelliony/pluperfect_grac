◦ ◦ ◦ ◦

Нове рішення в справі Східної Галичини? Віденські часописи подають, що Найвища Рада порішила поручену Польщі управу Східної Галичини на 25 літ, продовжити на необмежений час.   Клємансо відбирає нам остатки наших прав у Галичині. Сьогоднішні часописи приносять текст останної промови Клємансо у француській палаті депутатів. Уступ про Галичину звучить ось як: "Я прирік наслідникови Падеревського, польському делєґатови Паткови, справу Східної Галичини передати на новий розгляд конференції. У Льондоні мені вдалося перевести це в діло. Конференції зістав предложений новий текст про Східну Галичину й його принято". До цеї злощасної вістки повернемо у найблищому часі.   Нове польське насилля. Зі Золочева доносять, що місцеві власти вислали і своїх функціонарів до Жидів аби їх спонукати до підпису заяви, яка жадає прилучення східної Галичини до Польщі.   Довкола справи східної Галичини. В звязи із заявою п. Патка в Парижі, що східна Галичина мусить належати до Польщі, вислав Берензон, секретар польського посольства в Вашінґтоні свою заяву, що галицькі Жиди одноголосно домагаються визнання їх як приналежних до польської народности. Про цей факт і про саму особу п. Берензона пише "Chwila": Іменування пана Берензона секретарем польського посольства в Вашінґтоні, жидівське громадянство приняло з найбільшим невдоволенням. Польські Жиди добре памятають до чого здібний той перекінчик, який в першому році війни так гарно пописувався в Петербурзі і Москві. П. Берензон тепер заявляє, що "галицькі Жиди одноголосно домагаються визнання їх приналежними до польської (!) народности". В тій заяві безличність п. Берензона переходить всякі границі. Що до державної приналежности, то східно-галицькі Жиди взагалі ще не мали нагоди висказатися, а досі, як знаємо, зберігли тільки невтральність. Знов що до народности, то попри смішно малу горстку асиміляторів, всі східно-галицькі Жиди — в дійсности майже одноголосно — признаються до жидівської народности".   Український прапор 