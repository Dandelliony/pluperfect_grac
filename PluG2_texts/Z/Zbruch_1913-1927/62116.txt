Хто буде вести опіку над українськими дїтьми у Львові.

Із звітів про засїданє львівського маґістрату довідуємо ся, що громадою міста Львова будуть в найблизших днях зорґанїзовані дві інституції опіки над дїтьми, що потребують опіки і помочи, а саме: Уряд ґенеральної опіки і Уряд поради для материй, що мають немовлята.
Про суспільну і національну вагу обох нових інституцій не будемо гаяти слів; вкажемо тільки коротко на їх завданя.
Інститут ґенеральної опіки установлений цивільним законодавством. Користуючись дотичними законними приписами віддасть громада міста Львова опіку над усїми сиротами (розумієть ся і сиротами воєнними) та дїтьми, що потребують правного заступництва одному опікунови, який буде платним урядником громади. До того буде згаданий опікун займати ся незасібними дїтьми, які потребують помочи. Свої обовязки буде сповняти ґенеральний опікун сам і при помочи фахово виобразованих підчинених собі урядників, а саме так званого сиротинського опікуна і двох виобразованих вихователїв для дїтий висше 7 лїт, та двох пістунок для дїтий низше 7 лїт. Ґенеральний опікун буде кермувати вихованєм малолїтних дїтий, їх образованєм, згодом буде він вибирати для них відповідне званє, до якого дїти будуть почувати покликанє та будуть до него приготовлені. Дбати буде також опікун про матеріяльні засоби для дїтий перш усего буде старати ся одержати для них законом установлені алїменти. Плата ґенерального опікуна виносити-ме 5000 К річно, сиротинського опікуна 3000 а плата вихователїв і пістунок по 1600 К. річно.
З урядом опіки буде получений уряд правної охорони для дїтий, що буде давати правну пораду незасібним родичам дїтий, не підчинених загальній опіцї, буде інформувати їх про компетентні власти, про зміст подань в справах опіки і т. и.
До співдїальности з інституцією ґенеральної опіки буде покликаний Уряд помочи ("Poradnia") для материй немовлят: його цїлию буде поборювати смертність серед немовлят, піклувати ся ними, старати ся про відповідне відживлюванє їх. Тричі тижнево будуть матері одержувати в окремім льокалї в пополудневих годинах лїкарську пораду для своїх немовлят. Ґенеральний опікун і підчинені йому урядники будуть обовязані вести нагляд в домі матері, щоби переконати ся, чи вона примінюєть ся до вказівок і поручень лїкаря. Матері, які кормити-муть дїти власною грудю та будуть точно повинувати ся зарядженєм лїкаря, одержаним в Урядї помочи, дістануть нагороди в грошах, або поживі з добродїйних фондів міста.
Независимо від двох згаданих інституцій львівський маґістрат ухвалив на однім з послїдних засїдань предложенє про орґанїзацію публичного вихованя бідних і опущених дїтий, що остають під опікою громади міста Львова. Предложенє основане на комбінованій системі вихованя, а саме на вихованю в заведеню і вихованю родиннім. Слабші і анормальні дїти будуть виховувані в окремих заведенях, дїти нормальні буде віддавати ся до поодиноких родин на вихованє, ведене під надзором дирекції сирітського заведеня і управи міста.
Усїми наведеними тут справами займаєть ся в першій мірі галицьке намісництво і команда міста, до якої належить реферат добродїйности міста Львова. Команда міста поручила виробленє подрібного проєкту орґанїзації для опіки над дїтьми радником маґістрату Островському і саме на основі його предложеня будуть небавом утворені уряди: ґенеральної опіки над дїтьми і помочі для матерій немовлят.
На сторінках нашого дневника обговорювано порушені тут теми в окремій статї. Вказувано там на конечність національної орґанїзації опіки над українськими дїтьми, що потребують суспільної помочи і подано в загальних начерках спосіб переведеня такої орґанїзації. Щоби тільки не взято ся у нас за те дїло за пізно! 