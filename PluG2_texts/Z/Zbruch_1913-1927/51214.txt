До дому, до дому!

В сих днях відвідав я наших утїкачів, поміщених в бараках у Ґміндї, Вольфсберзї і Хоценї, і хоч сотки кільометрів оселї ті позістали поза мною, хоч величезні гори стали між нами по серединї, то все таки звенить менї в ухах та роздирає серце і морозить всї нерви сей розпучливий крик наших в бараках тих поселених селян. "До дому", до рідної землицї, до дїтий наших, до ріднї серцю найдорозшої. "Адже вже два добігає роки, як ми тут на чужинї а там дома я полишила дїточки дрібойки, поминула рідну стріху, полишила все моє добро!" Так жалувалась одна, а друга й собі зачинає: "У мене хата стоїть (от дивіть, пане, маю письмо з хати) і корова ще є на людях, а лиш ґрунту нема кому обробити, бо чоловік на війнї, а я бідолашна з дїтьми тут тиняюсь на чужинї".
— У нашім селї — перебиває трета (та заливаєть ся горячими сльозами) усї люди лишились дома, Москаля давно там нема і наше війско вже далеко на схід сонця від нас віддалилось, а лиш ми при фамилії тут нащось ще заваджаємось. Миж не зрадники а добровільно перед московською утїкли навалою, то чомуж ми маємо бути гірші від тих, що дома остали і з Москалями може покумались? Наше село, як пишуть нам з дому, лежить вже у ширшій воєнній области, тож чомуж держать нас тут у Вольфсберзї, що ще до висшої воєнної области належить?" (На італїйськім фронтї). "Змилуйтесь пане, у мене четверо малих дїтоток, я була у Пруса на роботї з чоловіком, його взяли на війну а мене на бараки, тепер і татуню пішли вже на війну, а дома лиш мати старенька тай четверо маленьких дїточок моїх. Хтож обробить нам поле, хто поживу приладить на зиму, хто дїти мої тай маму стареньку обійде, коли я не годна допроситись, щоб мене випустили з тих бараків. І їда вже менї не мила і нудь серце стискає і чорна якась розпука прислонює менї очі і далї, далї у церков дороги не найду, а не довго й молитись забуду! А я з городецького повіта, де давно вже спокій панує.
От такого я наслухав ся на кождім кроцї а що слїз, що плачу, кілько людської розпуки доглянув — о Боже, позволь хоч забути, коли помогти їм нїяк не потрафлю! Вже три дни як я переїхав через Відень і вертаю назад у Галичину, та хоч і скільки намагаюсь, нї заснути нї забути нїяким я чином не годен. І думаю, самітний у ваґонї. Яка тут рація стану, яка причина в тім, що братя та сестри наші мусять ще й тепер, коли повіт їх вільний від ворога, тинятись далеко у чужинї? Чому висша сила держить рільників далеко від варстату їх працї від їх власних піль та огородів. Адже ворог хоче нас виголодити, хоче побити на економічнім поли, а тут як раз, гейбм на глум, тільки тисяч робучих, селянських рук безчинно держить ся по ріжних таборах. І не суть се інтерновані або підозрілі люди, так виразно сказав менї староста з Вольфберґу, правительственний радник барон фон Отто, і не дїди вони та прошаки. А мимо сего не годен нїхто діждати дозволу на поворот, а рівночасно держава мусить своїм коштом тисячі тих нещасливих годувати і приодї вати. І яка тут величезна економічна втрата. Там у Галичинї родюча землиця облогом без пожитку лежати буде, або от так від напасти чужими оброблена руками і коштів засїву не зверне, а тут у далекій чужинї, тисячі робучих, кріпких робітниць завмирає поволи без пожитку для загальної справи, та на очевидну шкоду державного скарбу.
Инакша річ з тими, що їх села лежать безпосередно під боєвою лїнїєю. Вони розуміють, що для них на разї про поворот думати годї і хоч з болем серця вибирають ся на роботу до Чехії і на Моравію. Вони долю свою вносять супокійно і лиш кленуть Москалеви, а до загальної працї причиняють ся тим, що синів своїх, хоч і неналежних до війска, посилають як охотників у наші стрілецькі ряди, а самі беруть контракти і їдуть чуже обрабляти поле. Вони розуміють, що нам богато треба хлїба!
Люди з повітів давно вже вільних від ворога ожидають що хвилини повороту домів і тих годї наклонювати до контрактової роботи на чужинї. Такий робітник до нїчого, йому треба помочи до повороту на рідну землю.
В Хосенї в Чехії є наших коло 9000 осіб, та на жаль адмінїстрація та школа польська, церков латинська. Нашого священика нема, нема нї одного Українця між учителями і урядниками. Вся старшина Поляки або Чехи.
Василь Сїдельник. 