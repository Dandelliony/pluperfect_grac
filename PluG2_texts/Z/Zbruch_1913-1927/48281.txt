Вищість української культури.

Кореспондент "Русск-ого Слова" Віллї помістив у 258 ч. сеї часописи з 17 падолиста прегарний малюнок із життя холмських Українцїв, яких сумна доля загнала далеко аж у рязанську ґубернїю, в село Вослєбовскоє, скопінсякого повіту. Священик Тріодїн, що опроваджував гостя, не міг нахвалити ся холмських утїкачів і тїшив ся з їх приходу, бо бачив їх корисний вплив на місцеву відсталу людність. "Пречудесний народ, ті втїкачі — говорив панотець — такий народ, що, думаю, мало де найдеть ся кращий". Холмські втїкачі не хотїли бути тягарем для чужого села, а заразом хотїли бути вкупі. Тому осїли родинами в старих, опущених хатах і зробили з них у короткім часї чепурні дімки, які відбивали сильно від місцевого, московського занедбання.
Кореспондент обійшов з місцевим панотцем нову українську кольонїю та вступив до декількох хат, аби поглянути на людей. З його опису виймаємо декілька цїкавійших місць:
От ми ходили й до Холмщаків... які то люде!... Подиву гідні люде... Перший раз у життю довело ся менї стрінути таких людей.
Багато дечого можна нам від них навчити ся. Наші мужики дуже їм раді. Нахвалити ся їх не можуть. Наші мужики багато вчать ся від них! — Памятайте собі моє слово, багато навчать ся!...
Хата Холмщаків, до якої ми підходили, рішуче виріжняла ся від инших хат, що рядом стояли. Вже здалека робила гарне вражіннє.
Обведена гарним, майстерно виконаним плотом, таким густим, що анї щілинки не було між прутиками.
— Подивіть ся, яка се робота! — аж прицмокував з вдоволення мій товариш. — Наші того не потраплять, дарма!...
З нїчого, можна сказати, найкращу хату в селї збудували. В такій хатї можна й без палива обійти ся...
Ми ввійшли до напівтемних сїней. Там було повно народу.
— Здорові були, отче! Бочку з капустою в землю закопуємо!... Добра капуста буде... Просимо, будь ласка, до хати.
Хата Холмщаків, до котрої ми ввійшли, буквально блестїла незвичайною чистотою, якою, очевидно, гордили ся нові господарі, та вражала ладом і мужицьким достатком.
Емалїована посуда, чайники, миски, горшки — все те було уставлене зі смаком, Наче для гостей, що частенько навідують гостинну хату.
Дві жіночки, повні, молоді, розкішні кинули ся до рук священика.
За ними ввійшли до хати їх чоловіки, високі, сильні, обголені "хохли" з чорними обстриженими вусами.
— Здорові були, Йосафате, здорові, Лука, — майже з нїжністю говорив священик, благословлячи мужиків. — Як вам живеть ся, братцї?
— Дякувати Богу, отче, — як бачите, — якось проживаємо!... Завтра стайню ладити маю для коней, щоб не замерзли.
— А конї дома?
— Ні, поїхали по солому!
Ширше про ті поїздки довідав ся я від инших Холмщаків.
Жінки навипередки щебетали:
— Й ми дивуємо ся їм і вони нам дивують ся. Такі смішні люде! Ми по "русски" розуміємо, а їх часом не можемо зрозуміти. Онодї підходить до мене жінка, от так підперла щоку рукою й так сумно мене питає: "А чи є в тебе "махиньки"?
— Які, кажу, "махиньки"? А то по їхньому дїти... Ха-ха-ха.
— Маленькі ("махонькіе") догадуєть ся священик.
— А наш хлопчик, котрому тільки чотири роки, бавить ся з їх хлопцями й питає: "А як по вашому буде лямпа?" А вони йому кажуть: лампа!
— А друга підхоплює. Заходжу до сусїдки в хату, а там поросята. Брудно, — дивити ся не можна. "Чому, — питаю, ти поросята тримаєш у хаті?" — "Бо вони, каже, маленькі, — можуть простудити ся в хлїві".
Мужики поволї й докладно пояснювали нам, хто вони, звідкіля та длячого разом мешкають.
— Ми оба жонаті з рідними сестрами. Мешкали в селї Теребень, грубешівського повіту. Мене зовуть Йосафат Шидловський, а він називаєть ся Лука Колощук.
Йосафат дістає з кармана папірець і звертаєть ся до священика:
— Велика просьба в мене до вас, батюшко. Не стає книжок для мого малого. От тут маю спис шкільних книжок. Усї вже в себе найшов. А тільки "Історії" Рождественського нїяк не можу найти. Не инакше, тільки забув узяти з дому. А малому вчити ся треба.
В Луки Волощука ще немає такого великого синка. Його сина поколисує в колисцї одна з жвавих дївчат, що бігають по хатї. Він просить священика прислати йому останнї числа часописи.
— А яку часопись ви в себе в ріднім краю читали?
— Ми ріжні часописи читали, — відповідає Лука Волощук. Столичні часописи читали...
— Столичні часописи?
— Наша сторона грамотна, — з гідністю відповідає Холмщак.
Очевидно, від таких людей є чому вчити ся московському нехарному й неграмотному мужикови. 