Суд не приймає Українців на судову практику.

Читаємо в Новій Буковині: "Отсе найновійша кривда, яку заподіяв львівський висший суд, що рішенєм з дня 17. марта с. р. іменував авскультантами двох Нїмців і одного Волоха, а відкинув двох Українців, Купчанка і Ластовецького, хоч Українців між судовиками є всего на всего кільканайцять і то менше нїж будьякої иншої народности. А в нас говорить ще дехто, що для нашої молодїжи є й буде досить місць... Ми повернемо ще до сеї преважної справи, але вже тепер звертаємо увагу наших послїв на сю нечувану кривду, яка запирає двері перед нашою молодїжию до судової служби на шкоду народу і самого судівництва. Треба загодї виступити зі всеї сили проти сего замаху, якого доси не бувало. Нехай се відновить призабутий клич цілої Буковини! Жадаємо власного висшого суду для Буковини і визволень з під львівського опікунства! 