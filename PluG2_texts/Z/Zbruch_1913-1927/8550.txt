З ґазет.

За ким підспівують наші християнські суспільники, клясичним сьвідоцтвом нехай послужать отсї "цьвітки": Навязуючи до нашої статї п. н. "Успокоювати — кого?" христ.-сусп. орґан реферує її так, що, мовляв, у тій статї "читаємо пораду для парляментарних послів, щоб не завагались навіть на найбільший скандал в парляментї, отже, щоби ломити пульти, столи, вибивали другим послам зуби, а може анархістичну пораду з Дїла треба ще ширше розуміти. Традиция вже є..."
Ще виразнїйше висловляєть ся христ.-сусп. орґан в иншій статї, в якій читаємо:
"Дїло забуває про Горуцко, де при виборах упали селянські трупи, про смерть Коцка, про знищенє цїлого ряду екзистенций нашого цьвіту молодїжи в унїверситетській боротьбі! Сторонники Дїла уміли юдити, але коли прийшло до одвічальности, тодї проводирів не було, а одвічала молодїж, її не принимано до державної (судової та педаґоґічної) служби, а тодї нераз ставали в пригодї ті зненавиджені "християнські-суспільники", що вигладжували промахи, завинені національно-демократичним безголовєм. Тому нехай сторонники Дїла омиють кров зі своїх рук, коли важать ся другим закидати злочини супроти власного народа, тому нехай Дїло перестане містити дитячо-наївні висновки "чистого як слеза" інтриґанта, що писав, будьто би "акт 12. цьвітня посунув нашу справу о кількасот лїт наперід", хоть сей акт і соромна утеча виновника бють ще нинї по лици нашу суспільність, а такі безглузді апотеози убийства тільки деморалїзують нарід".
Сї виводи христ.-сусп. орґану такі ясні, що вистане додати до них кілька слів. І так говоренє про Горуцко, се гідна христ.-суспільників зброя з москвофільського арсеналу (мимо заяви пос. о. Давидяка, що в Горуцку впали трупи в інтересї польського кандидата, москвофільська преса обох фракций, маючи на увазї свій союз з Поляками, при кождій нагодї приписує тут вину Українцям; що такий сам обовязок обороняти польський режім мають христ.-суспільники, се річ самозрозуміла !), а все инше, се-ж добре відома пісня наших "приятелів" з польського табору і з окрема що-до акту 12. цьвітня 1908 р. і "соромної утечі виновника" позволимо собі запитати, чи утеча польських повстанцїв і сучасних революцийних дїячів всїх народностий у Росиї з каторги, з Сибіру, з-під шибеницї, се також соромна утеча ? Яка се етика наказує революціонерови віддавати ся добровільно в руки ворога? Хиба етика жандарма, який хотїв би мати улекшену роботу! Шкода, що до береженя М. Сїчинського не звербовано християнсько-суспільних добровольцїв-жандармів! 