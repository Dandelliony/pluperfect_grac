Поляки в Україні.

Львів, 26. жовтня 1917.
З приводу з'їзду польських орґанїзацій на Україні київська "Нова Рада" помістила статю, в якій з повною симпатією говорить про становище, яке заняв з'їзд супроти українського народу.
А саме в інавґураційній промові на з'їздї п. Бартошевич закликав зїзд до піддержуваня свободолюбних традицій, особливо тепер, коли "український нарід, скинувши кайдани неволї, хоче будувати свою будучність", — щоби спільно в згіднім зусилю здїйснити ті традиції "на користь України і на добро всїх її мешканців". А в ухвалах з'їзду говорить ся: "Польські збори на Українї стоять і хотять стояти на становищи згідного співжитя зі всїми народами, що заселяють сей край. Польські збори готові співдїлати в творчій і культурній працї для піднесеня цивілїзації й добробуту краю, при узглядненю принципу національної рівноправности і признаня полїтичних і горожанських прав національних меншостий. Польські збори не сумнївають ся, що на сїй підставі, коли кождий нарід знайде в краю забезпеченє свого істнованя і своєї свободи, уложать ся правильно відносини і згідне співжитє між польським населенєм і осталою більшістю населеня".
Навязуючи до сеї ухвали, "Нова Рада" пише: "Ми також в се віримо. Віримо, що полїтичний розум і такт обох народів: українського і польського, знайде ті форми нового співжитя, які вийдуть на добро і користь обом народам і цїлому краєви. І що більше, ми хотїли-б вірити, що ті форми самі собою, дякуючи спільній, згідній працї, стануть зерном для обнови українсько-польських відносин взагалї. Коли вмовкнуть гармати і зачнеть ся будова нового житя, то обнова стане на першім плянї в західних областях української землї, і добрі відносини тут повинні стати добрим приміром там... Не даром Франко писав колись, що шлях до згоди, який мусить закінчити ся у Львові, веде все через Київ. І тут, у Київі, повинні на нашу думку завязати ся перші зароди того, що колись повинно перекинути ся до того болючого центра нашого закордонного житя".
Наші київські земляки все ще святкують свято свободи. І в своїм святочнім настрою світ цїлий до серця пригортають. Зросійщеним царським режімом "Малоросам", які до недавна "гірше ката матїр розпинали", і зросійщеним Жидам, які збільшали силу обрусителїв, признають права російської національної меншости; Жидам, які ще не знають, чи їм асимілювати ся і до кого, — права жидівської національної меншости; Поляків, які творять на Україні менше 5 проц. дїдичів і офіціялїстів, — так само права національної меншости. І то які права! В склад Ґенерального Секретаріяту входять представники тих національних меншостей, урядові оголошеня Секретаріяту друкують ся також російською, польською й жидівською мовою.
Словом, найповнїйша рівноправність! Щоби нїхто не міг сказати, що на Українї комусь з чужинцїв дїєть ся кривда! Навпаки, Україна богата і нехай кожний розсїдаєть ся як найширше! Просимо! Поляки тут колись панували правом завойовника. Потім Росіяни правом сильного віроломного союзника. Жиди прийшли сюди під протекторатом польської держави, а російщили ся з волї Росії. Панованє, насильство, чужа воля — се були ті правні титули, з яких черпали свою силу національні меншости на Українї до вчера. А тепер нехай охороняє їх у спокійнім посїданю тих дібр, які вони нажили кривдою України, новий правний титул: охорона права національних меншостий! Так чи инакше — чи під прапором царизму чи під прапором свободи — щоб тільки чужинцям на Українї було добре, щоб нїхто не сказав, що ми когось кривдимо!
Зрештою — як не ставити ся симпатично до Поляків, коли вони такі чемні. Зазначують, що вони на Українї тільки національна меншість, що хотять згоди з українським народом, що хотять працювати для добра України. І "Нова Рада" приймає все те за добру монету і мріє навіть, що примір Київа буде мати вплив на Львів.
Чи наші київські земляки не знають, чи не хотять знати, що дїєть ся по другім боцї тої боєвої лїнїї, яка віддїляє їх від нас? Чи не знають вони, що найважнїйшою точкою проґрами Поляків по нашім боцї є розширенє границь будованої осередними державами Польщі на схід? Що найзавзятійшим речником сього домаганя є польський соцїялїст Дашинський? Що польські поступовцї й соціялїсти, всїлякі Фельдмани, Васїлєвські і комп., всего свого публїцистичного таланту уживають на те, щоб переконати осередні держави, що як далеко на схід сягне тріюмф їх оружя, так далеко сягати повинна Польща, бо на українських землях тільки Поляки можуть бути брані в рахубу як державно-творчий елємент? Що польські ґазети по нашім боцї до нинїшного дня пишуть про Правобережну Україну як про польську дїльницю і про Київ як про польське місто (так прим. в краківськім "Czas-ї" з 24. с. м. знаходимо відомість "Rusini w Kijowiе" під головним титулом "Sprawy pоłskie")? Що вся польська преса по нашім боцї всїми способами, перекручуючи й видумуючи, стараєть ся обезцїнити все те, що дїєть ся на закордонній Українї? Що про такий історичний факт, як утворенє автономної України з власним правительством не було в польській пресї по нашім боцї анї одної порядної статї? Що та преса стараєть ся справу представляти так, нїби то український рух на закордоннїй Українї тільки безсильна меншість? Що в сїй пресї повно комбінацій на тему, як то Поляки на закордонній Українї повинні розумною полїтикою, ввійшовши в союз з Росіянами, помогти Росії покласти таму українським "неоправданим аспіраціям"? Чи всего того не знають наші київські земляки?
"Нова Рада" пише, що коли по війнї почнеть ся будова житя, то обнова стане на першім плянї в західних областях України, для чого добрим приміром повинні стати польсько-українські відносини в Київі. О, так, ви в Київі братаєте ся, з ми тут дуже добре чуємо на собі ту обнову, яка ведеть ся в Галичинї при відбудові краю.
"Нова Рада" надїєть ся, що польсько-українське братанє з Київа перекинеть ся до Львова, який вона називає болючим центром нашого, себ-то українського житя. Почули-би ви, як говорять по нашім боцї Поляки про "українські претенсії" до Львова! Для них і Львів і Київ — однаково польські міста!
З приводу голосу "Нашої Ради" написав львівський "Wiek Nowy": "Треба признати, що до такої мови Українцїв у відношеню до нас ми не привикли і правдиву несподіванку робить нам тон і форма тих виводів. А те вже богато значить в теперішних умовах, коли з української сторони говорить ся про нас з пошаною, коли признаєть ся наше значінє і нашу добру волю".
Та запитайте, чи польська сторона говорила коли про нас, Українцїв Східної Галичини, з пошаною, чи признавала наше значінє, хоч нас є в Східній Галичинї по 70%, а не нецїлих 5% як Поляків на Правобережній Українї?!
Але український Київ говорить про тих нецїлих 5% Поляків з пошаною, признає їх значінє. Польська ґазета, записуючи се на польське "habet", робить се таким тоном, що очевидно хотїла би, щоби ми пішли за приміром Київа і признали Полякам те, чого вони хотять, також в Східній Галичинї, признали, що се є польський край.
Наші київські земляки обходять свято свободи. І в святочнім настрою не бачать, до кого говорять як до братів, до кого простягають руку на братерське єднанє.
Наші київські земляки старають ся уникати навіть тіни закиду національного шовінїзму. А одначе рацію має та українська ґрупа, яка має пятно шовінїстичної. 