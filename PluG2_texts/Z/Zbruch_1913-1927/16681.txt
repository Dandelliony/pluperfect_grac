Національне значінє музея.

Се доволі загально поширений серед нашої суспільности догляд, що в нас історичної культури немає, що ціла наша минувшина не полишила визначнїйших культурних зразків, що українська нация з огляду на се займає мало не послїдне місце серед народів Европи. Таке переконанє про маловартність нашої давнїйшої культури найшло свій вислів послїдними часами навіть і в публичній дискусиї. Не місце і не час тепер доказувати, що в значній части таке становище хибне і неоправдане; тут бажали би ми звернути увагу на причину, звідки взяв ся серед нашої суспільности такий погляд, та розглянути, що приготовило основу під його загальне принятє.
Відповідь може бути лише одна: недостача пізнаня нашої минувшини і памяток, які вона нам полишила. Майже нема в нас популярної історичної лїтератури, яка познайомлювала би найширші верстви громадянства зі сьвітлими і славними епохами нашої істориї. Дїти инших народів мають вже від хвилї, коли навчать ся лише читати, нагоду пізнавати в формі легонького, приступного оповіданя визначнійші події з минувшини своєї нациї, разом з тим пізнавати й культуру її, любити її, не легковажити. У нас нїчого подібного нема і дуже часто лучаєть ся, що наша молодїж "виховуєть ся" на таких ворожих і тенденцийних творах, як історичні памфлєти-повісти Сєнкевича.. Тут, у недостачі відповідної історично-педаґоґічної лїтератури, лежать одно жерело легковаженя нашої минувшини.
Другого жерела, хто знає, чи навіть не важнїйшого, треба шукати у фактї, що аж до нинїшних днїв ми властиво не мали нїяких музеїв. Музеї, як педаґоґічні середники, грають безперечно значнїйшу ролю навіть від друкованого слова. Будова нашого ума така, що найсильнїйший вплив на нього мають побіч вражінь дотику — вражіня зору. Нїякий опис пр. київської сьв. Софії не зможе так сильно порушити наших національних почувань, як внутрішна контемплация під впливом її самої, серед її мурів, так тісно звязаних з цілою нашою істориєю. Подібно опис козацьких памяток, козацької збруї, прапорів, гетьманських булав не полишить на нас так глибокого вражіня, як огляненє більшої збірки їх в однім із музеїв. Тут лежить величезне культурно-національне значінє послїдних. Педаґоґічна вага музеїв для нациї першорядна і лише з огляду на се основуванє і плеканє їх повинно бути одною з задачий суспільности.
Побіч педаґоґічної не менше важною є і наукова вартість музеїв. Тут дослїдник має змогу пізнати житє нациї у всїх проявах його, слїдити етапи постепенного його розвитку. Зібрані в одну цілїсть всї памятки минувшини народа дають основу до відбудованя завмерлих форм давного його істнованя. Ніяким иншим способом, як лише з помочию музеїв, ми не в силї піднести материяльної культури наших батьків. Дослїди над штукою минулих, а й теперішних часів немислимі без музеїв. Одним словом, пізнанє всеї культури, яка висловлюєть ся в певних реальних формах, неможлива без попередного зібраня потрібного материялу у музеях.
Вони ще з одної причини заслугують на як найбільше присьвяченє уваги з нашої сторони. Се репрезентанти нашої культурности перед чужинцями. Загал західно европейської інтелїґенциї, з виїмком специялїстів, не буде розчитувати ся в творах нашої лїтератури, де говорить ся про фозвиток української культури, а буде про неї судити передовсїм на основі видимих памяток.
Значіня музеїв в нашім національнім житю ми, на жаль, довгі часи не розуміли як слїд. Не зрозуміла наша суспільність, що музей, — се не закопаний талант, котрий не приносить проценту, а навпаки, що се капітал, який незвичайно солїдно опроцентовує ся, капітал, який в десятеро виплатить ся протягом недовгого часу. Наслїдком такого погляду було, що велика часть памяток нашої минувшини безслїдно пропала, часть инша опинила ся в музеях чужинців, котрі чванять ся ними — як своїми. Материяльні засоби, якими розпоряджало наше Наукове Товариство ім. Шевченка, були за малі задля належного поставленя і вивінованя національного музея. Ще кільканайцять лїт подібної байдужности нашої а справдї не були би ми мали вже змоги й самі пізнати нашу історичну культуру і сьвітови її показати.
На щастє, знійшла ся між нами одиниця, котра випередила в сїй справі загал. Експ. Митрополит ґраф А. Шептицький дав почин до заснованя Національного Музея у Львові, не щадив нї трудів нї коштів, щоби належито вивінувати його і поставити на рівнї з подібними західно-европейськими інституциями. Хвилю, коли народила ся ідея сього музея і день отвореня Національного Музея мусить наш загал вважати великим національним сьвятом.
Істнованє Музея старанями Фундатора нинї забезпечене, зріст його незвичайно інтензивний. Тепер се найбільша музеальна українська інституция, в якій зберігають ся численні дорогоцінні памятники історичного житя.
З подивом мусимо станути перед величезною витревалостию Основателя, котрий почавши з малого, зумів консеквентно вести розпочате дїло, і остаточно з таким успіхом допровадити його до кінця. Відданє Музея суспільности мусимо назвати справдї князївським даром.
Волод. Гребеняк. 