Про крізу в ЗУР.

Львів, 11 мая 1916.
Кілька днїв тому оповідала польська преса про виступленє представників радикальної і соціяльно-демократичної партії і президії Загальної Української Ради, а мали ми можність подати звістку про дводневні наради українського клюбу парляментарного, про доповненє його президії і парляментарної комісії та про авдієнцію його президії у мінїстра заграничних справ.
Хоча не одержали ми доси автентичних подробиць про подїї в президії ЗУР., то з безперечно автентичної звістки про український клюб легко зробити висновок, що донесенє про крізу в ЗУР, не позбавлене основи. Коли взяти під увагу, що від хвилї зорґанїзованя ЗУР. український клюб, як парляментарна орґанїзація одної з партій, котрі увійшли в З. У. Раду, не проявляв дїяльности в области т. зв. загально-національних справ, полишаючи їх загально-національній Радї, — то звістка про авдієнцію президії клюбу у мінїстра заграничних справ не може означати нїчого иншого, як тільки, що клюб сей рішив ся сам від себе займати ся тими справами національної полїтики, які до недавна лежали в обсягу дїяльности Загальної Української Ради.
Спільної орґанізації українських послів усїх партій галицьких і буковинських не переведено. З сього висновок, що инші українські посольські гурти можуть теж, як се вже зробив український клюб, на власну руку переговорювати і вести полїтику в загально-національних справах — в тих справах, які найважнїйші кождому українському громадянинови. Спільні наради і виступи всїх українських послів у загально-національних справах є від випадку до випадку можливі, але не конечні і орґанїзаційними рамками не управильнені. Про можливість втягненя тих українських полїтичних ґруп, які не мають своїх парляментарних заступництв, до таких спільних нарад і виступів, нїчого не відомо. Невідомо також, чи серед такого укладу відносин Загальна Українська Рада далї буде істнувати, а коли-б істнувала, то з яким обсягом компетенції.
Коли взяти під увагу особистий бік подїй в українськім клюбі, то доповнена президії українського клюбу п. д-ром Евгеном Левицьким не можна не назвати влучним: крім безперечних своїх особистих квалїфікацій вносить сей посол у президію той засіб полїтичного досвіду, який мав нагоду призбирати собі в часї свойого довшого побуту в Нїмеччинї серед полїтичних кругів сеї країни і в пору високого напружена полїтичної думки і працї в сій країні. Можемо сподївати ся, що голова клюбу п. д-р Кость Левицький знайде в ньому доброго помічника у виконуваню свойого важного і одвічального уряду, серед таких важких відносин.
Позатим слїд здержувати ся від висловлюваня всяких оцїнок того, що стало ся в українськім полїтичнім світї у Віднї. Українське громадянство домагаєть ся від своїх полїтичних орґанів національно-полїтичних успіхів, які зазначились-би корисно на його долї серед сього всесвітного заколоту і після виходу з нього. Успіхів нам треба, і суспільність буде за них вдячна без огляду на те, хто і як їх для народу принесе.
Приймає українська суспільність звістки про віденьські крізи без якого-небудь зайвого зворушеня: нетільки тому, що протягом останного десятка лїт нашого парляментарного житя мала нагоду привикнути до безконечного ряду кріз в Австрії взагалї, в наших парляментарних заступництвах зосібна, а і тому, що увагу нашого громадянства могучою силою приковують до себе події на полях великих історичних розрахунків. Що-йно сї подїї сотворять фактичну основу, на якій побудуєть ся будівля також української будучности. Не є річю байдужою, хто з українських полїтиків і яким способом буде виводити користи свому народови з сих історичних подїй, — одначе все таки не можна заперечити, що на тлї вульканїчного змаганя під Верденом і в обличю офензиви на східних фронтах усувають ся ті крізи і процеси у Віднї на трохи дальшу перспективу — навіть в очах українського громадянства. 