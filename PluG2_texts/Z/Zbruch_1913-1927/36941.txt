◦ ◦ ◦ ◦ ◦ ◦ ◦ ◦ ◦ ◦

Шевченківське сьвято у Відни, уладжене в четвер 27. с. м., стягнуло до просторої салї віденського Товариства Музичного богато соток учасників, з малими виїмками українських еміґрантів. Сьвяточну промову, виголошену на сїм сьвятї, подаємо на першій сторонї сього "Дїла"; докладнїйший огляд музикально-вокальних точок програми мусимо лишити до найблизшого числа. Після концерту уладила часть учасників з послом Трильовським на чолї патріотичну манїфестацию під мінїстерством війни і нїмецьким конзулятом.
Марш українських стрільцїв. Відомий наш письменник, директор залїщицької семинариї д-р Осип Маковей — хоча від самого початку воєнної кампанїї стоїть в поли — знаходить в собі стільки енерґії і любови до рідної справи, що в хвилях свобідних від своїх офіцирських занять бере перо в руки, щоб говорити до земляків, які перебувають тепер важку пробу. Читачі "Дїла" з вдякою читали ті прозаїчні і поетичні писаня, які зволив прислати нашій редакциї д-р Маковей. Те саме й читачі віденського календаря "Просьвіти". В нинїшнім числї знайдуть читачі уложений ним "Марш українських стрільців". Крім тексту сього маршу прислав нам Поет також концепт мельодиї, зложений на мотиві народної лемківської піснї. На підставі сього концепту підклав марш під ноти заслужений наш компонїст проф. Філярет Колесса. Пісня і ноти повинні незабаром появити ся друком. Буде се гарний дарунок нашим молодечим стрільцям від їх старшого товариша в армії, учителя і поета.
Поминальне богослуженє за епископа Чеховича у Відни. Старанєм української парляментарної репрезентациї відбуло ся дня 18. мая о год. 9. рано в церкві сьв. Варвари поминальне богослуженє за помершого в Перемишли українського гр.-кат. епископа і заступника краєвого маршалка Галичини Чеховича. Відправив богослуженє парох церкви сьв. Варвари о. мітр. д-р Й. Жук при численній участи сьвящеників. Присутні були: мінїстер просьвіти д-р Гуссарек, секцийний шеф Клєбіндер в заступництві мінїстра внутрішних справ, маршалок Галичини Ексц. Незабітовський з членами Видїлу Краєвого, віцепрезидент парляменту Юлїян Романчук, президент д-р Кость Левицький і Микола Василько та всї українські посли Галичини і Буковини, що перебувають у Відни.
"Господарський Листок". Головна Рада "Сїльского Господаря" постановила видавати на чужинї свій "Листок", як додаток до "Дїла" — по можности що тижня. "Листок" сей буде присьвячений справом ратункової акциї та відбудови краю. Будемо в нїм містити обіжники "Сїльского Господаря до філїй в справі ратункової акциї, подавати на основі одержаних звітів вісти про стан нашого хлїборобства в поодиноких повітах, будемо обговорювати господарські потреби селянства та подавати всякі вказівки та інформациї, що стоять в звязку з ратунковою акциєю і відбудовою краю. Перше число "Листка" випускаємо отсим і бажаємо, щоби він найшов як найширший відгомін серед наших філїй та членів і дїячів "Сїльского Господаря" в краю.
Голод в Скільщинї. Будапештенський "Ез Ешт" в замітцї про боротьби за посїданє Стрия пише під датою 21 мая між иншим таке: "Домена Опору і Орави виказує сумні слїди шестимісячного побуту Росиян. В цїлій околици панує великий брак средств поживи, бо Росияни зужили все для себе". "Nowa Reforma", подаючи ту замітку в цїлости, якраз сей уступ про голод нашого населеня пропустила...
Проти нїмецького цїсаря. "Grazer Tagespost" Nr. 92. пише: "23-лїтна Климентина Пепловська, що з нагоди війни втекла зі Львова до Ґрацу, мешкала разом з другою панею зі Львова, Єлисаветою Фішер, жінкою малярського майстра. Раз відвідала їх инша знакома і в ходї розмови, в котрій брала участь Пепловська, Фішерова висказала жаль, що Австрийцї мусять тільки терпіти через Росиян та Сербів. Пепловська на се вмішала ся до розмови і відповіла, що Росия є шляхотна держава, та що нїмецький цїсар завинив війну, бо хоче так богато землї. Також слїдуючого дня виступала вона проти нїмецького цїсаря. Фішерова донесла зараз до суду про ті вискази своєї товаришки і суд в Ґрацу перевів розправу. Пепловська заперечувала всему і зводила донос на особисту пімсту. Суд засудив її за нарушенє публичного спокою і порядку після § 305 к. з, на 14 днїв арешту".
Рокфелєрова комісия в Галичині. Рокфелєрова комісия, що обїхала досї вже Бельґію, Сербію і Польське Королївство, виїхала дня 14. мая з Варшави до Львова, щоб на місци познакомити ся з потребами галицького населеня, повіщеного воєнною катастрофою. В склад комісиї входять Водсворт, Ґерлї та Бікнель, котрий є секретарем комісиї. Цїлию дослїдів комісиї в краях, захоплених війною, є зібрати інформациї про розміри лиха населеня, які відтак служити мають основою для орґанїзациї помочи. Свої звіти пересилає комісия в зєдинені держави до відома тих орґанїзаций, що займають ся збиранєм жертв — для жертв війни. 