Львівська хроніка.

  Маленький фелєтон.   Високоповажний Пане Редакторе!   Одержав Вашого листа, в якому Ви знова скаржитесь, що кореспонденти зі Львова замало подають інформацій та хроніки з місцевого життя...   Очевидно Ви, Пане Редакторе, не зважаєте на всі резони Ваших дописувачів, які вже не раз з'ясовували Вам причини такого, справді сумного, явища.   Отже щоби задольнити Ваше бажання, подаю черговий матеріял з місцевого життя і то найбільш сензацийний:   ***   На тому тиждню скінчилися реколєкції*) для панів і зачалися реколєкції для пань. На слідуючому тиждню відбудуться реколєкції "людові", це значить, для "хлопів": робітників, прислуги. В місті розліплені великі оголошення про це "набоженство".   ***   В найбільшій й найнароднійшій щоденній політичній газеті "Український. Вістник" зачинаєся друком великі студії пана професора — доктора, директора О. Б-го на тему: "О лад і порядок під час церковних богослужень". Авторові росходиться "о піднесене слави Божої, світлости наших богослужень і обряду." Там читаємо:   "Як же инколи випаде архієрейська служба, тоді всі вірні товпляться около тетрапода і перед мраморною переградою, щоби придивлятися архиєреви й асисті... Такий сам нелад, тижбу, потручування й штурканину "можна помітити і при виході після служби Божої". Але до страшного прямо розладу і тижби та справдішньої боротьби (sic! — прим. дописув.) доходить гіри водосвятію на Богоявлення, де кожний хтів би бути коло керниці і перший набрати свяченої води, наче б та вода "трохи пізніше зачерпана мала втратити свою силу!" Амінь!   Примірники "У. Вістника" з сими сензаціями публіка ґвалтовно росхоплювала.   ***   Оден з панів редакторів**) "У. Вістн.", що належить до трудово-монархичної партії, на днях дістав "казанє" од свого душпастира за неакуратне одвідування служби Божої.   ***   На Ринку зачинаєся виставка Великодних Баранів. Продаж йде знаменито!   ***   Найбільша і найміцнійша орґанізація галицької молоді — "Ліґа українських студентів" дуже поширює свою діяльність. Як подає останнє число (4) орґану Ліґи "Поступ", поміж членами Ліґи є понад 150 студентів Універзитету і около 400 учнів середних шкіл. Як відомо (з тогож "студенського вісника — "Поступ"), основними обовязками членів Ліґи є:   1. "Придержуєся принціпів вселенської (Папи Римського!) церкви й визнає їх рішуче (!), як що цього вимагає потреба;   2. присвячує кожного тижня хоч півгодини на реліґійно-етичну лєктуру;   3. бережеся небезпек для свойого духа й характеру, злих і безвартних, і кінових видовищ і злої лєктури***) і т. и.   Дійсні члени Ліґи притримуються всіх "основних обовязків, а членам — прихильникам вистарчить "додержуватися хоч би одного пункту основних обовязків"!!   ***   Львівське громадянство, а передовсім пані і панєнки, енерґійно готуються (у кравчинь) до Великодних Резорекцій****). Про закінчення великопостних днів свідчать численні об'яви в "Укр. Вістнику" і "Впереді", приміром:   "Панна літ 38, гарна, інтеліґентна, шатинка, добре ситуована — з 10 міліоновим майном вийде заміж за мущину (доктора) до літ 25. Зголошення слати до "Укр. Вістн." під "Міліонерка"...   Або: "Молода вдова з шиковно умебльованим мешканнєм (ідея фікс кожного "порядного" Галичанина! — прим. Е. Г.) глядає мущину в цілях матримоняльних. Зголошення під "Мебля" в "Впереді..."   *) Поучения в церкві перед сповіддю — примітка для Придніпрянців — анальфабетів. **) "Редактором" називався кожний співробітник ґазети. По наддніпрянському — "редактор газети" тітулується Галичанами — "Паном Шефом Редакції". ***) Даю слово чести, що списую дословно — прим. дописувача. ****) Служба Божа перед Великоднем в суботу — на взір польської католицької церкви — примітка для Придніпрянців. Е. Г.   Львів, 25. квітня 1921 р.   [Воля, 21.05.1921] 