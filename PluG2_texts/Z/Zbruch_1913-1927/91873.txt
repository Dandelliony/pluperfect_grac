◦ ◦ ◦ ◦ ◦ ◦ ◦ ◦ ◦ ◦

  Завішення оружя між Українцями і Поляками. Сьогоднішні (середи рано) телєґрами приносять ось такі вістки: Комунікати варшавського Ґенерального штабу з дня 2. ц. м. подає: Галицький фронт: Дня 1. вересня с. р. підписала умову що до завішення оружя начальна команда польських військ та повновласники головної української військової Команди. Основні точки розємноі умови. Умову завішення оружя між Україною а Польщею підписав атаман Петлюра та польська начальна команда. В умові є зазначені основні точки про витичення демаркаційної лінії та про виміну бранців. Розєм обовязує на один місяць від 1. вересня і може бути зірваний за пятидневним виповідженням. Головні точки розєму є слідуючі: 1. Витичено демаркаційну лінію і віддано Українцям кілька становищ на лінії Рівно-Дубно. 2. Усталено уділювання помочі Українцям через достарчування їм оружя. Перший траспорт 200.000 ладунків відіслано вже до Камінця.   Телєґрафічне получення Камінець Подільський-Варшава. Супроти завішення оружя між Поляками і Українцями получено телєґрафічно через апарат Гуґеса Варшаву з Камінцем Подільським.   Українська репрезентація в Варшаві. В Варшаві має перебувати стало українська репрезентація. В тій справі перебуває тепер там висланник атамана Петлюри, Павлюк.   Справа східної Галичини. "Narodni Listy" доносять: Італійська місія заявила, що вістка немовби Петлюра зрікся Галичини є чистою видумкою.   Плєбісцит в східній Галичині. "Goniес" доносить з Варшави: "В справі східної Галичини одержано тут нині дуже песимістичні вістки. Помимо великих зусиль польської делєґації, яка старалася усунути засаду провізоричности в справі східної Галичини і виєднати прилучення Червоної Руси до Польщі, Рада пятьох перевела ухвалу, що провізорія є основним услівєм згоди на польську управу в східній Галичині. Належить це розуміти так, що про судьбу східної Галичини рішить плєбісцит".   Вперед! 