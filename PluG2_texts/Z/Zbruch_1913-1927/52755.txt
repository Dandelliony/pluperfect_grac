Покінчується другий рік війни.

Львів, 14. червня 1916.
Тепер половина червня, і тільки півтора місяця дїлить нас від дня, коли покінчить ся другий рік сеї війни.
Не цїлих два роки тягнеть ся війна — та війна, в котру поклала українська суспільність стільки високих надїй і стільки жертв крови і майна. Не цїлих два роки — і скільки за той час змінило ся у нас, на нашій, не-своїй земли і в нашій, війною потолоченій суспільности! Як глибоко потрясла ся сама основа нашої національної й народної душі! Яку траґічну крізу прийшлось усїм нам і кождому з нас з'осібна перебути в сю пору історичних розрахунків!
Приняла була наша суспільність війну сю стихійним у своїм захопленю і своїй щирости вибухом одушевленя: демонстраціями, співами вступаючих в ряди українських резервістів. Нинї про такий підвисшений, голосний настрій не може бути бесїди. Не могло-би бути бесїди, про щось таке навіть тодї, якби не звалило ся на нас стільки горя особистого й громадського. Бо одушевленє з природи своєї — хвилевий настрій, до якого психіка людська здібна тільки на обмежений протяг часу і якого — казав се ще старий мудрець з Ваймару — не можна замаринувати на довгий час. Тож не радісного одушевленя нам треба, і не вибухів його вимагаємо від української громади. Хочемо і вимагаємо чогось певно не менше цїнного: тихої жертволюбивости, супокійного довіря взаїмного, твердої витревалости.
Ось чого треба українській суспільности в сїй хвили. Ось що нам потрібне на кождий випадок, без огляду на те, як повернуть ся незалежні від нас подїї. Бо що-б не стало ся з нами і країною нашою, яка-б доля не була нам писана в сїй війнї на залїзних таблицях історії, — то се одно певне і безперечне: що не вернуть ся ті відносини, серед яких ми зросли і до яких ми приладились своїми думками, почуванями і звичками, та що перед українським громадянином стануть після сеї війни задачі небувало великі, непроглядно важні — задачі будованя Нової України серед нових відносин.
Нову Україну прийдеть ся будувати нам тодї, коли ласка історії дасть нашому нашому народови бодай завдаток державної самостійности. Тай Нову Україну мусїти-мемо — так, мусїти-мемо! — будувати й орґанїзувати в душах синів народу нашого й тодї, коли переїде ще й сим разом по головах наших колесо історії і коли ще й сим разом розвіє немилосерно наші надїї — тверда житєва дїйсність.
Одно чи друге дасть ся нам, а все і таки тим засобом моральних і інтелєктуальних сил і звичок, який ми винесли з епохи перед війною, ми нових задач виконати не зможемо. Поки пора ще — мусимо множити свою національну енерґію, і мусимо берігти її перед кождою затратою, мусимо збільшати скарб нашої духової сили.
Мусимо ковати нову душу в собі, душу Нової України, очищену від традиційного лїнивства, від традиційної зависти і злоби, від унаслїдженої неохоти до субординації й координації. Мусимо з пожежі сеї винести душу новітної трудящої людини, свобідної від бляґи й неробства, сильної своїми особистими силами, і сильної глибокою свідомістю своєї приналежности до громади, душу людини, котра вміє глянути дїйсности в очі і вміє опанувати дїйсність — хочби найприкрійшу.
Особливу увагу на сю культуру особистої й громадянської душі мусимо класти ми, котрі пережили вже і переживаємо кождого дня стільки горя особистого і національного. Бо злиднї відбивають ся в житю людськім на два способи. Вони засталюють людий і вироблюють в них солїдарність і характерність. Але вони витворюють — се залежить від обставин — і такий стан суспільного бутя, в якім найлекше затрачують ся добрі прикмети людських характерів, і в якім виповзують на світло дня найгірші черви народної душі: зависть, сплетнярство, інтриґанство.
Се явище звісне з історії кождої історичної крізи. Бережімось його! Кождий зосібна і всї ми разом! 