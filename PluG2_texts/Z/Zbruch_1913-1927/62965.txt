Боротьба з венеричними недугами в Галичинї.

Наслїдком війни поширили ся незвичайно венеричні недуги: їх поборюванє є нинї одним з важних завдань суспільности і держави. В Нїмеччинї і у Франції парляменти кількаратно займали ся питанєм, якими способами треба поборювати венеричні недуги і як зберегти здоровлє будучих поколїнь.
В Галичинї, через яку переходило стільки війск і яка від півтретя року є постійно тереном війни, справа здавленя венеричних хоріб є незвичайної суспільної і народної ваги. На жаль акція проти венеричних недуг не довела в нашім краю до бажаних успіхів. Виявила се анкета, уладжена галицьким "Червоним Хрестом" минулого тижня у Львові.
В анкетї взяли участь представники війсковости, духовенства, професори унїверситету, лїкарі і суспільні дїячі. На засїданю явив ся теж запрошений радник двора Фінґер, професор віденського унїверситету, який представив зібраним зорґанізовану ним шпитальну і позашпитальну опіку над жінкамо венерично хорими. Відносини у Львові зобразив д-р Льорентович, примар львівського загального шпиталя для венеричних недуг. Між иншим говорив референт ось-що:
"В р. 1914 лїчено в шпитали венерично хорих жінок 733 коштом 20.000 днїв лїченя. В р. 1915 около 2.500 жінок коштом 51.000 днїв лїченя, в р. 1916 більше, як 3.000 жінок коштом 71.000 днїв лїченя. Лїчено їх серед найгірших обставин спричинених недостачею місця.
Ми дусили ся прямо в тих страшних відносинах, думаючи, що край остаточно діжде ся конечної в тім случаю, фінансової помочи правительства. Та ми її до сеї пори не одержали. В шпиталях з приводу переповненя не можна собі позволити хоч би на таку примітивну річ, як віддїленє хорих морально незіпсованих: замужних жінок і дїтий від проституток. Навіть не можна позволити собі на конечний роздїл поодиноких родів недуг заразливих від менше заразливих. Так виглядає попиранє правительством найкрасших намірів наших".
Після дискусії ухвалено ряд внесень, між иншим, щоб домагати ся від правительства фінансової помочи, щоби поширено віддїл для венерично хорих і роздїлено їх, щоби засновано робітнї для хорих жінок і розведено над ними опіку.
Що дїєть ся з венерично хорими на провінції, чи взагалї ними хтожбудь займаєть ся, як поширені венеричні недуги серед нашого народу, про се не знаємо нїчого. З огляду на те, що через українські землї проходить лїнїя боєвого фронту, і що тут від початку війни (вже третий рік) стоять табором ріжнородні війска, полові недуги накоїли нашому народові більше лиха і знівеченя, як де инде. Про ратунок українського населеня перед тим лихом повинні негайно подбати покликані чинники. 