Полїтичне цїнованє Східної Галичини

Львів, 27. червня 1916
З цїлого величезного обшару азійських і европейських земель, який ще не входить в границї світової російської імперії, земель богатих природою і важних своїм положенєм у рішаючих узлах всесвітної комунїкації, Східна Галичина була і є найцїннїйшим для російських полїтичних, а за сим і стратеґічних комбінацій клаптиком землї. Се надзвичайно високе цїнованє Сх. Галичини спричинене не оглядами на природні засоби сеї країни, а єдино й виключно тільки оглядами на її людність, яка своїм національним і релїґійним характером стоїть поперек шляху до витвореня одної й суцїльної російської національности. Здобутє української части Галичини — начальна мета російської війни. Стремлїнє до сеї мети — основний факт російської воєнної політики.
Нетільки російської. Бо хоча Австро-Угорщина нїколи в сторону своїх північно-східних границь не виявляла супроти Росії нїяких завойовницьких інтересів і хоча відповідне сьому було й полїтичне положенє і цїнованє людности Східної Галичини в державі й монархії, то таки пристрастна і невгамовна полїтична жадоба Росії що-до нашої країни природною, льоґічною конечністю потягнула за собою також деякі пересуненя в розуміню ваги Східної Галичини полїтичними кругами осередних держав.
Після ріжних хвильовань дійшло те полїтичне цїнованє Східної Галичини і її людности, в звязку з оглядами на инші землї і племена, до тимчасової рівноваги: в рамках, які означив перший Бетман-Гольвеґ у відомій своїй промові про полїтичні цїли осередних держав супроти Росії, а потім ґр. Тіса в своїй заяві про польську справу. Характеристичні були обі промови як тими народами, котрі в них згадано, так і тими, про котрі в них не згадано.
Коментарі, якими польська преса виводила з сих подїй висновки для будучности Східної Галичини, української людности і Польщі, знайшли знаменний вислів у недавній віденській дописи "Gazet-и Wiecz.".
Із слів ґр. Тіси виразно виходило, що не була то припадкова промова, а промова обдумана, вислів переговорів і розважувань, яких початки сягали часу, зовсїм певно не пізнїйшого від промови Бетмана-Гольвеґа. Обставина ся цїкава тому, що вона позваляє на ствердженє, що заява ґр. Тіси не то, що не була викликана теперішною російською офензивою, а навпаки, що вона була уложена тодї, коли про славетний "похід на Львів" ґенерала Брусілова ще не міг знати нї ґр. Тіса, нї ті, іменем котрих і для котрих він заяву складав. Зрештою й сам бесїдник се ствердив, коли прийшлось йому говорити також про російську офензиву. Значить, у полїтичних премісах, з яких вийшла заява, не міг містити ся і не містив факт нової російської офензиви полїтичної і — у відповідь на неї — факт такої-ж протиофензиви осередних війск — одної і другої за Східну Галичину.
Друга обставина, характеристична для заяви ґр. Тіси, була ся, що він з натиском підкреслив, що справи, про котрі говорив, ще не полагоджені наконечно, а що вони є предметом дальших мірковань і переговорів.
Сказав раз кн. Бісмарк, що він готовий 24 разів на добу переміняти своє становище до найважнїйших полїтичних справ, коли тільки доконають ся нові факти, які вимагати-муть переміни становища. За Бісмарком мусить таке повторити кождий відповідальний полїтик — особливо, коли і заняте ним становище виразно було означене як не дефінїтичне, а як залежне від дальших розважувань і переговорів, тай коли тимчасом доконались нові полїтичні факти, які в хвили проголошуваня даного становища ще не могли бути відомі або бодай не могли бути оцїнені в цїлій своїй вазї і з усїми своїми наслїдками для всїх інтересованих сторін.
Чи факт повени-походу "на Львів" російських мас і факт нового напруженя сил Австро-Угорщини й Нїмеччини для знївеченя сього походу і його перших овочів — і усїми своїми сторонами, обставинами і висновками належав-би до таких фактів, які пок. кн. Бісмарка були-б заставили принаймнї ще раз переглянути своє становище до цїлого комплєту національно-полїтичних питань, звязаних якраз з сим походом і сею війною, — се нинї розглядати не можемо.
Але одно можемо: Можемо ще раз звернути увагу на задачі нашого полїтичного проводу в сїй хвили і в найблизших часах, мусимо ще раз звернутись до членів Загальної Української Ради і українських посольських гуртів з зазивом до безумовної єдности й безоглядної карности в скріплюваню авторитету українського проводу на зверх. Тільки надїлений повною повагою наш полїтичний провід може мати шанси стрінути уважний послух у міродатних кругах, "використати конюнктуру" і вплинути на сї круги в кориснім для національної справи напрямі.
Нові полїтичні факти родять нові полїтичні можливости нетільки для держав, але й для народів. Але родять нам і нові обовязки солїдарности й карности — нові сим, що аж занадто часто їх забувалось і нарушувалось. Нинї й завтра се не сміє повторити ся! 