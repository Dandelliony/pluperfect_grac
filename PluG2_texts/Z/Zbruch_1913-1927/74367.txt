Антант і українська справа.

Львів, 12. грудня 1917.
Вертають часи, коли про Україну говорила вся Европа. Як за Хмельниччини вся Европа слїдила за процесом твореня української держави, так тепер українська република приковує до себе що-раз більшу увагу европейського полїтичного світа.
Протягом війни стверджувано вже безлїч разів не тільки в державах антанту, але також в осередних державах, що дипльоматія антанту виявила в війнї рішаючу перевагу над дипльоматією осередних держав. Виявило ся се також в українській справі.
Українська република повстала в боротьбі з російськими революційними правительствами, які що-до територіяльної єдности і внутрішної цїлости держави заявляли ся сторожами царської спадщини, котру хотїли ненарушену передати російській конституантї. Російські революційні правительства були союзниками Франції й Анґлїї. З сього виходило, що Франція й Анґлїя повинні в українській справі стояти на становищи Петрограду, а не Київа. А одначе від перших початків твореня української держави француська й анґлїйська преса почала звертати на Україну що раз більшу увагу. Коли ж у Петроградї власть перейшла в руки большевиків, Франція й Анґлїя почали дивити ся на Київ як на центр, який може взяти на себе ті задачі, що-до яких завів їх Петроград, — задачі відпорности супроти диктату осередних держав, якому на думку західних союзників антанту піддав ся без застережень Петроград.
Торжественне проголошеня української републики відбуло ся в присутности представників західних держав антанту. До Київа подали ся війскові представники антанту по розвязаню головної російської кватири. Француська й анґлїйська преса дуже пильно слїдить за подїями на Українї, нотуючи з натиском кождий прояв самостійности Київа супроти Петрограду.
Все те свідчить, що західні держави антанту зрозуміли полїтичне значінє утвореня української републики і старають ся втягнути її в круг своїх полїтичних інтересів.
А осередні держави?
Від початку війни віденська й берлїнська преса не минула нагода, щоби не назвати Росії "тюрмою народів" і не зазначити визвольної місії осередних держав супроти народів, замкнених у тій тюрмі. Не хибувало також офіціяльних і півофіціяльних заяв, які протиставили свободу народів у Габсбурській монархії російській "тюрмі народів" і голосили похід проти неї. Та вибухла революція, "тюрму народів" розбито, найбільший з поневолених народів Росії будує свою власну державу.
Не згадуючи про попередні заяви державних мужів осередних держав, — в своїх найновійших заявах з приводу російського мирового предложеня анї гр. Гертлїнґ в нїмецькім парляментї анї ґр. Чернїн в делєґаціях нї слівцем не згадали про факт утвореня нової держави. В Київі при участи представників антанту проголошуєть ся українська република, українське правительство виступає як самостійний державний чинник при мирових переговорах,
Се тим дивнїйше, що власне осередні держави, з'окрема Австро-Угорщина в мирових переговорах мусять зіткнути ся власне з українською державою. Адже над південно-західним фронтом, себто фронтом Волинї, Галичини й Буковини має власть правительство української републики. З одної сторони сей фронт стоїть ще в части на українській території Австрії, з другої сторони війска осередних держав держать части закордонної України. З війсками, які стоять під властю українського правительства, заключено на сїм фронтї перемирє. З українським правительством мусять говорити осередні держави в справі західних границь української републики.
Прийде хвиля, коли ґр. Гертлїнґ і ґр. Чернїн мусять заговорити в своїх офіціяльних заявах про українську державу. 