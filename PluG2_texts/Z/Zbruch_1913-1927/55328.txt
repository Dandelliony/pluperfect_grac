По лицарськи.

Вітер завіяв на наш редакційний стіл дві анонїмні польські публїкації про українську справу, призначені для інформації полїтичних кругів осередних держав і тому написані нїмецькою мовою. Одна з них, се друкована як рукопис брошурка (10 стор.) "Die Ukrainer in Russland und ihre politischen Bestrebungen", про яку вже говорило ся в нашій пресї, вказуючи на те, що автором її є найправдоподібнїйше соціялїстичний публїцист п. Лев Васїлевський. Автор поставив собі за цїль переконати полїтичний світ осередних держав про дві річи:
1) що українська національна свідомість у Росії захопила тільки дуже невеличку часть української інтелїґенції, коли величезна більшість її вважає себе національно російською, а народна маса темна і "розпливаєть ся в російській єдности";
2) що та національно свідома невеличка ґрупка української інтелїґенції стоїть прінціпіяльно незрушимо на становищи єдности російської держави.
Першої тези автор не доказує; другу стараєть ся доказати тим, що українська преса в Росії з вибухом війни стала на становищи державної льояльности та що київські Українцї заложили шпиталь для ранених жовнїрів, як також сплетнями одного українського еміґранта на тих українських еміґрантів, що заявили ся за утворенєм української держави.
Друга річ ще "лїпша". Є се писаний на машинї зшиток (7 стор.) з увагою, що "задля трудностий цензури не друковано його як рукопис." Титул: "Die "ukrainische Frage" in ihrer wahren Gestalt". Та "правдива постать" виглядає ось як: Перед 10 роками мала групка руських послів, за якими стояла тільки зникаюча меншість руського населеня в Австрії, видумала 30-мілїоновий український нарід і проголосила українське питанє. Відень держав ся зразу супроти сього неґативно, але коли тій групцї вдало ся позискати Берлїн, тодї й Відень став податливійший супроти її заходів. Цїль роботи тої групки чисто особиста: грошева нажива й полїтична карієра. В дїйсности нїякого українського народу нема. В Росії все малоруське племя почуваєть ся Росіянами; в Галичинї величезна більшість так само. Та в Галичинї ся російська свідомість Русинів була неначе приспана. Аж коли згадана групка почала накидувати масам якусь українську народність, маса стала реаґувати і горнути ся до російської національної свідомости. Так українські полїтики викликали серед руської маси в Галичинї москвофільство, яке — каже анонїмний автор свистка — найлїпше проявило ся підчас війни. Зшиток кінчить ся осторогою, щоб не дїлити Галичини. 