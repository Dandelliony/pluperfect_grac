Про відмеженнє Росії від цивілїзованого світа.  — Почаїв по прогнанню Москалїв. 

Ардов про відмеженнє Росії від цивілїзованого світа.
В московськім "Утр-і Россіи" пише Ардов між иншим таке: "Від хвилї вибуху війни ми відтяті від Европи. Не маємо нї машин, нї інструментів, нї скомплїкованих лїчничих засобів. Нї паперу, нї олівця, нї краватки, нї гузика не можна сьогоднї купити. Бо навіть гузиків не вироблюють ся в Росії. Все, що має якусь звязь з цивілїзацією, або страшно подорожіло або зникло. Шпиталї мусять обходити ся без термометрів. Часописи не мають паперу. Бо хоч Росія виробляє досить паперу, одначе, показуєть ся, що до фабрикації сього артикулу потрібно якогось складника, котрий спроваджують з Нїмеччини. Навіть найзвичайнїйші спинки до сорочок зникли з обігу, бо сеї дрібнички доставляла нам Австрія. Навіть помости в наших мешканнях мусять бути брудні, бо показуєть ся, що чистість спроваджували ми з — Австрії. А саме звідти йшла залїзна циндра до чищення помостів, пачка якої коштувала давнїйше 10 коп., а сьогоднї за рубля її не дістати. Не маємо жарівок, не маємо уладжень до ґазового освітлення. Словом, недостає нам усього" Почаїв по прогнанню Москалїв. 
Містечко не велике, не відзначаєть ся нїчим особливим; обдряпала його війна багатьома перемаршами російських військ, а "варварські наїздники" щойно віднедавна забрали ся вичищувати його з культурного бруду російських господарів. У містї 3 церкви, але з них найбільша ще не зовсїм викінчена. Будова двох инших має всї прикмети византійства. Австрійські власти опечатали їх, забезпечуючи перед кватирунками. Нова церква, будована від декількох лїт, се монументальний памятник византійської архитектури. Велику артистичну вартість мають царські ворота й цїлий іконостас, де образи апостолів і святих містять ся в артистично вирізьблених обрамованнях. Двоє входових дверей оправлені в мозаїкову композицію, яка представляє на одних дверях Божу Матір, на других Христа в окруженню апостолів. У містї звертає увагу також одноповерховий дім архимандрита, уладжений з комфортом бодай не монастирським, також великий, по европейськи уладжений готель, куди заїзджали в часї відпустів товстїйші овечки. Живої душі не стрінути сьогодні в Почаїві. Населеннє зовсїм евакуовано. Тільки австрійських вояків видно деколи по темних і вузьких улицях. В мальовничім положенню стоїть монастирь. До церкви ведуть гарні сходи, перед входом до церкви велика тераса з камінною, гарною старою барієрою. Біля церкви монастирь, в якім перед війною було 400 монахів. Лишило ся їх сьогодні ледви кільканадцять і живуть в окремих келїях, маючи повну особисту волю враз з правом відправляти приватні богослуження. Та часть монастиря, яка при входї союзних військ була пуста, лишила ся ненарушеною; її опечатав австрійський судовий комісарь, а монастирь і його забудовання вільні від усякого кватирунку.   