◦ ◦ ◦ ◦

Увязнення ґен. Тарнавського? В польських часописях читаємо таке донесення з Камінця: На вулицях Камінця розліплено комунікат головного отамана з 9. падолиста такого змісту: Командант галицької армії ґен. Тарнавський підписав договір з добровольцями, силою котрого ціла галицька армія переходить під прикази ґен. Денікіна. За переступлення даних йому повновластий видає головний отаман враз з президентом Західної Української Републики д-р Петрушевичом приказ арештувати ґен. Тарнавського і віддати його під надзвичайний суд. Звідомлення штабу голов. отамана з 10. падолиста: Ґен. Тарнавського і начальника штабу полк. Шеманка вже арештовано; слідство ведеться.   Ревізії в львівських банках і конторах виміни. Урядові комісії переводили на днях в львівських банках і конторах виміни провірку чужих валют та золотого і срібного гроша. Припаси ці власти опечатали. Після останнього розпорядження вони можуть бути продані тільки "централі девіз". В деяких каварнях переведено у гостий личну провірку.   Безпеченьство життя у Львові. Жінку урядника банку Говоркову в проході вул. Сикстуською поцілила куля з заду в голову. Говоркову в дуже грізнім стані відвезено до шпиталю.   Карти на нафту. Маґістрат подає до відома, що від 17. XI. в бюрах окружних відносних дільниць населення одержить карти на купно нафти, для мешкань, які не мають елєктричного або газового світла. Треба предложити харчеву книжечку.   "Бунт" вязнів у Львові. В суботу і неділю прийшло два рази в вязниці при вул. Баторія до голодових розрухів. Причиною розрухів страшні апровізаційні умови і нечуване переповнення вязниці. Розрухи придушено військом, причім прийшло до стрілянини. В суботу мало бути убитих двох людий, в неділю один. (Przegląd poniedziałkowy).   Розстріляні офіцири. "Nowiny Codzienne" доносять з Варшави, що там розстріляно двох офіцирів зі Львова, Костецького і Сафіра за крадіж лічничих середників з військових шпиталів.   Нова Рада 