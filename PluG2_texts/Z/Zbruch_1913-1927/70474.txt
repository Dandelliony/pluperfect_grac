Як полагодити польське питанє.

Львів, 5. вересня 1917.
В нїмецькій пресї починають появляти ся голоси, які свідчать, що нїмецькі полїтичні круги починають розуміти, що була се дуже наївна полїтика думати, немов акт 5. падолиста 1916 зробить Поляків на віки вірними союзниками Нїмеччини.
Так недїльна "Vossiche Zeitung" пише в передовици, що досвіди, зроблені з полїтикою, яку осередні держави заінїціювали актами 5. падолиста 1916, показали, що та полїтика не є добра. Польська держава, подумана як підпора для Нїмеччини, стала вже нинї, делїкатно говорячи, для Нїмеччини важким тягарем. Попікши ся на Польщі, "Voss. Ztg." остерігає, щоби не робити таких самих досвідів з Україною, Фінляндією, Литвою і т. д. Полїтика висуваня "инородцїв" проти російської держави була би відчута Росією як акт неприязни зі сторони Нїмеччини, а тимчасом будуче відношенє між Нїмеччиною й Росією повинно оперти ся на приязни обох держав. Так отже Нїмеччина не може йти з "инородцями" проти Росії, тільки з Росією.
В подібнім дусї пише в недїльнім "Berliner Tagblatt-ї" кн. Лїхновски. Вказує він на те, що від віденського конґресу аж до часу, коли Нїмеччина в інтересї Австро-Угорщини почала мішати ся до балканської полїтики, підставою нїмецько-російської приязни була однакова полїтика в польській справі.
Що до будучности автор ставить отсї вигляди: Самостійна польська держава, як її думають утворити осередні держави, не може бути союзницею Нїмеччини, бо Поляки, як кожда нація, не можуть зректи ся ідеї національного з'єдиненя, отже польська держава не може зректи ся устя Висли, Познаня і Ґнєзна, Кракова. Заповідане антантом з'єдиненє польських земель значно зменшило вартість визволеня Польщі осередними державами і дає Полякам лїпші перспективи свобідного розвитку. Подїл Польщі між Нїмеччину й Австро-Угорщину унеможливив-би Нїмеччинї примиренє з Росією, а також викликав-би для Нїмеччини внутрішні трудности через включенє більшої скількости польського елєменту. Прилученє цїлого Королївства до Австрії зробило би з неї славянський державний союз і накинуло-би їй великопольську проґраму, що не вплинуло би корисно на австро-нїмецькі відносини. "Польське питанє — виводить автор — творить для нас найважнїйше питанє війни і мира, богато важнїйше нїж доля Бельґії або Альбанїї. З ним стоїть і паде велико-державне становище Прусії, а з ним і Нїмеччини".
Як полагодити польське питанє, автор каже читачеви здогадати ся, бо сам не хотїв би ще висловити ся в сїй справі. Треба здогадувати ся, що він думає так само, як і "Voss. Ztg.": не проти Росії, тільки з Росією.
Виводам кн. Лїхновського признає "Berl. Tagbl." в редакційній увазї богато слушности, але заявляє, що історії не можна відвернути і польське питанє тепер може звучати тільки так: чи самостійну польську державу задержати в сфері впливів Нїмеччини, чи оставити Росії.
Суперечні вісти приносить польська преса з нарад головної комісії нїмецького парляменту про польську справу, на яких мало запасти рішенє утвореня в Королївстві польського правительства з повнотою власти. І так "Kurj. Lw." доносить, що в справі східної границї Королївства канцлєр мав заявити безінтересовність правительства, а комісія ухвалила обмежити терен польської держави до теперїшних границь обох ґенерал-ґубернаторств (варшавського і люблинського). Натомість пйотрківський "Dziennik Narodowy" має інформацію, що комісія полишила ще отвореним питанє прилученя Білої Руси, Литви й Курляндії до Польщі й готова на таке прилученє згодити ся під умовою, що ті краї своє відношенє до Польщі обговорять в будучности з польським правительством. Котра інформація правдива, трудно сказати.
Наведені погляди в польській справі свідчать, що нїмецька полїтична думка починає вилїчувати ся з ілюзій, в які попала була що-до польської справи підчас війни, і починає думати про сю справу на реальних основах.
А що, попікши ся на Польщі, прикладає таку саму міру прим. до України, се нас не трівожить. Бо, оцїнюючи річи реально, побачить, що не до всїх полїтичних проблєм можна прикладати шабльоново одну міру. А найважнїйше, що українська держава повстає на руїнах царизму власними силами українського народу. 