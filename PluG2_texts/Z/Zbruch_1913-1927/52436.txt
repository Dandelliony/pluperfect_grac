Прометеєви України.

Саме в пору, коли нам у землї обіцяній стати, Ти відійшов від нас.
Сорок лїт трудив ся Ти, навчав, щоб з рабів зробити народ по Твоїй уподобі.
Сорок лїт Ти мов коваль клепав серця і сумлїння української нації увесь вік у самотї.
І тепер уже знає український народ, чого в серцї Твоїм було повно, він знає, як Ти любив, як невимовно любив Ти його. Український народ був Твоїм родом, Твоєю дитиною, честю та славою; в нїм бачив Ти Свій дух, Своє будуще, і красу і державу.
Ти віддав Українї весь Свій вік, весь труд у незломнім завзяттю, Ти вложив у неї все найкраще, найвище, що знав.
І за Свою безмежну любов до Свого народу Ти нїчого не хотїв від нього: нї кадил, нї похвал, нї пошани. Ти навіть приймав від нього невдячність і наруги і рани, бо-ж Ти любив Свій народ не тільки за його добру вдачу, але й за його хиби та злобу, хоч і плакав над ними.
Так безмірно любив Ти наш народ, а про те покинув його, хоч так гаряче бажав Ти ввійти з нами серед трубного грому до обіцяної землї.
Ти відійшов від нас, але Твоє бажаннє помогти братам і обтерти їх сльози стало Твоїм заповітом для грядущих поколїнь.
Твоя творчість і дїяльність довершила чуда: на скупім і худім полї наче терен на рінї виросло цїпке й тверде поколїннє для великої зміни: Твої ідеї зродили кадри національного війська.
З усїх сторін надходять чорні хмари на українську землю, червонїють поля, труп на трупі усюди, страшний Вавилон підняв ся на загладу нашого народу. З коріннєм хочуть вирвати ворожі сили Твоє племя, залїзні стопи толочуть українські поля, роблять пустку з загонів, а квіт Твого народу ллє кров за невідому будуччину.
На землї короля Данила зірвав ся крик: "До походу! До бою!" і луна його покотить ся поза Дін. Ще хвиля і з тупого остовпіння прокинуть ся всї і жаден не знатиме, що в мить приступило до нього. Ще хвиля, а сей крик повторить сорок мілїонів гирл і з байдужних стане народ героїв. І проступатимуть вони шлях Твому духови, а печатю Твого духа підуть у мандрівку столїть.
Се присягаємо Тобі й тільки виповненнє сеї присяги може стати відплатою для Тебе за те, що Ти жертвував цїлого Себе, всї життєві вигоди, цїлу Свою душу, цїлу безприкладну працьовитість, усї цїли, всього Свого Ґенїя українському народови.
Смерть перервала безпереривну нитку Твоїх терпінь. Одначе Твій дух витатиме між Твоїм народом, поки його життя. 