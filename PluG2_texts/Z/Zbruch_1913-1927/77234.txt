◦ ◦ ◦ ◦ ◦ ◦ ◦ ◦ ◦ ◦

Виключене! Митрополит Шептицький мав би намовляти до заспокоєня польських претенсій в Холмщинї?! ЛЬВІВ, 28. лютого 1918. "Nowa Reforma" доносить 27. с. м. з Відня: "Вчера вечером відвідав голову УПР. д-ра Евгена Петрушевича в парляментарнім бюрі УПР. митрополит Шептицький і відбув з ним довшу конференцію. Ся конференція має оставати в звязку зі змаганєм певних сфер до угодового полагодженя холмської справи".
До сього польського донесеня позволимо собі зазначити, що вважаємо за виключене, щоб хто небудь з відповідальних чинників у нашім громадянстві — з окрема митрополит Шептицький — був здібний у сїй хвилї заняти становище, що Українцї мають уступити перед польськими претенсіями що до Холмщини.
Лїпше пізно як нїколи. На мурах міста Львова аж вчерашного дня появив ся манїфест цїсаря "До моїх народів", виданий перед двома тижнями з приводу заключеня мира з Україною. Сим разом розлїплено манїфест тільки в українській і нїмецькій мові, мабудь на знак, що Польща сього мира не признає.
Д-р Ст. Людкевич, відомий композитор, повернув з російського полону.
Кураторія неуконституйованої фундації "Народний Дім" у Львові розписує отсим конкурс на управителя канцелярії з речинцем до дня 15-го марта с. р. Кандидати на сю посаду мають внести поданя удокументовані доказами відповідної квалїфікації на сю посаду в означенім реченци до канцелярії кураторії ул. Вірменська ч. 3. II. п. Близші услівя будуть уложені при договорі. Від кураторії фундації "Народний Дім" у Львові дня 26 лютого 1918. Д-р Кость Левицький, предсїдатель; о. Теодозий Лежогубський, секретар. 