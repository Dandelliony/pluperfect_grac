◦ ◦ ◦ ◦

    Спис Галичан, що померли у Винниці, який починаємо сьогодня оголошувати витягнений дня 26. IV. 1920 зі всіх актів померших в лічниці у Винниці, за час переходу армії за Збруч. Не є він докладний, бо в падолисті і грудні 1919 р. весь майже персонал шпитальний був хорий і не можна було ніяк довідатись навіть назвищ померших. Всі з виключенням кільканайцятьох похоронені в Винниці на Поділю, де спочиває наших понад 18.000 людей.   Гідне наслідування. Вп. Добродій Олександер Онисько зложив в нашій адміністрації яко непринятий гонорар від п-ів Яцкова і Кулика 7.000 М а то: 1000 М на пресовий фонд "Гром. Думки", 1000 М на Рідну Школу, 1000 М на Гуцулів, 1000 на Ремісничу бурсу, 1000 на Фонд в. вдів і сиріт, 2000 М на C.П.О. при Т-ві Взаїмна Поміч учителів.   Театр на селі. Аматорський кружок в Ілинцях снятинського повіту, відіграв дня 20. червня в салі "Народнього Дому" "Сватання на Гончарівці". Аматори грали добре, та викликали одушевлення серед публики. Чистий дохід 600 корон призначено на справлення декорації.   Нарешті! Віденське українське посольство відібрало дипльоматичний пашпорт С. Вітикови, котрий на пашпорт міністра У.Н.Р. по справам Галичини подорожував по Европі. Посада сього міністра була скасована ще перед камянецькою катастрофою м. р., та партійний синедріон, який тоді носив назву уряду У.Н.Р. не квапився додержати зобовязання Галичанам і зліквідувати міністерство для Галичини. І так п. Вітик міністрував рік за кордоном, а "мініструвати" він вміє.   З табору соціялістів-революціонерів. "Воля" доносить: По постанові Центр. Комітету партії есерів колишнього міністра хліборобства, а потім голову українського дипльоматичного корпусу за кордоном Миколу Ковалевського виключено з партії у звязку з пропажею ґульденів, забраних Ковалевським в Голяндії з рахунку української фінансової аґентури за кордоном.   Ще один інтернаціонал! Міжнародний конґрес танцюристів відбувся в Парижі. Він ухвалив виступити проти танґа і инших еротичних танців.   Громадська думка 