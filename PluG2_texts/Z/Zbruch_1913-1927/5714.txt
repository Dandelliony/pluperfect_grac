Вшехпольська перфідия. 

М. Петричка з Коропужа, котрий свого часу спровокував коропужську авантуру, член ради повітової в Рудках і провідник москвофілів в судовім рудецькім повітї, голосив, що я платив за голоси, віддані на мене при послїдних парляментарних виборах, по 1 коронї. Суд повітовий в Рудках засудив його за се ще в осени 1911 на 7 днїв арешту. Суд окружний в Самборі, яко відкличний, на бажанє Петричкового оборонця д-ра Крушинського завернув справу до першої інстанциї для переведеня доказу правди. Сей доказ переводив Петричка майже півтора року. Переслухано богато сьвідків, але всї заявили, що жаден з них не дістав анї від мене анї від нікого иншого корони за голос. Один Микола Погорецький зізнав, що давав одному хруневи корону, як сей дасть собі вибити стампілю з моїм іменем на картцї до голосованя, але коли сей наставляв руку по корону, Погорецький його виганьбив і корони не дав. Він зробив се без мого відома. Коли Петричка побачив, що його не мине арешт хотїв мене перепросити. Я годив ся відступити від оскарженя, якщо Петричка зложить 100 К на українську приватну ґімназию в Комарнї і значні процесові кошга. Колиж Петричка дав на все лиш 50 К, я від скарги не відступив і суд в Рудках засудив його знов на 7 днїв арешту. Проти сего внїс Петричка відклик і 4 с. м. відбула ся в сїй справі розправа. Давнійше я просив президента окружного суду радника двору п. Ґолковського о вилученє від розправи радикального русофіла радника Павликова. При иншій нагоді (в справі коропужській) я старав ся о вилученє радників москвофілів від розправи; одначе президент заручив менї, що всї його судиї люди безсторонні, справедливі і він не дасть їм кривди зробити. Тож я тепер по просту женував ся в особистій справі інтервенїювати що-до складу трибуналу, особливо що справа була така ясна. І до трибуналу війшло двох Українців (радники Туркевич і Бережанський), русофїл Павликов і вшехполяк Венґжин. І сталось дивне диво: справедливість пішла на службу вшехпольсько русофільську. Мимотого, що акти виказали як на долони, що Петричка мене оклевитав, що нїодин сьвідок не посьвідчив, що або я або хто інший платив за голоси віддані на мене при виборах, трибунал увільнив Петричку від вини і кари, бо господин Павлїков приняв враз з Венґжином, що Петричка був в станї управдоподібнити, що я за голоси платив. Безперечно се небувалий скандал не лиш в австрийськім але і галицькім судівництві і я з того витягну відповідні консеквенциї. — Та що робить з того Słowo рolskie ? В ч. 163 з 9 с. м. пише воно, що "przy rozprawie przeprowadził Petryczka па twierdzone przez siebie zarzuty dowód prawdy, a senat wydał wyrok uwalniający", та ще пише, що в сенаті засїдало 3 Українцїв. Дїйсно так брехати зуміє тільки Słowo polskie. Щож на се пп. Червінський і Ґолковський, котрі так боронять "безсторонність" галицького судівництва? Щоб то було, коли би в Галичинї фунґували не ц. к. суди, a "królewsko polskie sądy", або московські трибунали ! — Стефан Онишкевич, посол до ради державної. 