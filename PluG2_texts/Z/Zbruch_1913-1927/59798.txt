Петиція.

Останнє число "Свободи" подає в дослівнім підписї петицію (без стемля) в справі подїлу Галичини, вислану українськими громадянами з Лисятич, повіт Стрий, до президії мінїстрів — а в відписах до ц. і к. кабінетової канцелярії у Відни і до ц. і к. начальної команди армії:
Високе ц. к. Правительство!
Підписані громадяни громади Лисятичі, повіт Стрий, звертають ся отсим до Високого ц. к. Правительства з просьбою, щоби воно при нагодї правдоподібної зміни правно-державного устрою Австрії — з окрема що до Галичини — узгляднило домаганє підписаних і цїлого українського народа Галичини — а се подїлу Галичини на дві окремі національні провінції, українську на сходї і польську на заходї, розмежовані після національних областий, і в відповідній хвили та перед відповідними чинниками виступило від себе з конкретним предложенєм що до подїлу Галичини на два окремі австрійські коронні краї.
Подїл Галичини обусловлений історичними, національними, полїтичними і господарськими умовами.
Східна Галичина, заселена суцїльно українським населенєм, була складовою частю окремих самостійних українських державних орґанїзмів аж до половини 14 столїтя. Діставши ся в склад польської держави, творила вона окрему провінцію, що заховало ся аж до хвилї упадку польської держави.
В р. 1772 прилучено східну Галичину до Австрії як колишню — вправдї тільки переходову — частину земель корони св. Стефана, що проявляєть ся навіть в зовнїшнім означеню краю як королївства Галичини і Володимирії на спомин бувшої української галицько-володимирської держави. Сего історичного анексійного титулу не мали зовсїм польські землї нинїшної західної Галичини, які зовсїм штучно злучено по раз перший в одну адмінїстраційну цїлість з українськими землями нинїшної східної Галичини.
Сю штучність і неприродність злуки пізнало сейчас австрійське правительство і вже з кінцем 18 стол. носило ся з наміром подїлу Галичини на дві провінції. Сей подїл в половинї 19 стол. вже навіть задекретовано Найвисшою Волею Монарха, а тільки пізнїйші полїтичні подїї припинили переведенє в дїло сего подїлу, за яким тодї заявив ся весь український нарід.
В східній Галичинї мешкають суцїльно Українцї і утворенє для них окремої провінції через подїл Галичини скріпить їх значно, дасть їм спромогу повного національного розвою, що їх нерозривно прикує до австрійської держави і Габсбурської Династії і утворить з них сильний охоронний мур для Австрії перед навалою з російського боку. Доперва сотворенє окремої української провінції в східній Галичинї, сильно звязаної з центральними австрійськими державними інституціями зробить зі східної Галичини правдивий Піємонт українства і впливи Австрії понесе далеко поза державні границї.
У внутрішнім житю Галичини зникнуть національні тертя, бо Українцї і Поляки одержать свої національні области, що вийде на користь обох народів і цїлої австрійської держави.
За подїлом Галичини промовляють також господарські умови, особливо тепер по війнї. Східна Галичина зістала без порівнаня більше знищена від західної і тому буде потребувати окремої економічної полїтики, що не все може іти в згодї з інтересами західної Галичини. Пекучою справою є земельне питанє, котрого корисна розвязка майже немислима при задержаню суцїльности краю.
Се є найголовнїйші причини, що спонукали підписаних віднести ся до Високого ц. к. Правительства з нинїшною петицією в справі подїлу Галичини.
Підписані при сїй нагодї вказують на незвичайну шкідливість для інтересів австійської держави правно-державного відлученя Галичини від решти Австрії, заявляючи при тім тверду волю остати в дотеперішній нерозривній правно-державній орґанїзації з рештою Австрії.
Лисятичі пов. Стрий, дня 1 грудня 1916.
(Підписи.)
На рубрум:
До Високої ц. к. Президії мінїстрів у Відни на руки Його Ексцелєнції Д-ра Кербера 