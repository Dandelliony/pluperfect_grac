◦ ◦ ◦ ◦ ◦ ◦ ◦ ◦ ◦ ◦

Проєкт торговельного договору поміж Анґлією та Совдепією викінчений, принятий анґл. радою міністрів та переданий Красінові для відсилки до Москви. Гадають, що до порозуміння в цій справі прийде найдалі до 14 днів.   Д'Анунчіо не признав договору поміж Італією та Югославією і насильно заняв деякі землі біля Фюме. Італія жадає покінчити з самоврядним і непослушним патріотом та вислати проти нього карну експедицію на суші й на морі.   До Відня приїхали вже всі члени міжнародньої дунайської конференції, яка відбудеться під головуванням Анґлійця, адмірала Трубрейдж.   Турецький ніби-націоналіст, Кемаль-Паша, який веде безпощадну війну з Вірменією та післав уже ультімат Грузії, заявив отверто свій союз з Совдепією.   Відбувся конґрес чеських соціялістів. Промовляли м. п. робітничі делєґати, що вернули з Совдепії, та росказували про тамтешні жахливі відносини; редактора ґазети "Rude (червоне) Pravo", який протестував проти докладу, — викинули з залі. Надзвичайно гостро виступив проти большевиків Гюісманс. Конґрес висказавсь за другим Інтернаціоналом.   В ріжних частинах Ірляндії повторились террористичні акти Сінн-Фейнерів на анґлійських поліціянтів та військових. Ожидають перенесення сінн-фейнерської акції теж на терен Анґлії, а саме до ліверпульского порту.   У Ліверпулі, на пристані, загорілось зразу 25 величезних пожарів. Вогонь підклали ірляндські революціонери. Багацько людських жертв; матеріяльна шкода необчислима.   Поміж Анґлією і Францією є далі непорозуміння в справі повороту до Греції кол. короля Константина. Франція є у рішучій опозиції, вважаючи, що його поворот значив би зворот Туреччині деяких одібраних їй частин.   Римський папа видав енцикліку, якою забороняє усім католиками глядіти кінову фільму "Свята Біблія". Фільму зробило одно італіянське підприємство; в неї показують події від сотворення світа до смерти Христа. Папі не сподобались сцени із початку світа: сотворення Еви, спокуса змія, сцена з яблоком та втеча з раю. Підприємство відмовилась знищити фільму.   Югославія й Чехо-Словаччина висказалися прихильно про приняття Австрії до Ліґи Нації, так, що тепер її допущення вважається цілком запевненим.   Бюро Рейтера повідомляє, що З'єдинені Держави рішуче є проти торговельних взаємин з Совдепією, вважаючи її загрозою рівновазі цілого світу.   Анґл. військ. міністр Черчіль виголосив в Оксфордському Клюбі промову про політику Анґлії супроти Совдепії та обстоював свій погляд про потребу остаточного знищення большевиків.   У Вашинґтоні обмірковуватимуть у парляменті законопроєкт про заборону в'їзду чужинцям до З'єдинених Держав, на протязі пяти літ.   Ліґа Націй рішила остаточно плєбісцит для населення м. Вільни й округи. Для забезпечення свободи голосування пішлють туди міжнародне військо.   [Воля, 05.12.1920] 