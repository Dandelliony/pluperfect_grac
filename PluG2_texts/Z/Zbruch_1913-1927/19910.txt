Сьвяточне засїданє для вшанованя 100-тих роковин уродин Т. Шевченка.

Сьвяточне засїданє обох Семинарів для української фільольоґії і "Гуртка Україністів" для вшанованя 100-тих роковин уродин Т. Шевченка відбулось вчера о 3 год. попол. при співучасти обох професорів української мови і літератури в ІІІ. сали львівського унїверситету, яка була виповнена по береги. Явив ся також декан фільософічного видїлу проф. Гадачек. Засїданє відкрив промовою проф. д-р Колесса. Бесїдник схарактеризував коротко сучасну хвилю, під яку приходить ся нам віддати поклін нашому безсмертному Ґенїєви в отсї великі роковини, навязуючи до заборон сьвяткованя памяти Шевченка по тамтім боці кордону, де північний деспот наложив руку на наше національне та культурне житє. "З тим більшою тугою — говорив шан. бесїдник — шлемо щирий привіт нашим закордонним братам, котрі повинні набирати сили і віри в будучину свого народу — памятаючи на слова Ґенія: "І неситий не виоре на дні моря поля, не скує душі живої і слова живого!" Далї бесїдник змалював сей історичний підклад, на якім виступає велична стать незабутнього Кобзаря. Се була критична хвиля в житю нашого народу: невдатна битва під Полтавою, скасованє Січи та останків нашого самостійного національно полїтичного житя — Гетьманщини, а небавом і заведенє кріпацтва. Нїякої пільги, нїякої надії — всюди сум і горе! Письменство віддалене від свого народу, пірвало з ним всї нитки звязи. І хоча відтак при кінци XVIII і з початком XIX. ст. українські письменники звернулись до него, до його мови і традициї, і хоча у їх серцях било національне почутє, за те-ж бракувало національної сьвідомости. Щойно з появою Шевченка звязане ідейне обновленє української суспільности та нечуваний доси, розцьвіт мистецької поезиї. Шевченко пішов за сучасною йому сильною літературною струєю романтизму, якої наймогучійшим елєментом була ідея національна, що шукала для себе індивідуального вислову народу, звенїла свободолюбними думками про суспільно-полїтичну еманципацию поневолених наций. Сї ідеї відгомоном відбились на нашій Україні і їм подав Шевченко свою дружню руку — навязуючи до місцевої традициї та сучасного положеня свого народа, якому в жертву зложив свій талан і своє житє. Ся відданість свойому народови находить найкращий вислів у відносинах його як поета — до власної суспільности. Шевченко вважав своїм обовязком співати для тої суспільности, з якої вийшов і якої вірним сином почував себе.
Тут замітив проф. Колесса три фази в творчости Шевченка, яка розвиваючись постепенно — виявляєсь творами з семейного житя, історично-патріотичними поемами, та досягає свого вершка в національно-полїтичних поемах, в яких стає Шевченко оборонцем всїх покривджених наций і людий. Зокрема звертає ся своїм "огненним словом" проти царизму та генебної інституциї кріпацтва, в яких бачить головних виновників сумної сучасности, що прикувала до себе цілу увагу поета, який ще недавно взивав ся величними картинами славної рідної бувальщини. Та найбільшою історичною спадщиною, яку полишив Шевченко — се національна українська ідея, яку вщіпив в народні маси, тим перетворив їх в новітну нацию. Шевченко став рішаючим в піддержаню нациї своїм чародїйним поетичним словом, що стало причиною постраху серед гнобителїв, а звідси й появою безпримірного в культурнім сьвітї указу з 1876 р. Вже, здавало ся, — говорив дальше бесїдник — завмре національне житє, але Шевченкові ідеї наче полумями понеслись по той бік кордону, де повстає Наукове Товариство імени Шевченка та цілий ряд культурних і національних інституций. Так перебула українська національна ідея критичну, лиху годину аж до 1905 р., коли-то революция потрясла основи деспотичного ладу та силою фактів змела кривдячий Українцїв указ з 1876. р. Тодї стає також на закордонній Українї Наукове Товариство, ростуть "Просьвіти", відроджуєть ся нарід, а сучасний молодий поет кличе з одушевленєм: "Яка краса відродженя рідної країни!" Також серед росийської суспільности находить наша національна ідея щиру прихильність, яка проявила ся звісним манїфестом Академії Наук в Петербурзї про окремішність нашої мови. І знова затрівожив ся деспот, і знова посипали ся утиски та репресиї, що останнїми днями виявили ся звісними заборонами. Та се, що дїється тепер в росийській думі, сї промови, виголошувані на честь Шевченка, тільки скріплюють невбиту правду, що культурні цінности і надбаня нїколи не пропадають; вони нагадують нам слова Федьковича на память Шевченка, що до ніг того останнього впаде колись ціла Росия!" "Шевченко поставив — кінчив бесїдник — на сторожі закона "слово", се "льоґос", що найде свій вислів в недалекім здїйсненю повної волї українського народу!" По рефераті студ. Ґалянта, що читав про "Типи матери в творах Шевченка", промовив на закінченє проф. д-р Студинський, і звернув ся з зазивом тих, що небавом дістануть в свою опіку українську дитину, щоби її надїлили таким теплом та любовю, "як тая мати молодая" Шевченка. 