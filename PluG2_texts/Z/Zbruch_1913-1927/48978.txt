◦ ◦ ◦ ◦ ◦ ◦ ◦ ◦ ◦ ◦

Львівська конскрипція ополченцїв. По невдатній пробі переведеня конскрипції ополченцїв в однім бюрі львівського маґістрату до 48 годин зарядив маґістрат отворенє 3 бюр в ратуши і 7 в комісаріятах дїльниць міста. І речинець намісництво продовжило. Надто-ж повірено конскрипцію в середних школах дирекціям їх, що й одержали відповідні друки до виповненя. Так воно пійде гладше.
Поворот дирекції почт і телєґрафів до Львова. Дня 29. с. м. має наступити початок урядованя галицької дирекції почт і телєґрафів в старім львівськім осїдку, де доси містила ся лиш експозитура тої інституції. З Тарнова зїздять ся вже урядники дирекції до Львова.
Вістка з засланя. Від директора "Днїстра" д-ра Володимира Охримовича, що перебуває, як відомо, на засланю в Єнїсейській ґубернії, прийшов до родини лист з 25. грудня 1915 р., в якім він між ин. пише: "Я здоров і поводить ся менї досить добре. Маю книжки, журнали й ґазети; газети читаю в три недїлї по їх надрукованю. Зима сього року тут лагідна і погідна, і я досить богато ходжу на приходи. Товариші мої поки що всї здорові; вони далеко від мене, але я з ними часто переписую ся".
Де є нинї Почаєвська ікона? Первісно мала бути вивезена з Почаєва в глубину Росії. Намір, видко, з релїґійно-полїтичних мотивів залишено. З російських часописий довідуємось, що почаївська ікона є в Києві, де перед нею духовенство устроює часті молебни.
Кіноматоґрафічне представленє з підвечірком для ранених жовнїрів. Щоби внести ріжнородність в одностайне житє наших ранених жовнїрів, уряджує Австрійське промислово-торговельне Товариство у Відни кождого понедїлка кіноматографічне представленє з підвечірком. Задля великого числа ранених, участь в представленях подїлено по народности. Перше представленє для Українських жовнїрів і Українських Сїчових Стрільцїв, буде 20. с. м. в год. 2. по пол. в "Hötzendorf Kinotheater" (Wien VI. Linke Wienzeile 4/6.
В фабрицї угорського акційного товариства металевих товарів і в фабрицї лямп повстав огонь. Триповерховий маґазин, у якім містили ся готові товари, згорів зовсїм. Шкода виносить понад мілїон корон. 