◦ ◦ ◦ ◦ ◦ ◦ ◦ ◦ ◦ ◦

Після 26-ти місячного побуту в Люцерні (Швейцарія) на засланню, грецький король Константин виїхав 14-ого ц. м. до Атен. В звязку з приїздом Константина до Атен, усі антантські кораблі (анґл., франц., італ.) виїхали по-за межі грецьких вод, щоби оминути обовязок віддати належну Константинові честь. Дипльоматичні й другі представники союзників залишаються в Атенах, але не будуть брати участи в ніяких церемоніях та увіходити в ніякі стосунки з Константином.   Ліґа Націй приняла одночасно (35 голосами) при одному стримавшомуся (Австралія) Австрію в рівноправні члени.   Ліґа Націй приняла в свої члени Болгарію.   У містечку Ґедінґ на Моравах (Чехо-Словаччина) комуністи захопили всі державні будинки, роззброїли поліцію й ґарнізон та проголосили радянську республіку, яка трівала один день.   У чеському парляменті буде обмірковуватися законопроєкт про улаштування окремих карних кольоній, куди засилатимуть на примусові роботи гандлярів-спекулянтів.   16-го ц. м. на віденській біржі прийшло до великої метушні, яка подобала на паніку. Була пора, коли курс німецької марки піднесено аж до десяти австрійських. Слідуючого дня міністр фінансів склав в парляменті офіціяльну заяву, що всі слухи про примусову позичку та девальвацію грошей — є брехливі.   У Відні трівав два дні штрейк поштарів. Уже пятий день йде штрейк в усіх каварнях, ресторанах та готелях.   У Венґрії має вийти з Новим Роком амнестія для політичних інтернованих.   Югославія припинила дипльоматичні взаємини з Болгарією. Причиною є невиконання Болгарією деяких точок нейльського договору. Між обома державами спинено всякий залізнодорожній рух.   Чічерін запропонував Анґлії одночасно з торговельними переговорами вести переговори про відновлення дипльоматичних анґльо-російських взаємин.   Президент З'єдинених Держав, Гардінґ, оголосив свій плян нової Ліґи Націй, яка повинна мати більше громадський, чим офіціяльно-державний характер. Головним пунктом проекту Гардінґа є те, що усі держави обовязуються не роспочинати ніякої війни, поки конфлікт не обміркується та вирішиться Ліґою Націй.   З'єдинені Держави настоюють на безпосередньому кабельовому полученні з Німеччиною через емденський кабель, який заняли союзники. Анґлія готова піти назустріч бажанню Америки, але Франція противиться.   В італійському сенаті прийшло до гострих сцен поміж націоналістами та представниками уряду з приводу поведінки д'Анунчія, який не визнає рапальського миру та силою занімає деякі місцевости в Дальмації.   Кол. президент Французької Республіки, Пуанкаре заявив в одній фр. ґазеті, що коли б анґл. король Юрій послухав його ради в серпні 1914 р. та отверто заявив про свій союз з Францією — то Німеччина не починала б війни і мир був би врятований.   У місті Корк в Ірляндії згоріло 300 будинків. Державний Секретар для Ірляндії протестував в анґлійському парляменті, начеби вогонь підклали анґлійські війська. — Місто Корк підпалено одночасно з ріжних боків.   В звязку з фінансовою нарадою в Брюкселі про відшкодовання для союзників з боку Німеччини, Німеччина передала французькому урядові новий меморіял, в якому доказує своє дуже критичне економ.-фінансове становище.   Екс-кайзер Вільгельм II. гадає, що Америка допоможе Німеччині вийти з біди та навяже з нею тісні торговельно-економичні, а також культурні, взаємини.   Совітська преса вітає з одушевленням нову сестрицю "Совітську Вірменію" і щиросердечно обмірковує засоби задля "приближення черги Грузії"..   Московські "Известия" з 12. XI. ц. р. (ч. 254) дуже поважно призадумуються над заміною мняса бобами, доказуючи науково, що фасоля й горох, а тим паче біб, є де-де кращою справою за мнясо. Правда, між тими доказами є справка, що Росія втратила досіль 80% скота.   М. Ґорькій посваривсь з Лєніном та Троцькім і рішив виїхати з Совдепії на остров Капрі. Але Анґлія відмовила Ґорькому візу, а коли він хотів їхати через Німеччину, то й Німеччина не згодилась пустити його.   Лєнін назначив Енвер-пашу головнокомандуючим усіма червоними арміями Сходу.   [Воля, 25.12.1920] 