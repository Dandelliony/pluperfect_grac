Дух піднїмаєть ся в гору — стає радісно жити!

Львів 21. липня 1917.
Недовгий час кількох місяців дїлить нас від тих днїв духової прострації, які настали в українській суспїльности Галичини наслїдком заповіди відокремленя Галичини під польською владою. Яка нинї зміна! Україна нинї не термін ґеоґрафічний або етноґрафічний, тай не блїда мрія, а жива дїйсність. Державність українська, та погребана під татарсько-польськими ударами державність нашого племени, нинї воскресає із сну вікового. Те, що стояло перед очима Богдана Хмельницького, чим жили українські гетьмани, за що стали Мазепа і Орлик — те нинї воплочуєть ся на очах наших, на очах наших приятелів і історичних ворогів наших.
Яке щастє судило ся нашому поколїню! Яка радість навістила нас, "рабів нїмих", нас "роздертих сумнївами, битих стидом" — стидом на вид того рабства, в яке нас вмотували вороги і в яке ми спровола самі себе вмотували!
Тепер сьому конець!
Як би і не повернулось ще коло щастя в сїй війнї, а все таки висше всїх правд стоїть певність: що не вернеть ся нї ляцька, нї московська неволя; що раз на все "забудеть ся срамотня, давная година"; що дїти наші вже від ранних лїт виростати-муть під чудодїйним подихом національної свободи.
Віщим духом пророчив Франко-Мойсей:
"...прийде час! І Ти огнистим видом
"Засяєш у народів вольних колї,
"Труснеш Кавказ, впережеш ся Бескидом
"Покотиш Чорним Морем гомін волї,
"І глянеш як хазяїн домовитий
"По своїй хатї і по своїм полї..."
Час сей великий тепер настає. В гору серця! Випростуймо хребти! Бо коли не з нашого поколїня, в неволї зродженого і неволею на душі окалїченого, — то бодай з синів наших виросте нарід вільний, нарід духово рівний народам свїта.
Дух піднїмаєть ся в гору — стає радісно жити! 