Поможіть!

На иншому місци нинішнього числа "Републики" містимо відозву Начального Вожда Галицької Армії до громадянства Галицької України.   Начальний вожд наших військ підносить у своїй Відозві справу першорядної ваги, справу, яку українська суспільність в розгардіяші подій призабула. Се допомога зборам і раненим в національній боротьбі.   Допомога хорим і раненим в національній боротьбі — се святий обовязок перед героями, що боронять Рідний Край, се заразом також доказ для тих, що стоять під теперішню пору в огневій лінії на сторожі Рідного Краю, що ними опікується ціла суспільність.   Не менш важна справа — се справа допомоги воєнним вдовам і сиротам. Допомога для родин тих, що своїми головами наложили за Рідний Край — се також святий обовязок перед Рідним Краєм, перед тінями героїв, се знова доказ для тих, що стоять у боєвій лінії, що доля їх рідні — жура цілого громадянства.   Справа негайна — і ми надіємося, що одно й друге найде відгомін по всіх закутинах нашого краю.   Приклад гідний наслідування, дав львівський повіт.   Львівський повіт, який найбільше може поніс тягарів у теперішній визвольній війні, в якому села попалені й пограблені ворогом, складає, як прочитають читачі на иншому місці, на допомогу нашим воєнним сиротам і вдовам княжу жертву, жертву подвійно цінну, бо найпершу і — з останнього.   Маємо повну надію, що замітна жертва львівського повіту стане за приклад иншим повітам. Маємо надію, що й инші повіти, менш діткнені війною, не остануть за львівським позаду й сповнять у сій переломовій хвилі свій обовязок перед Рідним Краєм.   Відозва до Громадянства Гал. України.   Громадяне!   Після пятирічної війни, наш народ знова покликаний Національною Радою до зброї, щоби захистити свою волю і права на своїй землі від віковічнього свойого ворога.   При тяжких обставинах славне наше Козацтво і Стрільці ведуть цю боротьбу, а святим обовязком громадянства забезпечити долю і життя тих, хто виконує чесно свої обовязки перед Вітчиною.   Хай кождий, хто має в свойому серці національне почуття, прийде їм з помічю. Алеж це діло велике і вимагає відповідної організації. А тому Начальна Команда закликає все Громадянство до вступу в "Комітети допомоги хорим і раненим в національній боротьбі".   Бажаю, щоби всі товариства, що заснуються по містах і селах, були обєднані загальними повітовими комітетами.   Перший фонд мігби скластися з датків окремих осіб, та через зорґанізовання всенародньої збірки за дозволом і контролею орґанів Національної Ради, до Президента котрої я рівночасно звертаюся.   Прохаю відчинити підписку й приняти від мене на сей фонд початкову лепту.   Командуючий Ґенеральний Хорунжий Омелянович Павленко, в. р.   На воєнні вдови і сироти. Жертви.   Вчора сотник жанд. др. М. Яворський передав 29.000 корон на фонд воєнних вдів і сиріт. Сю квоту зібрало 10 жандармських станиць у львівському повіті. В найкоротшому часі згаданий повіт суму сю доповнить до 50.000 К.   На ту саму ціль призначив своє майно також Київський Комітет допомоги Галичанам, який зліквідував свою діяльність. Часть майна около 40.000 корон, передано вже Комітетови опіки над воєнними вдовами і сиротами, решта буде передана по повному зліквідованню Комітету. Загальна сума винесе до 100.000 К.   Зібрання Комітету опіки над воєнними вдовами і сиротами.   На день 28. II. год. 4 по полудни скликано в Державному Повітовому Комісаріяті в Станиславові зібрання Комітету опіки над воєнними вдовами і сиротами, щоби нарадитися над основанням постійного Товариства опіки над воєнними вдовами і сиротами, яке перейме оба фонди та буде збирати на згадану ціль жертви по цілому краю.   Република 