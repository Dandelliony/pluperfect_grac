◦ ◦ ◦ ◦

Львівський апровізаційний заклад видасть в четвер дня 15. ц. м. асиґнати на хліб. Його будуть продавати на картки ч. 8., важні до 20. ц. м. В найблищому тижні продаватимуть міські рейонові склепи і консуми марґарину по 76 корон за кґ. в скількости по пів кґ. на родину, за стягненням купону ч. 30. купонового аркуша. Асиґнати на марґарину мають купці викупити в XVII. В. Департаменту маґістрату дня 16. і 17. ц. м.   Залізниче получення з Проскуровом і Камянцем. З днем 15 квітня с. р. здержується на лінії Львів-Тернопіль рух особових поїздів ч.: 221 (відх. зі Львова 8.35) і 222 (приходить до Львова 17.00) на їх місце ходитимуть скорі поїзди ч: 207 (відх. зі Львова 10.20) і ч.: 208 (прихід у Львів 18.00). Сі поїзди мають у Львові получення з поїздами у Варшаву а в Краснім з поїздами в напрямі Бродів і Здолбунова. Між Тернополем і Підволочисками ходять скорі поїзди і мають получення з Проскуровом і Камянцем. Особові поїзди ч.: 223 і 224 ходитимуть від 15 квітня між Львовом і Підволочисками з полученням до Проскурова.   Перша українська пролєтарська Спілка. Окружний суд — як торговельний у Львові вписав в реєстр фірм зарібкових і господарських стоваришень "Видавничу спілку Вперед". Орґан української соціяльної демократії зазначує, що це є перша українська пролєтарська спілка. В склад управи сеї пролєтарської Спілки входять: Д-р Лев Ганкевич, Порфір Буняк, д-р Михайло Фільц, Іван Копяківський, Осип Нєдзвєцький, Цецилія Ґардецька, Іван Квасниця, Антін Чернецький, Петро Ярема, Володимир Свистун. Членами контрольної комісії вибрані: Д-р Маріян Паньчишин, Іван Кушнір, Генрих Коваль і Данило Стецьків.   Заборона. Президія Намісництва відобрала дебіт американській "Свободі" польському комуністичному тижневикови у Відні "Світ", гумористичному журналови "Молот" та "Літературно-науковому збірникови"(?).   Пригода лікаря. В Перемишлі трафився випадок, який заворушив публичну опінію. В ателіє лікаря жіночих недуг д-ра Людвика Ф. померла наслідком нездарної операції 24-літня Катерина Б. Висвітленням таємної справи занялася лікарська палата. Займеться певно й суд.   Пожежа Бурштина. Вчорашної ночі вибухла в Бурштині грізна пожежа, яка обхопила ціле містечко.   На славу президента Наймана. На розі вул. Миколая Рея і Ґловінського стоїть від кількох місяців гора сміття. Минулої ночі хтось з дотепних мешканців прикрасив вершок копиці сміття прапором а під прапором примістив таблицю з написом: "Президентові мяста Юзефові Найманові на чесць і хвален тен копєц усипалі Родаци 1920."   Молода пара з 43 дітьми. В однім американськім місточку в стані Міссеурі відбулося весілля 60-літного потрійного вдівця з 27 дітьми і потрійної вдовиці з 16 дітьми. "Молода" пара вступила в подружнє життя в товаристві 43 дітей. Цей факт викликав велику сензацію в цілій Америці.   Громадська думка 