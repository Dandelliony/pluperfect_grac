Дві свіжі події в полїтичній области.

Львів, 12. липня 1916
Дві свіжі події в полїтичній области звертають нинї увагу на себе. Одна — замітна з технїчного погляду і цїкава як новий casus серед питань міжнародного права. Друга, без порівнаня важнїйша, — може навіть рішаюча для будучности всесвітної полїтики, а серед неї також для нас. Маємо на думцї "проломанє" анґлїйської бльокади нїмецьким підводним судном, ужитим як корабель торговельний, і постановленє російсько-японської угоди.
Міжнародне право признає бльокаду ворожих пристаний за важну і обовязуючу для невоюючих держав тільки під умовою, що бльокада ся є дїйсно виконувана, "ефективна", не лише на папери, — значить, що морські сили бльокуючої сторони так уставлені, що крізь їх кордон справдї не може нї один торговельний корабель переїхати з бльокованої пристани аж до неї. Тільки коли ся вимога дїйсно виконують ся, має бльокуючий право займати і конфіскувати також невтральні кораблї, котрі удержують лучбу з бльокованими пристанями. Анґлія і її союзники від початку війни проголосили бльокаду нїмецьких пристаний. На бльокаду сю відповідала Нїмеччина спершу безоглядним нищенєм кождого ворожого корабля, а крім того також кождого невтрального корабля, який плив з ворожої пристани або до неї і — очевидно — мав те нещастє, що попав ся під торпеду нїмецького підводного судна. Американське правительство осудило сю практику як протизаконну з погляду міжнародного права і Нїмеччина під загрозою зірваня зносин з Америкою мусїла зректи ся такої боротьби проти бльокади. Коли-ж тепер заїхало до американської пристани німецьке підводне судно, неузброєне, навантажене купецькими товарами, значить, не в ролї воєнного корабля, а в ролї корабля торговельного, — то Нїмеччина дала сим фактом доказ, що анґлїйська бльокада є не-"ефективна", що отже конфіската невтральних дібр, везених Атлянтиком до Нїмеччини є безправством в світлї виразних постанов міжнародного права. Одначе инша річ поставити такий доказ, а инша присилувати Анґлїю, щоби признала його і витягнула всї висновки з нього — себто, щоби зрекла ся свойого пляну виголоджуваня Нїмеччини від сторони моря. Присилувати Анґлїю до сього могла-би хиба одна тільки Америка, та сама Америка, котра зі своїм Вільзоном на чолї проголосилась сторожею постанов міжнародного права кілька місяцїв тому, коли треба було здержати Нїмеччину від топленя торговельних кораблів без остереженя. Нинї стоїть перед Вільзоном повий припадок правний, і світ цїкавий, чи американське правительство рішить ся витягнути всї наслїдки з сього припадку нестільки супроти Нїмеччини, а також супроти коханої Анґлїї.
Без порівнаня важнїйше від сеї загадки, поставленої Вільзонови, є постановленє нової, оконечної російсько-японської угоди. Подробиць сеї угоди не оголошено, але з міродатних заяв обох сторін виходить, що угода ся має на метї злїквідувати всї причини, які довели були в 1904 р. до війни на Далекім Сходї та довести до тісного союза між Росією і Японїєю в справі охорони взаїмних інтересів в східвіи Азії. Безмірної ваги сеї подїї для будучої історії Европи, Азії і світа цїлого нинї ще не можна обняти зором. Вона торкаєть ся своїми наслїдками нетільки всїх держав, які мають інтереси на Тихім Океанї, а на довгі часи зазначує й напрям російської полїтики в Европі супроти европейських держав і народів, у сїм числї й супроти нашого народу. Один з творцїв сеї угоди, Сазонов, ось якими повними ваги словами коментує подїю, яка саме доконала ся.
"Теперішна війна видвигнула перед Росією ряд завдань, яких розвязуванє приковує увагу Росії на довгі роки до Заходу. Опираючись на угодї з Японїєю в питанях Далекого Сходу, може Росія всї свої сили присвятити розвязцї тих завдань."
В коротких словах — що се значить?
Напір Росії до отвертого моря, який в останнім періодї до 1904 року звертав ся був на Тихий Океан і в напрямі Далекого Сходу зуживав сили могучої імперії, потерпів невдачу у війнї 1904/5 року. Невдачу сю Европа безпосередно відчула — як відновленє російського напору на Захід, до котрогось европейського моря. Ледви Росія трохи очуняла по азійськім погромі і внутрішній революції, вона розпочала з небувалою впертістю, послїдовністю і всесторонністю готовитись до напору на Захід, на Европу. Вона закріпила системи своїх союзів на Заходї. Вона відновила всї свої дипльоматичні, полїтичні, релїґійні, племінні і всякі инші атути, які могли-б їй служити для своєї внутрішкої консолїдації, для підкопаня сусїдїв-противників, для підготовленя нестримного напору на них. З'їзд в Ревли і Раконїджі; балканський союз і війна 1912 р. проти Туреччини: розжаренє сербського питаня і інтриґи в Ромунїї; розріст Германофобського націоналїзму і кокетованє з Поляками; закиненє густих шпіонських сїтий на Швецію, Нїмеччину й Австро-Угорщину; що раз безогляднїйша боротьба проти українства в Росії і в Галичинї — се тільки часть тих наслїдків, які мав відворот Росії з Далекого Сходу і зворот її на Захід.
Теперішна війна є — покищо — найстрашнїйшим та можливо, що трохи передчасним, наслїдком тої історичної подїї. Постановлена саме угода з Японїєю лїквідує останки суперечностий на Далекім Сходї і зовсїм розвязує руки Росії на Заходї.
Сюди, на Захід, звертаєть ся цїла необнята могучість російської імперії, з її невичерпаним богатством, з її щорічними двома мілїонами нових рекрутів, з її безоглядністю і свідомістю цїли.
Розкривають ся безконечні можливости і небезпеки, а серед них великі можливости і небезпеки також для українства і України. 