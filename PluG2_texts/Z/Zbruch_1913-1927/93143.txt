◦ ◦ ◦ ◦ ◦ ◦ ◦ ◦

Курси для неграмотних. При виділовій школі ім. Грінченка на городецькім передмістю у Львові будуть отворені курси для неграмотних. Зголошення приймає управа школи кождого дня від 11—12 год. в шкільній канцелярії, при пл. св. Юра ч. 5. (вхід від вулиці Петра Скарги). Проситься українське громадянство повідомити про це неграмотних та заохочувати їх до вписування на курси.   Хліба у Львові цілком нема! Вчора не було зовсім хліба у Львові. Великі гурти жінок облягали склепи, домагаючися видачі хліба, одначе надармо. Деякі склепарі обіцювали хліб на "завтра", а деякі страшили людей, що хліба не буде цілий тиждень. Міський апровізаційний уряд для успокоєння людности оповішує таке: "З приводу спізнення транспорту збіжа деякі пекарні не будуть могли випікати цілого континґенту хліба. Цей континґент буде доповнений в слідуючих днях, так, що всі картки будуть зреалізовані, бо збіже, потрібне на цілий тиждень, находиться вже в млинах". Далі оповіщується, що всі рейонові склепи одержать виключно білий, а консуми жовтий цукор.   Самоволя поліційних урядників. Урядник одної з більших наших інституцій зголосився 21. ц. м. в бюрі карт ідентичности, вул. Академічна, дім Торговельної палати. Як документи предложив метрику в українській мові. Карти ідентичности не видано, а панна і двох поліцийних урядників заявили, що "tu Polska і metryka musi być pisana po polsku, inaczej kart sie nie wydaje". Звертаємо увагу на це громадянинови директорови поліції, д-рови Райлєндерови, який певно повчить своїх урядників про їх обовязки.   Трамваєві вози "KD" їдуть з днем 28. ц. м. в сторону парку через площу Бернадинську.   Американські безплатні купелі при вул. Ветеранів (біля школи Лєнартовича) вже отверті для мущин. Що пів години може купатися 40 мущин. Для жінок будуть купелі отверті незабаром.   Зістрілений український літак під Делятином. Ми вже доносили за польськими ґазетами, що дня 10. жовтня впав на полях під Делятином український літак більших розмірів і о двох моторах, на якім мали находитися 7 осіб. Як довідуємося, на тім літаку находилися між иншими: Олена Самійленко, Петро Бензя і Лизанівський.   Воєнний стан львівських польських залізничників треває далі. Слушне обурення залізничників оправдується їх тяжким матеріяльним і апровізаційним положеннями. Вистане іскра, а пожар готов з всею силою вибухнути. Розпочата в суботу акція ще не скінчена. Робітники очікують на своїх делєґатів, які виїхали в їх справі до Варшави. Аж до повороту і відповіди з Варшави праця в варштатах і огрівальні здержана. Коли такий стан потреває довше, то готов перенестися зі Львова на цілий край.   Ціна соли, після рішення міністерства апровізації, має виносити 1 Кор. 50 сот. за топку.   Велика залізнича катастрофа. Дня 25. жовтня наїхав особовий поїзд на просторі між Ратибором і Опавою на товаровий. Згинуло 19 людей, 60 тяжко ранених, 53 легко. До катастрофи в значній мірі причинилися збірники спіритусу, який перемичували на велику скалю паскарі.   Вперед! 