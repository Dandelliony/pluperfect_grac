Відозва в справі збираня народних вишивок.

Вистава домашніх виробів наших збігцїв у Відни, що викликала велике заінтересованє публики нашою народною штукою, а особливо вишивками, звернула більшу увагу на артистичну вартість українськик домашнїх виробів і на мало відоме і невичерпане богатство взірцїв і мотивів української штуки, що може не тільки зацїкавити учених спеціялїстів і поодиноких аматорів, але і знайти значне та надзвичайно користне пристосованє в практичнім житю. Чужі артистичні і купецько-фахові круги зацїкавили ся вже нашими артистичними виробами і зачали використовувати їх для ширшого загалу, в модї і торговли. Рівночасно і галицько-жидівські підприємцї забрали ся в деяких околицях нашого краю до скуповуваня вишивок і инших жіночих робіт, та до замовлюваня вишивкових виробів на збут, щоби, користаючи з попиту, прийти легким коштом до зарібку.
З огляду на се рішила "Загально-українська Культурна Рада" у Відни дати почин до з'орґанїзованя нашого домашнього артистичного промислу жіночого і вже підчас війни поробити вступні орґанїзаційні кроки, а передовсїм зібрати докладний матеріял і видати великий атляс українських взорів, який відповів би науковим вимогам, а заразом мав би практичну вартість.
"Культурна Рада" має на цїли зібрати подрібний матеріял з цїлої території австро-угорської України і тому звертаєть ся до загалу о поміч надсиланєм матеріялів і інформацій.
Збірка "Культурної Ради" має обіймати взірцї вишивок, мережок, силянок (ґерданів), нашивок (на лейбиках, полотнянках, кожухах) і витинанок у нормальній величинї і у такій довжинї, щоби добре виходило полученє взірцїв (на приклад 10—15 цм.) При кождім взірци, робленім по змозї на окремім полотнянім платку, має бути зазначено: 1) хто вишивав, 2) в якій місцевости і повітї, 2) назва взірця і 4) його походженє (місцевий, занесений, відшитий, видуманий і т. д.), 5) спосіб виконаня ("хрестиками", "низиною", "кручені", "позаглінні" і т. д.), 6) застосованє (уставки, дуди, обшивка, ковнїр, перед, чепець і т. д) і 7) імя збирача.
"Культурна Рада" просить крім взірцїв також о надсиланє відповідий на отсї питаня: 1) хто займаєть ся в околици збиранєм вишивок і инших жіночих виробів; 2) хто вишиває на селї і коли; 3) назвища тих жінок і дївчат у селї, що вишивають гарно і могли би робити на продаж; 4) чи звичай вишиваня розвиваєть ся, чи упадає і яка сьому причина; 5) хто займаєть ся торговлею вишивок і яка платня за роботу; 6) до чого уживаєть ся вишивок в домашнім житю; 7) відки беруть взірцї, з традиції, з сусїдства, з книжок, з комбінацій і котрі взірцї найбільше улюблені; 8) які є погляди на вартість і красу вишивок, мережок і т. д. між народом; 9) назви взірцїв і поодиноких складових частий; 10) технїка вишиваня, мережаня, силяня і инших подібних жіночих робіт; 11) які улюблені краски і з чого роблять краски; 12) відки беруть матеріял до вишиваня.
"Культурна Рада" сподїваєть ся, що загал допоможе до переведеня справи і радо служить листовними інформаціями, а в разї потреби і матеріяльною помочію.
У Відни дня 25. лютого 1916.
З Загально-української Культурної Ради — Юл. Романчук, д-р Зенон Кузеля. 