Російська офензива. — Поміч полоненим.

Російська офензива.
Львів, 21. серпня 1916.
Добре відомий війсковий письменник майор Морат висказує погляд, що офензивна сила армій Брусілова ослабла; мотивує він сей погляд обставиною, що армії сї в ходї рішаючої офензиви роблять що-раз більші перерви та що обмежили свої наступи на поодинокі области; російський вожд імовірно втратив уже надїю здобути Ковель, та задля збереженя престіжу він примушений з двох сторін перти в ідеальнім напрямі проти Львова; стрічає він на сїй дорозі армії Ботмера і Бема, з котрими він мусить на просторі між зелїзницею Дубно-Львів і Днїстром зводити кріваві бої.
Чи сей оптимістичний погляд на положенє справдї відповідає дїйсности, на се поки-що не можна відповісти. Може бути так, може бути й инакше. Коли проте такий поважний фаховий письменник не вагаєть ся подекуди забігати в будучність і пророкувати ослабленє офензиви, то робить він се на підставі очевидного факту, що останні днї принесли деяке зменшенє російських наступів як у просторі, так і в завзятости. Одначе можливо також, що се зменшенє розмаху офензиви тільки хвилеве, спричинене потребою відпочинку для війск і потребою доповненя фронту резервами.
Російське звідомленє говорить про офензиву, яку підняли 18. с. м., в дни уродин цїсаря, союзні війска в области Золотої Липи і Підгаєць; офензива ся мала не вдати ся. За те признає російське звідомленє деякі успіхи союзної офензиви в области Кірлїбаби. В звідомленях союзних штабів маємо звістки тільки про успішні наступи в сїй другій области, а про офензивні операції над Золотою Липою доси ми нїчого не чували від нашого штабу.
Взагалї доси ще не розкрита заслона, яка лежить на плянах противофензиви союзних держав на східнім фронтї. Старають ся здерти сю заслону ріжні француські ґазети. Одні висказують здогад, що російській командї треба числитись з наступом Гінденбурґа з Ковля проти Луцка. А париський "Journal" у телєграмі з Петербурга впевняє, що Гінденбурґ буде всїми силами побиватись за вдержанє Ковля; за те значно слабше буде він напружуватись, щоби оборонити дороги до Львова; тай взагалї опір союзників у південно-східній Галичинї вже не буде рости. Таке собі міркує француська преса — все те чиста фантазія, бо осередні держави доси не розкрили своїх карт і нарочно держать противну сторону в непевности що-до своїх плянів.
Болгарський ґенеральний штаб подав саме звідомленє про свої операції проти війск Сарая. Операції сї він сам називає офензивою. Офензива ся відбуваєть ся вже на грецькій земли і зараз у перших днях принесла болгарсько-нїмецьким війскам цїлий ряд успіхів. Чи офензива ся стоїть у тїсній звязи з операціями союзних війск на инших фронтах, з'осібна на фронтї російськім, чи може вона є явищем тільки місцевим, про се не маємо покищо відомости. Поміч полоненим.
Від повертаючих з російської неволї наших людий довідуємо ся, що між нашими полоненими у деяких місцевостях на Сибірі панує велика нужда.
Всї народности як у себе дома так і в Росії потворили комітети, які розпоряджають часто великими сумами. З того підпомагають найбільше потребуючих. Українське громадянство у Росії сповняє, о скільки може, свою задачу. Визначні його члени утворили український комітет для помочи вивезеним Галичанам, який дає їм матеріяльну поміч і опіку, вишукує занятя, складає кавції в разї потреби і т. д. Для галицьких поневільних "біженцїв" є нанятий великий льокаль, де знаходять захист, заки знайдуть яке занятє або приневолені будуть йти дальше у Сибір.
Українська молодіж в Росії (переважно студенти) має свій комітет, який дає підмоги, заосмотрує вивезених одїжю, білєм, роздає харчі і т. д. Фонди на се збирають комітетові ріжними способами, хочби власною працею. Прим. вистоюють годинами досвітком під театрами, щоб куплений дешево білєт, продати дорозше, а надвишку обернути в користь потребуючим. Доси зібрали вони власними силами близько десять тисячів карбованців. Тепер хоче Український Комітет розширити свою дїяльність і на полонених і в тій цїли висилають своїх делєґатів по ріжних "лаґерах" полонених, щоб провірити, де і кому є найбільше потрібна поміч.
У нас справою і долею полонених досї не займав ся нїхто. Що-йно в послїдних часах при Українськім Жіночім Комітеті у Відни сотворено секцію помочи для полонених, яка одначе не має найменших фондів і через те дїяльність її мусить бути дуже ограничена. А вже й тепер напливають просьби о поміч. Жовнїри і У. С. Стрільцї, що у нас користали і з помочи Українського Жіночого Комітету, пишуть тепер з полону, той о підмогу, инші о молитвенники, то знов кількох полонених У. Січ. Стрільцїв о присланє книжок до читаня. На разї сї малі жаданя покриває із своїх скупих фондів Український Жіночий Комітет помочи раненим. Від нашої суспільности залежати-ме розширенє дїяльности Секції для полонених, а через се хоч пізно та все таки бодай в части сповнилось би те, до чого ми давно повинні були взяти ся. Хто признає потребу акції для полонених і рад би їх долю улекшити, того просимо надсилати грошеві датки, як також у добрім станї білє і одїж на адресу Українського Жіночого Комітету, секція для полонених (Ukrainisches Damenhilfskomiteе, Sektion für Kriegsgefangene Wien VIII, Langegasse 5.) Грошеві підмоги, як також і одїж, буде ся пересилати або прямо на поодинокі адреси для найбільше потребуючих, через Червоний Хрест, або перешлеть ся за посередництвом американського консуляту Українському Комітетови в Росії і сей займеть ся на місци роздїлом їх.
Виказ жертв, як також звіт, що з ними зроблено, буде оголошувати ся в часописях.
З окрема до віденської інтелїґенції звертаємось з просьбою о поміч в роботї. Через брак людий до працї робота ся, така конечно потрібна, проєктована давно, що-йно тепер починає входити в житє. Вже перші тижнї дали богато занятя, а при розширеній дїяльности, кілька осіб, що тепер ведуть усю роботу, не подолає їй, тим більше, що зараз з початку сеї акції тратить ся таку визначну силу, як д-р Л. Павловський, котрий у тих днях відходить до війска. Хто з Віденцїв має час і почуваєть ся до обовязку частину його жертвувати для сеї громадянської роботи, зволить зголосити ся до Комітету, який урядує у своїм льокали при VIII. Langegasse ч. 5., двер. 6 що середи між 5½ а 7-ою год. попол. 