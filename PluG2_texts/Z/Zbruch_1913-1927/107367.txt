◦ ◦ ◦ ◦ ◦ ◦ ◦ ◦ ◦ ◦

Смерть проф. М. Ів. Петрова. Дня 20. червня ц. р. умер в Київі професор і дійсний член Української Академії Наук, Микола Петров. Небіщик прожив 82 роки. М. Ів. Петров був одним з небогатьох вчених, що не зважаючи на своє великоруське походження, працював для української науки. Ще за молоду написав: "Очерки історії української літератури" і в цій галузі працював до смерти. Особливо багато зробив він у справі студіювання памяток київської старовини та київського мистецтва.   У Східній Галичині польська адміністративна влада припинила діяльність цілої низки окружних і повітових українських горожанських комітетів, пр.: у Снятині, Рудках, Жовкві, Товнячи і ин. містах, не вважаючи на те, що ті установи мають виключно й строго гуманітарний характер для несення помочи голодуючим, арештованим і полоненим.   Про Камянець-Подільський університет повідомляють, що його професори й студенти дістають їду раз на день, а платню виплачено тільки за січень міс. Такі матеріяльні відносини вкупі з "порядками" заведеними большевицьким комісаром, роблять неможливими всякі студії.   [Воля, 20.08.1921] 