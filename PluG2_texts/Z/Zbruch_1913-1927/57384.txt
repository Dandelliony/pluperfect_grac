◦ ◦ ◦ ◦ ◦ ◦ ◦ ◦ ◦ ◦

Лист Митрополита ґр. Шептицького до о. Івана Попеля, пароха в Довгополи (над Черемошем). Курск 5. лютого ст. ст. 1916. Дорогий Отче! Дістаю Вашу картку з 28 грудня. Дякую за память. Вашим леґіням нехай Бог благословить і всїм милим сердечним Гуцулам. Що дня о всїх Вас на молитві памятаю. Як би я тїшив ся, якби міг ще раз в житю побувати на Гуцульщинї, як 16 лїт тому назад. Сердечно здоровлю. Нехай Бог всїм Вашим вірним благословить. Сусїдам поздоровленє. †Андрей.
Вислїд 5 нїмецької позички. Бюро Вольфа подає, що після докладних донесень бюр субскрипції загальний вислїд 5 воєнної позички збільшив ся на 10.651,026.200 марок. В ту суму не є в цїлости вчислені субскрипції в полї і на мори.
Розпорядок в справі бураків. Оповіщено мінїстеріяльний розпорядок, яким заряджуєть ся, що пашні бураки можна продавати тільки на руки Централї для паші.
Міліон корон кредиту на обув у Відни. Управа міста Відня порішила з огляду на теперішні і тяжкі часи домагати ся у правительства надзвичайного кредиту в квотї мілїона корон на кошти справленя обуви для незасібного населеня і міських урядників. Для незасібних призначено 88.000 пар полотняних черевиків з деревляними підошвами вартости 425.000 корон. Крім того управа міста закупила припаси обуви, призначені минулого року для галицьких виселенцїв і продає її тепер своїм урядникам в цїнї по 37 К. 50 сот. за пару.
В полонї. Поручник 58. п. п. Роман Кирчів є в рос. полонї. Адреса: Г. Ново-Николаєвск, воєнний городок, ґуб. Томск, Сибір.
Церковна музика. В Преображенській церкві (ул. Краківська) в недїлю дня 15. с. м. о 10 год. рано відспіває міш. хор під управою проф. Туркевича: 1) Гесіого Рудковського Службу Божу. 2) Бортнянського Концерт VII. В dur. 