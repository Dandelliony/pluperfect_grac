◦ ◦ ◦ ◦

Вільзон бойкотує послів. Echo de Paris доносить: Б. анґлійський посол у Вашінґтоні льорд Ґрей вернув до Анґлії, не удостоївшись підчас тримісячного побуту в Америці авдієнції у Вільзона. Очевидно через це не міг він офіціяльно обійняти урядовання. На авдієнціі з удостовірюючими паперами безуспішно має ще ждати 10 шефів дипльоматичних місій. Ґрей мабуть вже не верне до Америки.   Нема визнання самостійности Білоруси. Варшавський кореспондент "Ґазети Поранної" заперечує на основі інформацій з міродатних кругів вістку про визнання самостійности Білоруси на конференції балтійських держав у Дорпаті.   Переговори Естонії з большевиками перервані. По інформаціям з Гельзінґфорсу переговори між Естонією і совітською республикою зірвані тому, що не можна було унормувати справи границь і військових ґваранцій. Большевики розпочали на ново наступ над Нарвою.   Константинополь уміжнароднений. З анґлійських політичних кругів надійшла вістка, що Константинополь разом із заливами буде уміжнароднений під контролею Анґлії і Франції. Турецький султан лишається представником найвисшої світської й духовної власти.   За автономією Словаччини. Оснований в Парижі Institut des Jugoslaves, з проф. Денізом на чолі пособляє аґітації за повною автономією Словаччини. Останніми часами поширено в Парижі летючий листок "Глинка і Єлічка".   Новий панслявізм. "Народні Лісти" оголосили статтю Крамаржа, проти спілки Чехословаччини з Берліном і Віднем, предкладаючи замість неї відновлення всеславянского ідеалу. У Франції — пише Крамарж — вже зачинають розуміти, що одинокою обороною проти німецької думки відплати, може бути сильна Росія. Там розуміють, що панслявізм найліпша порука проти затій російських реакціонерів і проти злуки Росії з Німеччиною. Але не лише для обезпечення нашої самостійности потрібна Славянам велика панслявістична ідея. Вона потрібна також для уздоровлення нашого політичного життя. Росія не може бути без великої ідеї, а нею може бути тільки панслявізм. Заборчий імперіялізм російський вже зломаний. Від тепер Росія буде працювати над своїм внутрішним відродженням. Лиш через вільний розвиток своїх народів Росія буде могла осягнути внутрішну єдність. В цій новій внутрішній політиці Росії міститься також ідея заграничної політики, іменно опіка над усіма Славянами і нерозривний союз із ними, котрий обезпечить також мир і свобідний розвій всіх инших народів.   Мобілізація на Кубані не вдалася. З Москви доносять: Денікін зарядив на Кубані мобілізацію всіх мущин від 15. до 50 р. життя. Мобілізація не вдалася, бо населення повтікало в ліси.   Зміни в заряді Волині. Уступив начальник управи волинського округа Ямонт і його заступники Степан Смульский і Едвард Бонєцький. В тій справі Ямонт зложив Пілсудському обширний меморіял.   Склад нового румунського парляменту. На 562 послів до нового румунського парляменту є 241 зі Старої Румунії, Семигороду і Банату 202, з Бесарабії 92, а з Буковини 20. Новий Сенат має 237 сенаторів, до котрих дочислити ще треба кн. Карла, всіх румунських епископів і репрезентанта Евангелицької церкви.   Боротьба Ірляндців о незалежність. За золотими словами про самоозначення народів не видко діл. Топтання примітивних прав поневолених народів після пятилітньої війни антанти під стягом самоозначення не то що не вгаває, а росте. Вісти, які доходять із Ірляндії, Індій та Єгипту, вказують, що відносини в тих краях щораз то більш нестерпні. Через цілий час війни манила Анґлія підбиті народи обіцянками. Ірляндці і Індійці кинули на терезки побіди Анґлії величезні жертви (Індії виставили 800 тисячну армію), а тепер зацитькується їх станом облоги, крісами та арматами. Віцекороль Ірляндії льорд Френч і Макферзон завели в Ірляндії прямо царські відносини. Кріваво реаґують на се Ірляндці. Останніми часами зроблено два рази замах на льорда Френча. Один з них, доконаний на лат. святий вечір, описує загранична преса. Френч знав про приготування замаху. Тому, вертаючи до Дубліна, висів 5 км. перед Дубліном, всів до одного з трьох автомобілів, що ждали на нього і поїхав до своєї резиденції. Їхав у першому автомобілі, другий їхав порожний, а в третьому була ескорта. По кількох хвилинах автомобілям загородив дорогу якийсь повіз, а рівночасно на них посипались з придорожннх кущів густі стріли. Завдяки второпности шофера, котрий зручно оминув повіз і пігнав стрілою, вийшов Френч ціло. Згинув тільки американський поліційний детектив. Після втечі віцекороля прийшло до перестрілки між ескортою і заговірниками. Заговірники після кількох стрілів посідали на ровери і втікли, лишаючи на місці одного забитого. Отже картина, яка пригадує анальоґічні образки з часів Олександрів і Миколів Романових. Про положення в Ірляндії ось що пише французький кореспондент: "Всі поліційні станиці в Ірляндії замінено на фортеці, обведені кільчастим дротом, а боронять їх узброєні відділи. По всіх містах — неначе у ворожому краю пробігають вулицями узброєні вояки зі сталевими шеломами на голові. По дорогах розставлено танки, у воздусі патролюють край воздухоплави, вся власть в руках війська. З Дубліна доходить вісти до Льондону рідше, ніж підчас війни з Берліном! Та мимо сього Бонар Льов сказав у парляменті: "Ніякий террор чи атентати не приневолять анґлійського народу до признання Ірляндії права самоозначення". Всеж замах на Френча спричинив дискусію в парляменті. Оголошено навіть проєкт нової конституції для Ірляндії. Показується, що і в "свободолюбивої" Анґлії кожду уступку треба видерти зубами. Чи ця уступка вдоволить Ірлянців, покаже будучина. У всякому разі частинна розвязка ірляндської справи не вдержиться довго. Мимо труднощів з огляду на взаїмне поборювання себе в Ірляндії католиків і протестантів, одинокою розвязкою ірляндського питання може бути тільки признання незалежности Ірляндії, яка у власному інтересі буде спонукана вступити у федеративний звязок з Анґлією.   Громадська думка 