"Твердий мур довершених фактів"

Львів, 16. падолиста 1917.
Відмовивши з приводу парляментарної дебати в польській справі всякого полїтичного розуму Нїмцям, Чехам і південним Славянам (в польських очах полїтичний розум має тільки той, хто йде слїпо на шнурку польських забаганок), "Nowa Reforma" пише:
"Що до Українцїв, то їх становище не могло бути для нїкого несподїванкою. Випливає воно з їх цїлої полїтичної програми, яку почнуть зміняти аж тодї, як переконають ся, що стоять супроти довершених фактів. Бо добре є бити головою в такий мур, який будівничий тільки нарисував собі на плянї. Зовсїм инакше представляєть ся та операція, коли мур стоїть уже готовий і є твердий. Се швидко Українцї зрозуміють і тодї прийде час порозумівати ся з ними".
Щоби в сих словах польської ґазети був такий великий полїтичний розум — годї сказати. Вже нераз ріжні переможцї пробували ставити народи перед "твердий мур довершених фактів" — і що з того виходило?! Щоб не шукати далеко за примірами, — в самій Польщі мали ми дїло з таким "муром" кілька столїть. І доти били в нього головою, аж сама Польща — розвалила ся. Чи польська ґазета того не розуміє, ще коли польська держава впала, то се тому, бо попередили її упадок козацькі бунти, Хмельниччина, боротьба з його наступниками, гайдамаччина, які так ослабили Польщу, що вона дозріла до упадку? Тай в утвореній для Поляків автономічній Галичинї чи "твердий мур довершених фактів" так богато поміг Полякам, чи не вибивали ми в нїм що раз нових дїр?! І парляментарна дебата на яку так гнїваєть ся польська ґізета, була власне доказом, що той мур таки вже на добре — валить ся.
Нема в тих словах польської ґазети полїтичного розуму pro praeterito, нема і pro futuro. Бо коли така легка справа поставити український нарід перед "твердий мур довершених фактів", замість числити ся з його змаганями до незалежности, то чому та рецепта має бути добра — тільки що до Українців?! В теперішних часах, коли ідея права самоозначеня народів здобула таке місце в інтернаціональній етицї, що навіть наймогучійші сього світа мусять з сим числити ся, — чи се такий великий полїтичний розум, коли польська ґазета говорить: "Не числити ся з ними, тільки поставити їм перед "твердий мур довершених фактів"! Коли так говорить така Польща, в дійсности залежна від ласки окупантів у теперішности і від торгів на мировій конференції в будучности, — то ануж хтось сильнїйший подумає, що така рецепта може бути добре також для Поляків!
Коли Поляки апелюють до ідеї права самоозначеня народів у своїй справі, то мала дрібка полїтичного розуму повинна би їх заставити не кричати так цинічно: "Здавити!" — коли ходить о кого иншого...
Та за те є в польської ґазети щирість. Що там всякі ідеї про національну справедливість, право самоозначеня народів і т д.?! Дайте нам їх тільки в руки! А ми вже їх присмиримо!
Добра воля поставити ся супроти українського народу в відбудованій Польщі, як ставили ся ріжні Вишневецькі й Чарнецькі в Польщі минулій, — як бачимо — істнує в цїлій повнотї.
Тільки — обчислїть ся, чи стане сили. Український нарід за весь час польського панованя давав усе докази, ще з польською експанзією на евої землї не погодить ся і буде боронити ся до останної каплї крови. Скільки крови поплило з сього приводу в минувшости, знає історія. А що не инакше було би і в будучности, зачинають розуміти навіть посторонні. "Якби вдало ся польським махерам, котрі в обох цїсарствах є на високих впливових становищах, при мирових переговорах видати галицьких і холмських Українцїв під польське ярмо, то зі Східної Галичини зробить ся нова Македонія (1902—1912), в якій плисти-муть ріки крови — мимо мира!" Так пише нїмецький обсерватор польсько-українських відносин, д-р Фальк Шуп, і сї його слова повинні бути пересторогою як для осередних держав так і для Поляків.
Український нарід не дасть себе здавити. 