◦ ◦ ◦ ◦ ◦ ◦ ◦ ◦ ◦ ◦

По відомостям польського міністерства закорд. справ, на Вкраїні формуються загони з польських громадян, уроженців "Східньої Малопольщі", а саме: в Проскурові стоїть 1-ий галицький піший полк, котрим командує якийсь Винничок, походженням з околиць Львова; у Гайсині — другий галицький полк під ком. Босака з тарнопільського пов.; у Балті — запасовий галицький загін; у Вапнярці — 3-тій галицький курінь під ком. Кузніцького з Борщівського пов.; у Жмеринці — 1-ий гал. запас. курінь під ком. Кнідика зі Скалацького пов. ("Czas" з 2. ц. м.)   При армії Буденного — як повідомляє офіц. польське бюро — формується перший галицький полк кавалєрії, під командою мешканця Золочівського повіту — Осайкова. При 60-тій сов. пішій дивізії формується кінна галицька бриґада під назвою червоного галицького козацтва. Всі ті формації входять в склад 12 і 14 сов. армій та армії Буденного.   Український студенський союз у Львові був закритий польською владою 29-го квітня ц. р., його книжки й папері, після ревізії забрані, мешкання опечатано. Причиною являють постанови У.С.С., приняті на надзвичайних загальних зборах У.С.С., 23-го квітня ц. р., та на Головній Раді, 24./IV. ц. р., про бойкот польських вищих шкіл у Сх. Галичині і и.   Старі галицькі москофіли примінюють нову тактику. 23. квітня б. р. "Собраніе Русских Обществъ во Львовѣ" улаштовало концерт, присвячений пам'яти Т. Шевченка. Програм концерту складався з "Заповѣт"-а (хоровий спів), деклямації, сольових співів з творів Шевченка і українських і російських композиторів — Лисенка, Ніщинського, Чайковського і ин.   Д-р Ашкеназе, делєґат Польщі при Лізі Націй, виїхав до Брюкселі. В його спеціяльному віданню є справа Сх. Галичини.   [Воля, 14.05.1921] 