Огляд закордонної політики.

Малий фейлєтон   — Що, я, справді, гірший за инших чи що?   Яку ґазету чи журнал не розгорнеш, скрізь тобі:   — Огляд закордонної політики.   — "Вперед чи назад"?   — "Мирова катастрофа".   — "Світова пожежа".   — "Економічне банкроцтво".   — "Всесвітня революція".   — "Нові політичні комбінації".   Etc. Etc.   Розумієте заздрісно.   Усі пишуть, а я ні.   Так оце і я вирішив оглянути закордонну політику за останні місяці.   Розуміється, — це справа нелегка.   Але... Попробую.   Тай почуваю, що треба зазнайомити з цим питанням, а то багацько з наших громадян не поінформовані.   Зустрів одного приятеля.   Кричу:   — Товаришу! Де Шанель?! Чули? Підходить.   — Продав, — каже — 450 карбованців.   — Кого, — кажу, — продали?   — Та ви-ж про шинель?!   — Про яку там шинель?! Де Шанель! Новий французький презідент. Вибрали оце недавно.   — А-а-а-а! Вибрали?! Недавно?! Що з того? І банк запечатали теж недавно. Прощайте. Поцілуйте його у вічі, а він вас хай цмокне двічі. Та будете родичі: Де Шанель!   Людина, як бачите, зовсім не знайома з останніми закордонними міжнародніми подіями.   Ну, як тут не напишеш?   Звичайно, не будуж я робити огляд міжнародньої політики всього світу. Я лише буду говорити про ту політику, що "осьтут" у мене сидить.   "Осьтут" — це значить — на потилиці.   ***   Східне питання.    Значить так.   У Франції був Жорж Клємансо.   В Анґлії, на жаль, ще й досі є Льойд Джордж.   Хоч останній і каже, що ніби хоче на покой, — але дурить — не хоче.   Одріжняються вони оден од другого, як ви й самі бачите, лише тим, що в одного "Жорж" стоїть спереду, а в другого — з заду.   Так оці два Жоржі вирішили розвязати східне питання в той спосіб, щоб відбудувати "Єдиную-недѣлимую".   Наймили для цієї справи трьох дурнів: Колчака, Юденіча та Денікіна.   Большевики за нашою допомогою по черзі набили морду всім трьом.   Тоді тіж самі Жоржі наймили четвертого.   Четвертий теж лізе, висовує потроху й свою. І його буде бита.   Оця вся процедура зветься тепер політиками:   — "Найболючіше питання сходу".   Чому — "найболючіше"?   — А ви як гадаєте? — Як по морді бють, те хіба не болить? — Болить!   — Тому й "найболючіше"!   ***   Друге політичне з'явище, яке цікавить нас також як і инших, це — Версальський мир і його наслідки, що, як кажуть, вирішив питання заходу.   Це справа така.   Зібралися у Версалі представники Антанти й закликали представника — ворожої Німецької Держави, щоб помиритися.   Прийшов бідолашний Карло Карлович. Один представник Антанти вхопив Карла Карловича за горло, другий за ноги, а третий вперся йому колінком у живіт.   — Ну, що — кажуть, — Карло Карлович, — биться, чи мириться? Миришся?!   — Ja! Ja! Bitte! Bitte! Рятуйте хто в Бога вірує!!!   — Bitte! кажеш? Тото-ж. Ну, йди! Значить, ми з тобою помирилися!   Вийшов Карло Карлович за ріжок, обернувся, та кулаком:   — Почекай, бісової віри, я з тобою помирюся!   Поїхав до дому, і тепер у нього армія більша, як у міліон баґнетів.   Так, що ще довгенько дияконові в церкві доведеться возглашати:   — "І мира мирові у Господа просим!"   ***   Третий цікавий мент у міжнародній політиці — це вибори президента Франції.   Тут справа вийшла дуже серіозна.   Розумієте, Клємансо, гадаючи що його оберуть, одружився з молодою дівчиною. — Для сальону, значить. Бо жінка так вона на цих самих сальонах дуже добре розуміється.   А обрали Де Шанеля!   Клємансо в розпуці.   Тай справді. Чоловяка вже старкуватий. Що він з нею має робити.   Пише до Де Шанеля.   — Mon cher, — Поль! Коли ти вже президентом, те забирай, — говорить, — собі й президентову.   А той йому:   Mon cher — говорить, — Жорж! Не задля того я пішов у президенти, щоб всяких там чужих молодиць годувати.   А молодиця аж пінить.   "Що я за тебе, стара панчохо, йшла, щоб ти мені мемуари тут розписував... Обверсалився, та годі...   Один лише ґенераліссімус Фош не падає духом.   Як спитають:   — Ну, що, ексцелєнція, як наша кандидатура в президенти?   — "Одноголосно!" — каже.   . . . . . . . . . . . . . . . . . . . . . .   Оце, так-би мовити, найголовнійші моменти сучасної міжнародньої політики.   ** *   Хочеться ще зазнайомити Вас з міжнароднім економічним становищем.   Про своє не буду говорити. Ви його гарно знаєте. Що ж до заходу.   Ви, мабуть, спостерегли вже, що захід може експортувати?   Це: циґарнички, бібулку "Abadiе", гребінці, папірові гаманці, масть для черевиків, цвяшки для підошов.   Імпортує:   — Пшеницю, цукор, залізо, вовну. Товарообмін значить.   У ч.2 віденської "Волі" І. Фещенко-Чопівський помістив статтю від назвою:   — "Що може дати Україна західній Европі?"   Знаєте, що він пише? Може дати:   — 10 міліонів тон усякого збіжа.   — 300—600 тисяч тон цукру.   — 100 тисяч тон марганцової руди.   — 500 тисяч тон залізної руди.   Фосфорити, сіль, соду, залізо, ліс і т. и. і т. и.   Багато де-чого!   Що може, то може. Факт!   Але не дасть. Єй Богу, не дасть!   Та щось і не чути, щоб готувалася дати.   Так ще чутки ходять, що селяне готують для Західної Европи оглоблі, кілки і прочі деревляні важні вироби.   Це західна Европа одержить безумовно, як тілько прийде.   Громадська думка   