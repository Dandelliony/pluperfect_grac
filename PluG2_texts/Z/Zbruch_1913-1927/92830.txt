◦ ◦ ◦ ◦ ◦ ◦ ◦ ◦

Нужда у Львові. Положення львівського населення стає з кождим днем страшніще. Після звіту президента Наймана на засіданню маґістрату в суботу дня 11. жовтня ц. р., Львів з надходячою зимою стає перед катастрофою. Дідичі не додержали зобовязань, бо не доставили назначеного законом континґенту збіжа. Варшавський уряд ніяк не дбає про поліпшення апровізації у Львові. Провінціональні старости не позволяють вивозити найменших засобів до Львова. Чи введення збіжевого монополю принесе яку користь, годі нині сказати. На разі маґазини маґістрату пусті. Нема муки, ні цукру, нема вугля і товщів. Маґістрат старається дістати хоч бульбу для бідної людности на зиму, але й це зависить від варшавського уряду, бо треба вивозити бульбу за границю та міняти за инші товари. Львів потребує денно 5 ваґонів бульби, а тільки не дістає. Тепер введено вільну торговлю бульбою, місто не може робити закупів, а може лише реґулювати ціни. Денатурованого спірту нема зовсім. Віцепрезидент Хлямтач жалувався на лиху комунікацію, яка утруднює довіз споживчих середників. Радний Влодзімірскі підніс — найрозумніще — щоби маґістрат не закривав катастрофального положення та не робив рожевих обітниць, бо тим ніяк не успокоїть населення. Ми теж кажемо, що обітниці на ніщо. Треба корінної зміни маґістрацької господарки.   Галицькі яничари. З України доносять нам: Наші галицькі москвофіли зорґанізували в Росії армію з самих галичан, під назвою: "Ґаліцко-русская добровольческая дружіна". Отаманом цеї дружини є б. царський ґенерал Скутарін, який підлягає ґен. Денікінови. Вони бються на українськім фронті на Волині коло Хотиміра. Їх цілю є розбити українську армію і йти на Галичину "освобождать русскихъ". Москвофіли дуже знущаються над українським населенням, яке відноситься до цих яничар ворожо. Денікін називає їх "лучшими синами святої Русі".   Страйку друкарів у Львові не буде! Як довідуємося, між робітниками й працьодавцями прийшло в понеділок до угоди, супроти чого страйку друкарів не буде.   Арештування наших товаришів. Минулого тижня арештовано в Косові кількох наших товаришів салінарів, між ними тов. Дмитра Кременюка. В справі їх увільнення інтервеніюють наші львівські товариші.   Знесення максимальної тарифи у Львові. Апровізаційна комісія у Львові знесла максимальну тарифу сливе на всі харчеві середники, про що ми вже доносили. Мотивом цеї ухвали було переконання, що по знесенню максимальної тарифи вирине на продаж велика скількість харчів, які дотепер були поукривані, а наслідком того спаде їхня ціна. Як буде дальше, побачимо. Та на разі ціни всіх артикулів пішли в гору, а й в будучности нема виглядів на знижку.   Польські залізничники грозять страйком. В понеділок відбулося у Львові віче польських залізничників в справі поліпшення економічних відносин. Віче приняло резолюції, в яких ставить урядови цілий ряд домагань. Коли ці домагання не будуть поладнані до означеного речинця, ухвалили залізничники приступити до страйку з днем 18. ц. м.   Зменшення залізничого руху на лінії Брюховичі-Львів наступило наслідком рішення львівської дирекції залізниць. Від 13 жовтня здержано поїзди ч. 2222 і ч. 2221.   Безплатні купелі у Львові дає американський Червоний хрест в бараках на площі Більчевського коло костела Єлисавети, на площі Теодора і при вулиці Арцішевського (бічна "під Дубом"). Бараки, в яких уладжено купелі, є огрівані. До купелі дають теж даром мило і біля.   Крадіж нафти в Дрогобичі. В Дрогобичі переводиться тепер арештування за крадіж більше чим 100 цистерн нафти в ціли вивозу за границю. "Slówo Polskie" доносячи про це, каже, що арештування сягнули в сфери польських урядників скарбових, залізничих і рафінерії.   Вперед!   