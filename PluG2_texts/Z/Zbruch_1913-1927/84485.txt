Бойове звідомлення з 7. падолиста 1918.

  Вчера о год. 7. рано зголосила польська сторона зірваннє завішення оружа й бої розпочалися наново.   Залога касарні Фердинанда при Городецькій улиці зводить щоденно великі бої від 4-ої рано. Сьогоднішній наступ коштував противника багато вбитих і ранених, які покрили подвіря касарні і ул. Городецьку. Ворог припускав тричі наступ, але кождий наступ відбила геройська залога касарні.   Бараки в сторону вул. Бема згоріли підпалені неприятелем.   На Підзамчу цілий день боротьба з лєґіоністами і бандами, які в значній силі наступають на дворець. В полудне ситуація стає тут критичною. Залогу скріплено одною сотнею УСС. під командою чет. Іваницького і приведено порядок. Коло півночі повторили банди свій наступ і вдалося їм навіть в однім місци зблизитися до нас, одначе в кількох мінутах їх розбито.   Польська артилєрія острілює цитаделю.   Почта в наших руках — мужва держиться знаменито. Від початку обсадження почти службу телєґрафічну і телєфонічну повнять панни Оля і Галя Озацькі, видержуючи з незвичайною посвятою усі труди і прикрости воєнного положення.   У вчорашніх боях відзначилися між иншими четар Лісовецький і четар УСС. Квас.   Зрештою положення незмінене.   Українська Генеральна Команда.   Діло 