† Посол о. Йосиф Фолис

Львів, 10. жовтня 1917.
Як уже відомо нашим читачам з нашої телєґрами з Відня, в ночи з 8-го на 9-го с. м. помер у Відни о. Йосиф Фолис, парох Скнилова під Львовом, пірляментарний посол виборчого округа ч. 64 (Львів повіт—Винники—Городок—Щирець). Покійний від довшого часу нездужав на боляк в жолудку і піддав ся операції на клїнїцї проф Паля; смерть наступила наслїдком поопераційних комплїкацій. Похорон буде в четвер, 11. с. м.
О. Йосиф Фолис уродив ся в 1862 р., ординував ся в 1888 р. Його жінка, Марія з Курбасів, уже давно вмерла. Син Михайло, відбувши садівничо-огородничі студії в нїмецькім Шлеску і в Чехії, є урядником "Сїльського Господаря".
По сотрудництві в Кустини коло Лопатина прийшов о. Йосиф Фолис на парохію до Скнилова під Львовом, де перебув цїле своє житє. Що був добрим пастирем своєї громади, який дбав як про її моральне так і матеріяльне добро, свідчить побудована ним церков, читальня, просвітні і економічні орґанїзації в селї, переведена парцеляція.
Сповняючи духовні і громадянські обовязки в своїм селї, Покійний займав ся різночасно загально народними справами і з часом заняв визначне становище серед дїячів наших центральних орґанїзацій у Львові, які мали в нїм дїяльного і щиро справі відданого члена.
При перших виборах до парляменту на основі загального виборчого права в 1907 р. виступив о. Йосиф Фолис як кандидат Народного Комітету в окрузї Львів повіт—Винники—Городок—Щирець і здобув мандат, який задержав також при нових виборах в 1911 р. Як посол не тільки сповняв совісно свої обовязки супроти виборцїв свого округа, але все мав на увазї цїлість нашої національної полїтики і належав до тих, що рішали про її провідні лїнїї. В сїй области розвивав також інтензивну дїяльність з вибухом війни, на еміґрації в Відни, де належав до Загальної Української Ради, і аж до останних хвиль свого житя.
Звісна була жертволюбивість Покійного на народні цїли. Датки на сї цїли творили в нього постійну не-аби-яку рубрику. Крім того перед кількома роками жертвував на садівничо-огородничу школу в Скнилові для "Сїльського Господаря" 11 морґову реальність. А перед смертю записав свій маєток на народну цїль.
В віденській клїнїцї згасло вчера житє, повне працї й заслуг для рідного народу, який імя о. Йосифа Фолиса задержить на все в своїй памяти в рядї своїх передових дїячів. 