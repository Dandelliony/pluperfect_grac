Як з біди.. вийти на пана...

Малий фейлєтон   Стрінулися після кількох років розлуки. Сердечно звиталися, сіли на Гетьманських валах, думали, балакали, радили раду, як у світі жити. Зачали розмову очивидно від політики. Говорили про події останніх днів, про універсал...   — У приймах собака був, так і хвоста збув — зітхнув Клим.   Була довга мовчанка.   Максим повів розмову на реальну стежку.   — Треба братися за роботу, бо вигинемо як миші на малопольських пісковинах.   — Так, так.   Перечитали у-двійку анонси всіх львівських денників, переговорили ріжні проєкти, переходили поодиноко ріжні підприємства: українські консуми, українську школу співу, українські драматичні курси, курси української стеноґрафії, українську молочарню, українську пральню, українське бюро слуг, українське бюро посередництва для заключування українських подруж, українську антикварню, українське бюро анонсів... Дарма. Все устроєне, обсаджене, законтрактоване, зареклямоване і на довгі роки заасекуроване...   — Тяжке положення, як писала "Гр. Думка"...   — Так, так...   Була довга хвилина мовчанки.   Збудив їх з глибокої задуми сердечний друг з давних літ Палядій Митка. Сів собі коло них. Розговорилися. Представили йому свою журбу, всі свої пляни, наміри і проєкти, з котрих кожній зачіпав о якийсь сухий пень...   — Лишіть всякі мрії. Я вам дам проєкт. Будете мати хліб і тою дорогою дійдете до міліонів...   Клим і Максим всміхнулися.   — Простий спосіб — говорив Палядій далі. Треба передовсім кинутися до торговлі. Ось бачиш так: купи собі маринаркове убрання за 5.000 корон; за три місяці продаш його за 15.000 корон, за ті гроші купи великий образ Труша. За два місяці дістанеш за нього 35.000 кор. За ті гроші по зміні греко-католицької фірми купиш парцелю. За місяць продаш її за 150.000 корон. За гроші купиш каменичку з довгом. За 3 неділі продаш її, сплатиш довг і матимеш своїх 500.000 корон на чисто. Тоді вступай у спілку до ведення кінотеатру. За дві неділі продаш свій уділ і матимеш на чисто 1,000.000 корон. Значить до пів року будеш міліонером.   Тоді можеш зшов перемалювати фірму на грекокатолицьку і рік два будеш міг вигідно прожити...   Клим і Максим слухали уважно і з захопленням.   Схопилися з лавки і пішли у дві противні сторони.   Громадська думка 