З Народного Комітету.

Львів, 19. мая 1917.
Вчора, дня 18. с. м. відбуло ся під проводом д-ра Костя Левицького засїданє Народного Комітету. Предметом нарад було теперішне положенє українського народу в Австро-Угорщинї і Росії.
Реферат про сю справу виголосив д-р Кость Левицький, підчеркуючи головно всї важні моменти австрійської полїтики від акту цїсаря Франц-Йосифа про відокремленє Галичини аж до заяви цїсаря Карла в Кракові в сїй справі. Бесїдник ствердив, що гроза відокремленя Галичини зовсїм не минула та все ще висить над нами і що для її відверненя треба сполуки. І одноцїльного поступованя всїх українських полїтичних чинників в Австрії. Додатним фактом для нас австрійських Українцїв є теперішні події на російській Українї, які скріпляють значно наше становище в Австрії і які не остануть без впливу на наше будуче правно-полїтичне положенє в Австрії.
Мимо всяких ударів, що спали на австрійських Українцїв в послїдних часах, не треба нам падати на дусї, але спільними силами старати ся відвернути від українського народу в Австрії можливі нові удари і здобути для него повну самоуправу на його областях.
Над рефератом була опісля ширша дискусія, в якій забирали голос : о. Александер Стефанович, д-р Стефан Баран, д-р Лесь Кульчицький, д-р Василь Щурат, Вячеслав Будзиновський і д-р Стефан Федак, після чого принято слідуючі резолюції, поставлені і мотивовані д-ром Стефаном Бараном:
1. З уваги на поведенє австрійського правительства супроти українського народу в Австрії в часї трьох лїт війни, яке нехтувало нераз найбільш житєві інтереси нашого народу, "Н. К." взиває Українську Парляментарну Репрезентацію, щоби в пярляментї і делєґацїях свою тактику приладила відповідно до сього поведеня ц. к. правительства.
2. "Н. К.", вважаючи за річ безумовно конечну одноцїльне співдїланє всїх українських послів в парляментї і делєґаціях, висказує горяче бажанє, щоб усї українські парляментарні посли з Галичини й Буковини з огляду на теперішне грізне положенє українського народу в Австрії сотворити спільну парляментарну орґанїзацію.
3. "Н. К.", витаючи як факт вельми відрадний сполуку всїх українських полїтичних партій і ґруп Закордонної України в Українській Центральній Радї в Київі висказує горяче бажанє, щоби за приміром закордонної України з’єднали ся на ново в Загальній Українській Радї всї українські полїтичні партії австрійської України — згідно з рішенєм членів Ширшого Н. К. і мужів довіря української національно-демократичної партії з 3. лютого с. р. 