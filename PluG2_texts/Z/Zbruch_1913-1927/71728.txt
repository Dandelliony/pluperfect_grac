◦ ◦ ◦ ◦ ◦ ◦ ◦ ◦ ◦ ◦

Посольські звіти посла д-pa С. Днїстрянського відбудуть ся: в Жовкві в недїлю 14. с. м. в 3. год. по пол. в комнатах "Народного Дому", — в Раві руській в понедїлок 15. с. м. в 1. год. по пол. в комнатах "Народного Дому". Українську інтелїґенцію, українських селян і селянки просить ся о численну участь в зборах.
Посади для Українцїв інвалїдів. Заосмотренє, яке дає держава інвалїдам, є дуже низьке та серед нинїшної дорожнечі не вистарчає навіть на їх прохарчованє. Щоби охоронити ся перед недостатком і щоби не бути лиш тягарем для суспільности старають ся інвалїди знайти для себе якесь занятє. Держава приходить з помічю і обсаджує цїлий ряд вільних посад лиш інвалїдами. Істнує навіть окреме краєве бюро працї для інвалїдів при Краєвім Видїлї, якого обовязком є вистарати ся о відповідне занятє для кождого інвалїда, який там зголосить ся. Бюро веде в тій цїли точну евіденцію вільних місць. Українцї-інвалїди чи з байдужности, чи з незнаня не зголошують ся до уряду з прошенями о винайденє їм відповідного для них занятя, жиють в недостатку, а вільні посади в державній службі в Східній Галичинї дістають інвалїди польської народности. І так саме cero тижня оповістило бюро, що є вільні три посади функціонарів ц. к. державної прокураторії, дві при судї в Дрогобичи, одна пру судї в Самборї, десять посад громадських писарів в косівськім повітї, одна трафіка до винайму в Перемишли і т. п. Вільні посади в Східній Галичинї повинні бути обсаджені інвалїдами української народности. Польські часописи призначені для народу, прим. "Пяст", пильно оголошують донесеня краєвого бюра, які є вільні місця для інвалїдів в Східній Галичинї і як о них належить старати ся, бо вони знають добре, що в сей спосіб запевнюють собі позицію в Східній Галичинї. Пожаданим було би, щоби також "Свобода" що тижня містила такі оголошеня, а наші посли щоб постарали ся, щоби інвалїди-Українцї мали першенство при обсадї вільних місць в Східній Галичинї перед інвалїдами-Поляками. Кромі сего о кождій обсадї місця Поляком, о яке старали ся і Українцї, належить донести до Народної Канцелярії.
Кавова мішанка. З днем 8. с. м. розпочала ся продажа кавової мішанки в 24 звичайних склепах міського апровізаційного заведеня, та в склепах пп. Рідля при Капітульній площі, Майнля при ул. Академічній і Косцїцького при ул. Коперника. Продажа буде відбувати ся в годинах означених на склеповій вивісцї, та за зложенєм відповідної скількости кавових карт, на ¼ кґ. мішанки і на протяг 8 тижнїв, то є від 29. IX. до 23. XI. с. р. включно. Цїна за 1 кґ. кавової мішанки виносить 4 корони, або ¼ кґ. одну корону. Консумових кавових карт, означених буквою "К", не можне буде реалїзувати в тих склепах, бо консуми дістануть для своїх членів кавову мішанку безпосередно з Централї кави з Відня.
Поворот українських переселенцїв з Сибіри на автономну Україну. "Утро Росіи" з 4. н. ст. вересня у телєґрамі з Омска повідомляє: Місцеві українські орґанїзації одержали від У. Ц. Ради порученє повідомити Українцїв про те, що переселяти ся на Україну зі Сибіру ще за скоро, бо ще не уладжена автономна Україна.
Справа топлива. Одна з найбільш пекучих справ апровізації міста се заосмотренє мешканцїв в топливо. На конференції, яка відбула ся в пятницю в Кракові, при участи представників намісництва і делєґатів міст, мало запасти рішенє про придїл вугля для мешканцїв. На жаль делєґати міст довідали ся з уст представника правительства, що розпорядженє в сїй справі появить ся аж 1. падолиста (отже спізнене на кілька тижнїв). При тім заявлено делєґатам, що панує недостача вугля і накликувано до як найбільшої ощадности. Сформуловано при тій нагодї правило, що насамперед треба заосмотрити в вуголь мешканцїв, опісля міські промислові заведеня, як елєктрівня і ґазівня, дальше готелї і реставрації, а вкінци школи. З хвилею, як ввійде в житє вуглеве розпорядженє, розпічнуть урядованє по містах роздїлюючі комісії, в яких засїдати муть: вуглевий референт, представники великих і малих купцїв, консумів і кооператив. Управа міста Львова видала поки що зарядженє провізоричного придїлу вугля, який має наступити з днем 15. с. м. Заряджено вже друк провізоричних вуглевих карт на короткий час, а рейонова продажа вугля на карти, які будуть роздані в сїм тижни, буде відбувати ся (як вже заповіджено) в кількадесяти складах в ріжних точках міста. 