◦ ◦ ◦ ◦ ◦ ◦ ◦ ◦ ◦ ◦

На привитанє Митрополита. Відень, 13. липня 1917. Нинї виїхала до Берлїна українська депутація (поc. Кость Левицький, Евген Левицький, Петрушевич і Трильовський, о. митр. Жук, радн. Фединський і проф. Микетей) задля привитання митрополита Шептицького.
"Український кабінет". Чи подана в попереднім числї "Дїла" телєґрама ц. к. Бюра кореспонденційного про склад "українського кабінету", а навіть про саму назву сього орґану вповнї відповідає дїйсности — сього покищо провірити не можемо. Можемо тільки спростувати перекручені там імена відомих українських дїячів. І так: "мінїстер" війни "Теклюра" імовірно тотожний з п. Семеном Петлюрою, імя і особа котрого знані також у Львові — з його співробітництва в "Л. Н. Вістнику" в рр. 1905—7 і з його кількалїтного побуту в нашім містї. Знов-же адвокат "Судовський" — се імовірно п. Валєнтин Садовський, імя котрого відоме між ин. із його правничих і статистичних праць в українських видавництвах. Щодо инших імен, то здаєть ся, що імя "Мартів" треба читати Матрос. Чи Туган-Барановський тотожний з европейської слави ученим-економістом сього імени, котрий перед війною стояв недалеко українського руху — не можемо сказати.
Знесенє руссифікаційних законів. На підставі законів з рр. 1869 і 1876 урядники московського походженя на службі на Українї (південно західнім краю) одержували додатки до своїх пенсій за обруссїнє. Куратор київського шкільного округа М. Василенко зробив представленє до мінїстерства просвіти про знесенє сих додатків — Ф. К. 