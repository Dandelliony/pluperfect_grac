"Наша перша весела недїля."

У Відни, 20. грудня 1916.
Як дуже потрібна є розривка й взагалї згуртованє наших українських ранених жовнїрів у сїм тяжкїм часї, бачить ся з вдоволеня й вдячности, з якою приняли наші ранені популярний концерт в честь Франка, уладжений 19. м. м. заходом Укр. Жіночого Комітету у Відни. Кілька сот жовнїрів з радістю і зворушенєм прислухувало ся кождій із справдї дуже гарно виведених точок.
Виразом вражіня, як зробив на них сей вечір, буде отсей лист, надісланий до Укр. Жіночого Комітету:
"Відень 20/11 1016. В перших словах промовляю до Вас з щирого серця: Слава Ісусу Христу!
"Дякуємо ласкавому комітетови і всїм ласкавим добродїям за те, що трудили ся тим українським війсковим концертом. Ми були також на концертї, а потім у Вашій читальнї, усе нам дуже подобало ся. Вернули ми назад до шпиталю на ніч, а переночувавши щасливо, встали рано і зачали собі пригадувати, як то весела була нам тая недїля. За ті часи, від коли ся нещаслива війна, то була перша весела недїля! Самі ми не знаємо, якую Вам подяку написати маємо. Дякуємо тим, що промови мали, і тим, що красні піснї співали і гарні вірші говорили, як і тим, що згляд на ранених мали. Щоби так Господь Бог допоміг нам війну скінчити і до Галичини вернути і у таких концертах забаву мати — Бога хвалити, а не гнївити.
"В імени товаришів: Іван Ковтун зі Зборівського повіту."
Український Жіночий Комітет зі своєї сторони складає сердечну подяку всїм тим, що помогли йому в уладженю сього концерту і знаменитим виконанєм усїх точок звеличили память великого ґенїя й зробили таку радість нашим раненим жовнїрам. Нехай сей лист від вдячних слухачів буде доказом що не дармо підняли сї труди.
Неменша дяка належить ся також усїм тим, що своїми грошевими жертвами під час концерту покрили кошт його уладженя і через те дають змогу уряджувати дальше такі концерти.
На другий день Різдвяних свят буде в тійже салї і порі концерт Українських Колядок, з святочним привітом, деклямаціями.
Ол. Г. 