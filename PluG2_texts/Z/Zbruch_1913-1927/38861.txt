Лист з поля. — Вивезені Українці. — "Добровільні" виїзди зі Львова. — Розвязанє міської Ради.

Лист з поля.
— 22. червня 1915.
Тепер горячий час, нема коли писати довгі листи, отже тілько коротко скажу дещо про ті сторони, що я їх сам оглядав. Маю на думцї північну Буковину і сусїдні галицькі повіти. І тут, як всюди, росийське військо ще в зимі наробило великої шкоди, але все таки знати було хоч деяке милосердє і пощаду. Але від 9. мая, як Росияни увійшли знову в сї сторони між Днїстром і Прутом, не щадили вже нїкого і нїчого, і то звичайно зараз, коли ще входили, а не тілько при відходї. Руйнували всіх, і панів і жидів і селян. У тих дворах, де нераз їх попередники добре бавили ся, тепер все поломане, побите, подерте, повивертане, розкинене і згноєне; в иньших спалене. Дїдичі дїйсно поруйновані тим більше, що їх лани незаорані, поросли бурянами в пояс. Жиди в місточках мають також величезні страти. Н. пр. у Гвіздци Росияне спалили 142 доми (в тім 9 християнських), в Городенцї коло 300 домів; таке саме стало ся і в Заболотові, Снятинї, Залїщиках і в инших місточках, хоч не всюди.
За те всюди обрабовано і понищено склепи і мешканя — і то з такою лютостию, що не можна начудувати ся людській злобі. Н. пр. видирали клявіші і струни з фортепянів, дверцята з груб, били зеркала, образи, вікна, все ломили і дерли, чого не хотїли забирати. До того ще й неминуче тут полагоджували свої потреби. Коли увійдеш до такої хати, чудуєш ся і питаєш сам себе: "На що се? Чи се також належить до війни?"
Богато сїл також згорїло. Н. пр. в Озерянах згоріло 114 хат, в Борівцях — Кисїлеві з 90 хат, — се ті села, що я бачив — а спалених є далеко більше. Зрештою нема майже села, де би хоч кілька хат зовсїм не зруйновано. У людий забирали без гроший все, чого треба було для поживи вояків і коний. Забирали збіже і про запас, зсипували разом і вивозили. Хто в пору не поховав худоби десь у поли, по ямах, або в дебрах по лїсах, сему видирали її, не богато питаючи. Нарід тепер далеко тяжше нарікає на ворогів, як перше, — наполоханий, нервовий, всего готов позбувати ся і втікати. Мужчин по селах мало — і видко зараз жіночу непорадність у тяжшім положеню.
Що правда, натерпіли ся жінки не лише шкоди, але і ганьби. Матери переховували доньок по ямах, на деревах, на подах, аби лише не впали в очи. Мимо того уже родять ся по селах неправесні дїти і буде їх небавом більше. В однім селї начислено 18 жінок при надїї, хоч їх чоловіки на війнї. Кілько лише з тої причини буде нещасть на селї по війнї!
Місточка тепер майже пусті. Мужчин — Жидів Росияни дуже часто забирали з цїлого місточка з собою. Яка тому причина, трудно певно довідати ся. В Городенцї пятьох повісили. Хто з Жидів лишив ся, не має по що вертати ся до дому. Але, що правда, були й такі, що потрафили богато сховати і тепер витягли на верх.
Також калїк між дїтьми і старшими людьми тут досить богато через війну — поранили їх кулї. І випадків смерти було немало. У Заставнї Москалї полишили навіть порозкидані бомби і ті розірвали двоє людий. От так то увесь нарід терпить від війни.
О. М. Вивезені Українці
"Нове Слово" (ч. 1.) в новинцї п. н. "З сумних вістий" пише: "Заки повернемо до систематичного представленя нашої мартирольоґії під росийським панованем, покищо подаємо до відома наших ш. читачів і всеї української громади, що Москалї перед уступленєм зі Львова вивезли наших визначних громадян: суд. радн. Романа Сосновського, дир. "Днїстра" д-ра Ст. Федака, радн. маґістрату Баньковського, шкільн. інспектора д-ра Мих. Коцюбу, кустоса укр. "Нац. Музея" д-ра Ілярия Свєнцїцького, інж. Волод. Бачинського, шк. інспектора Ів. Матїїва, директора Краєвого Союза Кредитового Костя Паньківського, проф. полїт. Івана Левинського, віцедиректора "Днїстра" Сидора Бриттана, інспектора "Днїстра" Осипа Кузьмича, канц. митр. конс. о. Мих. Яцковського, о. Щепанюка, о. д-ра Яремка, о. Евзебія Бачинського і ин."
До сього додамо, що на основі инших донесень між вивезеними має знаходити ся також голова Видавничої Спілки "Дїла" Микола Заячківський, директор "Нар. Торговлї".
Очевидно, що се імена вивезених в останних днях росийського панованя. Про вивезених давнішнє ми вже доносили. Повну лїсту вивезених можна буде аж згодом подати, як управильнять ся відносини в Галичинї. "Добровільні" виїзди зі Львова.
Перед приходом австрийських військ дуже богато Львовян, що занадто заанґажували ся з хвилевими панами міста Львова, мусїли "добровільно" евакуувати столицю та виїхати до Росиї. В послїдних днях ґубернатор Бобрінський видав, як доносять росийські часописи, 10 тисяч перепусток для виїзду в Росию зі Львова. Передовсїм виїхав на росийську землю цїлий перзонал "Słow-a polsk-ого" — з обережности перед "ґвалтами пруськими", про котрі вшехпольський орґан через десять місяців що дня стільки писав. Іменно виїхали п. п. Васїлевський, Ґрабський, Ян Павлїковський з сином, Вірстляйн, Ґубринович, Беґа, Бандровський, Макушинський, Наке-Накенський, Мачковський. Виїхав також Войтїх Домбровський. Втїкаючи зі Львова забрали з собою також свої родини і більшу часть движимостий своїх та редакцийних, полишаючи лише каменицю при ул. Зїморовича на евентуальне приміненє ц. к. розпорядку про конфіскату майна державних зрадників. До Росиї виїхав також знаний посол Альбін Райський, подоляк. З Банку краєвого виїхав дир. Мілєвський.
Мимо сего по приїздї львівського директора полїциї Райнлендера розпочали ся, як доносять польські часописи, масові арештованя підозрілих о зносини з Росиянами.
Найбільш характеристичне в цїлій істориї з львівським "патріотизмом" є становище майже цїлої польської преси Львова через час інвазиї Росиян, котра за одну ніч перекинула ся на сторону царських наїздників. Найбільше ярке в тім напрямі "Słowo Polskie" добровільно опустило місто, "Gazeta Narodowa" перестала виходити, а инші дневники, як "Wiek Nowy", "Gazeta codzienna", "Dziennik polski" завісили сейчас австрийські власти. Тепер виходить у Львові лише "Gazeta wieczorna" і "Kuryer lwowski". Розвязанє міської Ради.
Львівську Раду міську постигла судьба триєстенської Ради. Одним з перших заряджень австрийських властий було розвязанє Ради міської і установленє правительственного комісаря в особі старости Ґрабовського з Грибова. Мотивами розвязаня Ради було се, що віцепрезидентів Ради Рутовського і Шляйхера вивезено до Росиї, а президент Найман і часть радних є неприсутна, тому нормального урядованя Ради не може бути. Пан Найман, як президент міста, уважав за свій обовязок утечи зі Львова ще в вересни, щоби в Відни було кому висилати в імени столицї Галичини телєґрами, між иншими послїдну телеґраму про "татарського ватажка" Хмельницького. Тепер правительство замість покликати до урядованя п. Неймана і радних з Відня, поступило радикальнїйше, бо цілу Раду розвязало. До помочи комісареви додано прибічну Раду, зложену з 18 членів та 6 заступників, з того 3 Українцїв і 3 Жидів.
З Українцїв входять в склад Ради дир. академічної ґімназиї п. Ізидор Громницький і нотар п. Йосиф Онишкевич, а як заступник директор "Народної Торговлї" п. Василь Нагірний.
Президентом ради іменований д-р Рутовський, а в його неприсутности має аґенди сї вести д-р Кароль Еплєр. 