◦ ◦ ◦ ◦

Відозва до української інтеліґенції. Ставропигійський Інститут, котрий в минулих століттях удержував вищу школу світських і духовних наук, вважав і в нинішніх змінених та трудних обставинах головним своїм обовязком дбати про плекання христіянського духа, привязання до Церкви і нашого обряду серед українського суспільства. В тій ціли упросив Ставр. Інститут ВПр. Митрополита ґр. А. Шептицького о відповідні виклади для української інтеліґенції і академічної молоді обох полів з обсягу фільософії реліґії. ВПр. Митрополит заявив готовість виголосити цілий ряд викладів з обсягу фільософії реліґії, котрі розпічнуться в пятницю дня 30. н. ст. квітня точно о год. 5 по пол. в салі Ставропигійського Музея (при вул. Бляхарській ч. 11., І. пов.). Виклади будуть відбуватися раз в тиждень, кождої пятниці, точно о год. 5, аж до 2 липня включно, на котрі Старшина Ставроп. Інституту запрошує українську інтеліґенцію й академічну молодь до численної і правильної участи. Від Старшини Ставропигійського Інституту. У Львові, дня 26. квітня 1920. Д-р Ст. Федак сеніор. — Яценьо секретар.   Подяка. Всеукраїнський Окружний Комітет в Чікаґо надіслав на адресу Самаританської Секції У.Г.К. у Львові 100.000 К. для полонених Українців. Сею дорогою складаємо щиру подяку нашим братам за океаном іменем наших нещасних полонених і інтернованих. За Самаритянську Секцію У.Г.К. д-р М. Паньчишин, О. Косевичева.   Присуд смерти в Стрию. На днях, цивільний суд карний в Стрию видав присуд смерти на зелізничого машиніста Українця Петра Яцкевича. Справа була така: За української влади їхав транспорт козаків на підмогу облоги Львова. На стації Більче-Волиця урядник Поляк, котрий зложив присягу українській державі і сповняв службу на цій стації зарядив зле уставлення "вайхи" і поїзд вискочив з шин. Українські військові власти перевели слідство і розстріляли урядника. Сей поїзд вів якраз Яцкевич. В часі відвороту українських військ, Яцкевич враз з 4 дітьми (3—15 літ), виїхав на Україну. Там помер син на тиф. Яцкевич вернув з 3 дітьми до Тернополя. Тут пізнав його один польський жовнір. Його арештували і привезли до Стрия. Суд цивільний карний засудив його на кару смерти через повішення, тому що він мав спричинити вбийство урядника Поляна. Обжалованого боронили два адвокати, один Жид і один Українець. В понеділок 26. квітня мав бути виконаний присуд, але оборонці віднеслися до Начальника Пілсудського. Маєток Яцкевича сконфісковано і призначено для родини вбитого урядника Поляка.   Знов зачинається. Тепер, по "польсько-українській угоді", коли польські війська враз з українськими ідуть боротися за "нашу і вашу" починається нова фаза арештовань і конфіновань. Учитель Федак Григорій з Деменки малої пов. Жидачів, літ 60, перше був арештований за се, що син його при українськім війську; тепер конфінований. Инших батьків, котрих сини є при українськім війську, "льотна жандармерія", котра ввійшла в цей повіт по приході польських військ, карала навіть 65 літних старців 150 буками. В перемишлянськім повіті конфінують усіх б. військових української армії також сих, що вернули з полону і взагалі всіх, хто був на українськії службі. Мають зголошуватися о год. 8 рано в жандармерії (іти і по кільканайцять км.) а о год. 12 в полудне в старостві (знов іти по двайцятькілька км.)! Таксамо арештують і конфінують в Стрийщині і инших повітах.   Смерть українського ґенерала. В Камянці помер оноді на тиф ґенерал української армії Колодій. В похороні взяли участь головно уповажений ректор Огієнко, мін. війни Сальський, бурмістр Камянця Кобза та представники усіх українських товариств.   Пожежа. Дня 22-го ц. м. в часі великої бурі повстав грізний пожар в Саранчуках бережанського пов. Згоріло около 50 господарств, які по пожарі 1915 р. були провізорично відбудовані. До загальної нужди викликаної довгою війною долучився ще той пожар, який кинув людей найнещасливійшого від р. 1915 села в безвихідне положення. Погоріло усе, що бідні і так люди могли ще доховати. А помочі тепер вже з нікуди! Причиною вогню — діточа забава сірничками.   Громадська думка 