Українська суспільність і війна.

Львів, 1. липня 1916,
Осению 1914 р. відступили австро-угорські війска в Карпати. Східну Галичину залила повінь російського наїзду. В краю остало ся українське населенє в трівозї за добутки свого тяжкого вікового труду і за свою будучність. Проте задержала українська суспільність за весь час наїзду у себе духову рівновагу, а супроти неприятеля своє національне достоїнство. Не було з її сторони нї одної проби переговорів, зближеня чи порозуміня з російською окупаційною адмінїстрацією, хоч-би про найконечнїйші житєві потреби. Досить сказати, що в деяких околицях українське селянство відказувало ся навіть брати від окупаційних властий звичайні підмоги для голодуючих, насїня на засїви, коний до плуга.
Для своєї-ж держави заховала українська суспільність серед туги за своїми війсками незмінену і несхитну вірність і сповняла для неї дальше свою тверду і жіртвенну службу. Скільки своїх ранених вояків вирятувало українське селянство, скільки бранцїв переховувало у себе за той час, скільки жовнїрів перевели наші Бойки чи Гуцули добре собі, і нїкому більше, не відомими стежками на той бік. Як боронило ся теж саме селянство перед заливом православя, запрошуючи до своїх сїл греко-католицьких священиків з других місцевостий, щоби тільки відсутність власного духовника не дала російським властям приводу до поміщеня в тім чи другім селї православного священика. До сього навести би можна ще тисячі фактів, їх учасників і свідків. І все те робило се наше винищене війною, збіджене, безщасне і пригноблене селянство, та ще підчеркнути треба без нїякого, впрочім неможливого в тих відносинах, полїтичного проводу.
Власна гідність супроти неприятеля, вірне сповнюванє обовязку своїй державі — і щось більше до того: жертвованє для неї серед воєнного стану, за неприятельським боєвим фронтом, своїм майном і житєм, — се основні риси морального обличя українства підчас інвазії. А дїяло ся се після памятної осени 1914 р., так богатої досвідом для нас. І ще одно треба підкреслити: у тих дїяльних висловах народних почувань не було ні тїни якоїсь національно полїтичної користолюбивости. Була се лицарська вірність і честь народу, чиста, як бюча з жерела сріблистою струєю здорова вода. Чиста, — бо ще раз повторяємо — безкорисна. Тим вона дуже дорога і цїнна для нас самих.
Весною 1915 р. вернули наші війска до краю. Проходили серед киданих на них сїльськими дївчатами цвітів, дїточих радісних окликів і святочних церковних процесій. Радісні почуваня стали переходити в дїло. Українське сїльське жіноцтво кинуло ся нести поміч раненим; до усїх шпиталїв построєних за ц. і к. армією зносило молоко в коновках та всяку другу поживу і відказувало ся взяти за те заплату. Після заведеня нормальних відносин занесло українське населенє, в більшій части жінки жовнїрів в полї, свої ощадности і воєнні причинки в державні каси на воєнну позичку, теж безкористовно, бо з льокацій своїх дрібних ощадностий для них нема великих грошевих зисків, коли ті дрібні квоти нинї в сільськім господарстві необхідно потрібні. А в деяких повітах суми зібрані на воєнну позичку значно переростають мілїони. Українська суспільність радо віддає державі своє майно.
На боєвім полї стоїть вже два роки український жовнїр і бє ся по геройськи. Цїлі сторінки урядових війскових видань записані іменами упавших і відзначених українських вояків. Із самовідреченєм жертвують жовнїри-Українцї свому цїсареви і державі свою кров.
З усїх околиць краю доносять про чудовий стан засївів в східній Галичинї. Чужі і українські кореспонденти наших і чужих дневників пишуть, що в Росії найкрасші засїви на Українї. На широких українських землях, на яких веде ся найбільша світова війна серед воєнного лихолїтя пишаєть ся цвитучий город. На згарищах галицьких осель, на землї ще вчера сполоканій кровію українських синів, зораній воєнними стрільнами, начиненій могилами, засадили зеленїючий город українські дїти, старцї і жонота своїми робучими руками. Живий живе думає. Яка гарна і сильна картина любови до житя і житєвої здатности та сили.
Серед воєнної бурі і злиднів зберігла ся народна душа здорова, ясна і чиста та і виявила ось-який безмір своїх скарбів-чеснот. Заяснїла давно невиданим блеском. Як любо самому про себе почувати внутрішнє вдоволенє з того пребогатого морального добра, яке криє ся в глибинї збірної народної душі. Нїколи не буде зайвим в нашій будуччинї вказувати на ті чесноти, а нинї необхідно для кождого з нас окремо і для всїх разом усвідомити їх собі виразно серед теперішних народних страждань. Їх свідомість дає нам почутє вже незнищимої культурної сили. В них завдаток нашого будучого народного талану. Се творчі елєменти, які будівничому нашого національного житя дають тверду підвалину для гарної тривкої будови, що передержить столїтя.
Певно, що для всякого розвитку треба пригожих до того, корисних обставин. Для нашого національного розвитку, коли говорити про націю як цїлість, треба в теперішній його стадії вже тільки одного: законних ґарантій і установлених законом правно-державних форм, які, нїчого більше, тільки не спинювали би рвучої житєвої струї. Чи нам вони будуть дані, не мож сього нинї сказати. Та навіть, якби наші житєві обставини мали стати гірші, нїж були досї, то нас вони вже не знївечать. На те ми вже за сильні. Пережиті злиднї і те лихо, яке нинї перебуваємо, засталили ще нас. Уся сума досвіду, що його принесла нам отся війна, навчила нас не надїяти ся і не дожидати ся для себе добра від нїкого, тільки від себе самих. Скільки ми самі будемо в силї зробити і скільки будемо варті, стільки народного гаразду і щастя добудемо собі серед найгірших для нас житєвих обставин. 
Тим більше треба нам усвідомити собі нинї наші духові вартости. Радїємо ними і вказуємо на них в першій мірі самі про себе, бо в них животворне жерело нашого будучого. А до того: хто має уши, щоби слухати, нехай слухає, хто має очи, ще би видїти, нехай видить.
Пригадуєть ся сказане на передоднї нинїшніх подїй народови золоте Франкове слово: "Ти краса і держава". В почутю наших духових скарбів, яких нам не забере нїяка перемога, є для знеможеного і страждучого нинї народу в терпіню — підойма, в працї і будові нового житя — сила.
с. 