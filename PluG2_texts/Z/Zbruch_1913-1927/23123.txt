Нові погрози.

Указ росийського царя покликав до вправ по всіх ґубернїях росийської держави, за виїмком казанського воєнного округа, резервістів трох річників. Покликанє резервістів до вправ практикують всї держави, одначе звичайно такі вправи розкладають ся на довший час і виконують ся частинами. Росия збирає разом і в однім часї весь континґент резервістів трох річників, (1907—1909) і через се одним махом збільшає чисельність своєї воєнної сили о один мілїон жовнїрів. Вправи мають потягнути ся шість тижнів і закінчать ся великими маневрами в осени. Се значить, що протягом сього часу росийське війско матиме презенцийний стан як на війні, а виконуванє маневрів з такою масою війска повертаєть ся в замасковану мобілїзацию.
Такий сенс має царський указ, який недавно проголошено. Розумієть ся, треба відразу зазначити, що він не означає ніякої безпосередної небезпеки для нашої держави. Одначе він показує, що Росия в найблизшім часї хоче бути з гори приготованою на всякі евентуальности.
Пригадаймо, що міжнародна ситуация все є дуже напружена, а кріза в Альбанїї її лише заострює. Пригадаймо заходи Росиї звербувати і притягнути на свою сторону Румунїю, заходи Франциї й Росиї довести до заключеня коли не союзу з Анґлїєю, то бодай забезпечити собі на певний випадок поміч її, то зрозуміємо, що в найблизшій будучности можуть наступити комплікациї, в яких голос Росиї буде тим сильнїйший, чим більше буде вона в відповідній хвилї приготована до війни.
Не так давно ґраф Берхтольд у делєґациях упевняв народи Австриї, що відносини між нашою державою й Росиєю є "постійно приязні". Як в справі Альбанїї так і тепер ґраф Берхтольд мав щастє, що факти відразу збили його заяви. Вже промова Сазонова, особливо її уступи про роботу "русофобських" елєментів у Галичинї, була сильним ударом в сторону ґр. Берхтольда. А тепер збільшенє о цілий мілїон презенцийного стану росийського війска виразно вказує, що Росия менше вірить в "постійно-приязні" відносини до Австриї, а більше покладаєть ся на реальну силу.
Треба сконстатувати, що царський указ є ударом, який безпосередно вимірено проти суїдних з Росиєю держав — Австро-Угорщини й Нїмеччини. Цілком зрозуміло, що вони не можуть байдужно дивити ся на сю укриту мобілїзацию. Яке-ж значінє вона матиме в усякім разї? Насамперед є вона пробою нагнати страху на Австро-Угорщину, примусово накинути й їй покликанє на ширші розміри своїх резервістів, ослабити її фінансово.
При таких обставинах далеко красше було би не вести полїтики струся, яку веде ґр. Берхтольд, а постарати ся вияснити питанє, як довго ще сусїдні з Росиєю держави терпітимуть постійнї непокої й погрози з її сторони. Далеко красше було би, як би змушено Росию показати свою фарбу. Доси Росия і без війни заподїяла вже богато шкоди нашій державі і веде в її границях інтензивну полїтичну пропаґанду. Так само нї для кого не тайна, що коли їй не вдало ся відновити союзу балканських держав, вона звернула свою особливу увагу на Румунїю, Сербію й Туреччину. Ціль сих її змагань ясна — увязненє як найбільшої суми австрийських воєнних сил на полудни, бо се дає їй красші вигляди на північних границях нашої держави.
З сього погляду особливого інтересу набирають звістки про нові зброєня Сербії. Ся держава вже доси має дуже сильне війско пропорціонально до числа свого населеня. Тепер Сербія думає затягнути позичку на воєнні ціли в Росиї 122 мілїонів франків. З сеї суми 92 мілїони мало би припадати на артилерию й інфантерию, 21 мілїон на закупно воєнних материялів, 7 мілїонів на віддїли саперів. Ся сума має бути ужита й зброєня закінчені протягом трох літ. Для виясненя величезних розмірів сих сербських зброєнь скажемо, що як би Австро Угорщина хотіла зброїти ся пропорціонально до Сербії, вона мусїла би витратити коло 1600 мілїонів. Сї зброєня Сербії показують, що вона числить з можливістю нових збройних конфлїктів, а який би характер не мав сей конфлїкт, він в кождім разї мусїв би близько зачіпати інтереси Австро-Угорщини.
Кінець кінців, як бачимо, ситуация зовсїм не представляєть ся так рожево, як її змалював ґраф Берхтольд. Особливо поведенє Росиї нї в якім разї не має прикмет "приязни". 