Українці і визвольна війна.

П. Мих. Павлик зложив до розпорядимости нашої редакциї лист, писаний до нього українським ученим, котрий від кількох десятків лїт викладав в одній з нїмецьких висших шкіл і котрий має в науковим сьвітї заслужене імя. Лист писаний під вражінєм війни, яка захопила Европу і яка розкриває перед Україною вигляди на визволенє.
Читаємо в сїм листї між ин. такий виклик душі сивоволосого українського громадянина:
"Велика дяка обом цісарам, що зрозумівши небезпеку сьвіта, прискорили той слушний час, на який поневолені народи так довго і нетерпеливо ждали!
"І яке диво довелось нам на нашому віку бачити: московська деспотия, француська република і анґлїйське ненаситне крамарство рука в руку в оборонї душогубців!
"Нехай же всесьвітний сором побє таких лицарів людської свободи і культури, та дай, милосерний Боже, діждатись, щоб нїмецька армада та пястуки поневолених народів розгромили всесьвітну тюрму московського царства".
Так пише старець, котрий глядїв у своїм віці на безконечні роки мартирольоґії й лихолїтя українського народу під Росиєю. А проклін його і молитву його повторює нинї кождого дня кожда українська душа на всїм просторі української землї. 