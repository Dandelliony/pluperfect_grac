Наше становище.

Стало ся! Вона прийшла. З невмолимою конечністю. Цілий ряд лїт сунула на нас мов чорна хмара, і хоч ми робили всї зусиля, щоб відвернути її від себе, вона таки прийшла і в цілім маєстатї жаху стоїть перед нами.
Вона — війна!
Нїхто не може — хоч з тїню слушности — закинути Австро-Угорщинї, що се вона хотїла війни, що се вона нарочно викликала її. Нї, — вона цілий ряд лїт боронила ся перед нею, зі шкодою для свого велико-державного становища і зі шкодою для своїх народів, яких вдержанє мира коштувало за останні роки більше, нїж неодна війна, спроваджуючи на них все більше й більше економічне лихолїтє.
І тепер, коли виявило ся, що се рука сербського сусїда наслала убийників на наслїдника австро-угорського престола, всї ті, яких доля звязана з долею Габсбурської монархії, які в її могучости шукають охорони свого національного житя, які свою будучність звязують з її будучністю, стали перед пекучим питанєм: Доки ще сього? Доки сербський сусїд, напучуваний ворожою нашій державі рукою "заприязненого" північного сусїда, все і все нарушувати-ме наш супокій, примушуючи нас нести весь тягар оружного мира, тягар — важчий ніж тягар війни?
І нема найменшого сумнїву, що нема нїкого в австро-угорській державі між тими, що в її могучости шукають охорони свого національного житя, що свою будучність звязують з її будучністю, — які не були би вповнї солїдарні з тим шляхом, який міродатні круги монархії вибрали супроти Сербії. Бо всї чують і розуміють, що так далї бути не може, що монархія мусить сказати своє рішуче слово і хоч-би кровю і зелїзом здобути собі спокійне посїданє внутрішного мира і того міждержавного становища, яке їй належить ся.
Так, тут ходить о щось більше, як о присмиренє сербського сусїда. Весь сьвіт знає, що той малий сусїд, який своє державне істнованє має в чималій мірі завдячити тій державі, на престолонаслїдника якої наслав убийників, — не має нїякої внутрішної причини відносити ся до Австро-Угорщини ворожо. Та причина лежить деінде, в тій роботї, яка від довшого ряду лїт виходить від нашого "заприязненого" північного сусїда — від Росиї.
Заволодїти цілим славянським сьвітом — не щоби принести йому розцьвіт його духових і материяльних сил, сотворити як найлїпші умови розвитку для тої мозаїки індівідуальностий, з яких він складаєть ся, тільки щоби "всї славянскі ріки зляли ся в ройськім мори" — ось полїтична мрія і ціль полїтичних заходів Росиї. І для здїйсненя сеї ціли всї способи добрі, — навіть те царевбивство, якого привид нїде не сїє такого жаху, як власне на росийськім дворі.
Так згинув сербський Олександер, що не хотїв бути знарядом Росиї, так згинув Франц Фердинанд, що носив ся з плянами полїтики, яка мала заспокоїти австрийських Славян й відібрати Росиї змогу творити з них знаряд свого полїтичного впливу в Австро Угорщинї.
І коли Сербія рішаєть ся отсе на війну з Австро-Угорщиною, то тільки в надїї на поміч Росиї.
Наше становище, становище українського народу в Габсбурській монархії, в отсю хвилю ясне. Поза обовязком, який в такі хвилї мусить сповнити кождий горожанин своєї держави, те наше становище диктує нам наш національний інтерес, обовязок, який кожде поколїнє має перед будучністю, перед істориєю свого народу.
Ми знаємо, що жде нас як нацию, коли б Росия осягнула ту свою ціль, задля якої в Сараєві впав від кулї сербських заговірників австрийський наслїдник престола. Говорить нам про се не тільки положенє нашого народу в росийській державі, але також ті аж занадто виразні голоси і дїла росийських полїтиків і росийської преси, які в своїм походї проти українського народу виразно заявляють, що їх ціль знищити те огнище українського національного житя, яке наш нарід має тут, в Габсбурській монархії, і які для осягненя тої ціли насадили й годують серед нашого народу цілу партию аґентів тої своєї полїтики на знищенє огнища українського національного житя в Габсбурській монархії.
Ся обставина робить наш обовязок супроти австрийської держави обовязком супроти нашого народу. Оборонюючи цілість і могучість Австро-Угорщини, ми тим самим обороняти-мемо наше право на самостійне національне житє, на свобідний національний розвиток.
І сьміло можемо сказати, що в сїй справі нема в нас двох думок, нема хитань між протилежними "ориєнтациями", що наша суспільність — однодушна.
Ствердив се перед півтора роком, підчас останного міждержавного напруженя, зїзд найвизначнїйших дїячів усїх українських партий Галичини у Львові 7. грудня 1912 р., який заявив, що з огляду на добро і будучність українського народу на випадок оружного конфлїкту між Австриєю й Росиєю ціла українська суспільність однозгідно й рішучо стане по стороні Австриї.
На тім стояли ми тодї й на тім стоїмо тепер, — коли інтерес Австро-Угорщини, її повага, її велико-державне становище вимагають від нас жертв. Сповнимо наш обовязок в тім глибокім переконаню, що жертви, яких вимагати-ме від нас австро-угорська монархія, будуть рівночасно жертвами для лїпшої будучности нашого народу. 