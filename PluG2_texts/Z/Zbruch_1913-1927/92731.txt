◦ ◦ ◦ ◦ ◦ ◦ ◦ ◦

  Що чувати в світі?   Атентати на большевиків в Москві не устають. В часі похоронів жертв останного замаху знову кинено кілька бомб. Десять осіб вбито, а 25 тяжко ранено.   В Монахові зібрався баварський сойм.   Тому що Румуни не цофнулися поза демаркаційну лінію, коаліційна фльота розпочала бльокаду Констанци.   Торговельний білянс Франції виказує за час від 1. січня до 31. липня ц. р. дефіцит в сумі 11½ міліярда франків. Ввіз чужих товарів виносив 14½ міліярда франків а вивіз тільки 2¾ міліярда франків.   Австро-Угорський банк мав в минувшім тижні 45.2 міліярдів корон банкнотів в обігу.   Непорозуміння між Францією і Анґлією — як доносить париський "Matin" — вибухло ізза жадання Анґлії, щоб Франція знесла ограничення в справі експорту до Марокка, чому Франція противиться. Непорозуміння є теж із справи Танґеру.   Аґенція Гаваса доносить, що Клємансо пропонує скликання Ліґи народів в листопаді ц. р. для полагодження спірних міжнародніх проблємів.   Німецькі війська ще лишилися в Курляндії. Відносини між Латишами і Німцями напружені. В деяких місцевостях прийшло до поважних непорозумінь.   В Больонії розпочався конґрес італійських соціялістів. Скрайна лівиця розпоряджає поважним числом голосів.   Мировий трактат для Угорщини вже готовий. Границями угорської території є лінія, яка зачинається на північ від Дунаю через Прешбурґ, Комарно аж до Мараморош-Сиґоту, де починається спірна границя з Румунією. Край на північ від цеї лінії припаде Чехо-Словаччині.   Француський уряд предложить палаті проєкт нових виборів, які будуть розписані на 16. листопада. Національні збори для вибору президента відбудуться 2. лютого 1920.   Арабський емір Фаєль енерґічно виступає проти самостійности Палестини, вважаючи її арабською провінцією. Також Сирія і Мезопотамія повинні належати до Арабії.   З Женеви наспіла вістка, що московський большевицький комісар для заграничних справ Чічерін вислав радіограму, в якій годиться на негайні мирові пертрактації з коаліцією. Условинами ставить він понехання воєнних ділань проти совітської Росії та застановлення бльокади, яка принесла Росії велику шкоду. Між иншим сказано в телєґрамі: нікому не хочемо накидувати комунізму.   Вперед! 