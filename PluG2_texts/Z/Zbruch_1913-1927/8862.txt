Убийство в учительській семинариї.

Похорон пок. Бутковського
Вчерашний похорон пок. Бутковського перемінився на звичайне вшехпольське протиукраїнське віче. Не хибувало навіть – оплесків і окликів «Hańba Rusinom», «Zemsta Siczyńskim» і т. д. і т. д. Промови були надихані ненавистю. Усї бесідники від сьвященика катехіта а на ученику скінчивши, були одним плюгавленням цілого українського народу.
Перший промовляв в імени товаришів покійного о. Шукальський, польський катехит у львівській мужеській семинариї. «Ти впав на постерунку, убитий злочинною рукою. Цїлим суспільством затряс до глибин сей брутальний морд, а затряс ним тим більше, що приводом до сего ганебного дїла була елементарна фанатична ненависть, якою дихає ця нещасна частина молодїжи, яка як героїв величає Сїчинських і Кратів». Так розпочалась похоронна промова! Далї чули ми: «Хотів би я в се вірити, що се убийство на проф. Бутковським було актом особистої помсти здеґенерованої одиниці, але менї говорить серце і цїле суспільство відчуло се інстинктовно, що на днї сего злочину є ті злочинні ферменти розкладу, який в наших очах довершуєть ся на тїлї значної частини братнього народу. Стоячи при сїй домовинї, мусимо з трівогою глядїти в будуччину нашого краю – а будучи на тім самім становищи, що покійний, тим більше свідомі ми є сего важкого післанництва, яке в теперішніх умовах вкладає на наші плечі цїле суспільство. На сїм становищи витриваємо ми, хоч би мали ми полягти так, як поляг покійний, і ту при твоїх тлінних останках присягаємо, що витриваємо і не подамося взад перед брутальною навалою. На твоїм місци стануть лєґїони, які заслонять сї ідеали, яким ти служив і за які згладила тебе злочинна рука. А Ти, Боже, не карай так се оружє, яким є убийник, але ту руку, яка кермувала і Сїчинським, і Коцком, і Кратом, і Джиґалом. Руку карай, а не знаряд. Твоє тїло знова спічне в серці Польщі – а твоя могила нехай буде грізним memento для сих з наших братів, що недооцінюючи наше положенє на сходї хотїли би гладити сю злочинну руку, яка на братню любов на жаль відповідає найбрутальнїйшою завистю (З поміж товпи падає оклик: Hańba Rusinom!).
З черги промовляв директор Тов. Інтернату ім. Пірамовича – Щуркевич, який старається збити закиди щодо сторонничого поведеня Бутковського і що до переслїдуваня ним Українців. Ту не винен найбільше злочинець, що вицїлив кулю, але сї посторонні впливи, які викликуючи фальшивий фермент, спричинили злочин.
Тепер вийшов на балкон учитель Ґуральський. Ся промова була вершком вшехпольського вихованя, яке одержав бесїдник у львівській учительській семинариї. Скінчив промову: «кров убитого нехай спаде на цїлий український нарід, на їх дїтий. Нехай з них вийдуть такі самі злочинцї і убийники, як Джиґало».
Сю бесіду привітала товпа окликами і оплесками.
По таких промовах рушив похід вулицями міста. О 8 30 вечером відїхали тлїнні останки Бутковського до Кракова. В костелї сьв. Єлисавети промовляли ще проф. Ігн. Закшевський і Сокальський.
Демонстрації.
Польська молодїж, вертаючи з головного двірця, наміряла «дати вислів своїм почуванням», як писало передвчерашне полудневе Słowo Polskie. На великий жаль побачила вїйсько і полїцию перед усїми українськими інституціями. Тому купками завернула до польського академічного дому і там «бівакувала» аж до десятої години вечером. Щоби чимсь час забити, радила і ухвалювала вже раз ухвалені резолюції. Тимчасом вивїдники бїгали попід українські інституції і заглядали, чи військо і полїція не забралися. Не дочекавши ся сего, о десятій годинї розійшлися. 