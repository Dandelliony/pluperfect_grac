Суспільні сили російської революції й Україна.

Найсильнїйшими партіями в російськім громадянстві є тепер большевики й кадети. Вибори до Установчих Зборів ще не закінчені, числа голосів, поданих на кандидатів поодиноких партій, ще не обчислені. Але там, де се зроблено, — в Петроградї, Москві й деяких инших більших містах, виходить, що на другім місці за большевиками стоять кадети.
Останнї події в Росії й дотеперішнє переведеннє виборів яскраво показують, що подїл російського громадянства на полїтичні партії ще далеко не закінчив ся та ледви чи й почав ся в европейськім розумінню сього слова. Перехід від одної партії до другої все ще великий, при чім посереднї партії — соціялдемократи меншевики, соціялїсти-революціонери ріжних відтїнків і т. д. — упадають, а крайнє лїве та крайнє праве крило — большевики й кадети — зростають.
Текучість російських партій показує, що вони збудовані не так на господарській основі поодиноких кляс, як на полїтичних гаслах поодиноких партій і хвилевих настроях російського громадянства. Зріст крайнього лївого та крайнього правого крила (кадети є тепер дїйсно крайнім правим крилом) свідчить про те, що російське громадянство стоїть перед рішучою внутрішньою боротьбою, яка може мати величезний вплив на майбутнїй соціяльно-полїтичний розвиток Росії. Траґічність сучасного полїтичного моменту збільшує та обставина, що в разї поражки большевиків на їх місце прийшли-б не меншевики або соціялїсти-революціонери, але кадети, а соціялїсти поволїкли ся-б хвостом за лїбералами.
Тепер становище большевиків досить міцне й їх перемога на Установчих Зборах при допомозї національних ґруп досить певна, але невідомо, як довго зможуть вони вдержати провід держави в своїх руках. Теперішнє значіннє большевиків у державі основане не так на їх радикальній соціяльно-полїтичній програмі, як на їх безоглядній полїтичній тактицї, особливо в питанню війни й миру. Програма большевизму не так вже значно ріжнить ся від програми радикального крила соціялїстів-революціонерів, соціялдемократів-інтернаціоналїстів, а навіть і справжніх меншевиків. Але від усїх инших російських партій большевики ріжнять ся тим, що вони роблять те, що инші говорять.
Двома найважнїйшими кроками большевиків були оголошеннє конфіскати земельної власности державою на користь селянства й переговори в справі завішення зброї. Своїм рішучим виступом в земельній справі большевики розбили партію соціялїстів-революціонерів і притягнули переважаючу частину маси, яка йшла за тою партією, на свій бік. На конґресї селянських представників ґубернїй, повітів, громад і фронтових частей, в якім взяло участь понад 300 делєґатів, прийшло саме до розбиття партії соц. револ. Її праве крило під проводом Авксєнтєва й центр під проводом Чернова, що числили разом не більше 70 осіб, виступили проти большевиків, решта-ж під проводом Камкова, Натанзона та Спиридонової удала ся до Смольного інституту та прилучила ся до большевиків.
Ся перемога максималїстів над поміркованими соціялїстами-революціонерами поясняє нам і те, що большевики, партія передовсїм промислового робітництва, дістали таку велику скількість голосів на виборах до Установчих Зборів, серед яких очевидно головну ролю грають голоси селян і салдатів. Сей елємент голосує на большевиків, бо хоче миру й землї, але міцною основою соціялдемократичної партії не може бути.
Програму мира без анексій і контрибуцій на основі вільного самоозначення націй оголошено ще на початку російської революції; се гасло прийняли не лише всї російські соціялістичні партії, його постарали ся натягнути на своє копито й російські імперіялїстичні лїберали, а навіть і їх західно-европейські союзники. Одначе самі лише большевики спромогли ся рішуче поставити переведеннє сеї справи в життє.
Змаганнє до миру се головна й майже єдина основа незвичайного зросту сили та значіння большевиків. Та й инші соціялїстичні партії, що хочуть конкурувати з большевиками, мусять провадити рішучійшу мирову полїтику, нїж вони то робили б з власного почину. Отже прихильників миру є без порівнання більше нїж прихильників большевиків. Змаганнє до миру в Росії тепер загальне, обіймає широкі маси, й се є на руку большевикам. Але чи допровадять саме вони до миру, се ще питаннє.
Большевики поставили на карту миру не лише долю своєї партії, але й будуччину цїлої російської демократії. Коли їм пощастить заключити мир на демократичних умовах, будуть врятовані здобутки революції і забезпечений вплив соціяльної демократії в державі на довгі роки. Сподївати ся, що соціялїсти можуть на довший час вдержати ся при власти, не можна, вже хочби тому, що робітництво у відсталій економічно Росії творить, порівнюючи, незначний відсоток цїлої людности. Але перед теперішнїм правительством большевиків повстають непереможні перешкоди до злїквідовання війни й, коли вони не будуть усунені і до миру в найближчім часї не прийде, розчароване російське громадянство кинеть ся в обійми кадетів, а сї останнї, щоб оборонити ся раз назавжди перед карколомними експериментами соціялїстичних максималїстів, можуть постарати ся навіть про приверненнє монархії в Росії.
На всякий спосіб основа, на якій стоять большевики, дуже крихка й ледво чи можна звязувати з їх хвилевим пануваннєм здїйсненнє соціяльних, полїтичних чи національних постулятів трудящих мас і поневолених національностей. Але використовувати утворену правительством большевиків ситуацію слїд і можна.
Полїтичні подїї в Росії, з якою Україна хоче лишити ся в федеративнім звязку, обходять, розумієть ся, дуже близько й Українцїв. Для України не все одно, який державний лад буде в Росії і хто в нїй буде управляти, тому українське громадянство не може будучности свого народу звязувати з якоюсь російською полїтичною партією, а тим більше такою, яка дістаєть ся до власти силою хвилевих обставин, а не силою міцного коріння у суспільности. І ми бачимо, що Україна дїйсно увільняєть ся і від російського державного центру і ухиляєть ся від російської міжпартійної боротьби.
Показало ся се дуже яскраво в часї останнього петроградського перевороту. Доки подїї обмежували ся самим Петроградом і центральною Росією, українське правительство займало невтральне становище. Всї старання меншевиків і бундовцїв притягнути "Малу Раду" на свій бік і примусити Українцїв виступити проти большевиків не мали найменшого успіху. "Мала Рада" відкинула пропозицію винести осуд большевикам за повстаннє, уважаючи, що коалїційне правительство винно у повстанню большевиків більше нїж вони самі. Але так само тримались Українцї здалека і від большевиків.
Українцї, не вяжучи ся ближче з большевиками, використали добре момент, щоб перевести в дїло свої цїли, раз на завше забезпечити ся від втручання петроградського правительства — кадетське воно, чи соціялїстичне, умірковане, чи максималїстичне — у внутрішнї справи України. Вони силою захопили всю власть на Україні і проголосили полїтичну самостійність свого краю.
Контрреволюція на Українї звертала ся не тільки й не стільки проти большевиків, як проти Українцїв. Та коли большевиків можна назвати стороною, нападаючою на правительство Керенського, то Українцї боронилися проти того правительства; виступили Українцї в Київі і деяких инших містах одночасно з большевиками, але строго після засади — різно йти — разом бити. Далї дороги розходять ся.
Українцям на місцї приходить ся боронити ся також проти большевиків, які не виявляють великої охоти підпорядковувати свою дїяльности на Україні інтересам української революції й української державности. Теоретично вони признали на Українї власть Центральної Української Ради, але практично стоять за власть рад робітничих і солдатських депутатів, керованих з Петрограду, а не з Київа. Так, як і правительство Керенського, теоретично признало було хоч обмежену власть Ґенерального Секретаріяту, а на практицї іґнорувано сей орґан власти й поза його плечима далї управляло на Українї.
Все-ж-таки большевики є лїпшими подорожнїми Українцїв нїж мешневики або соц.-револ., не говорячи вже про кадетів. До якогось часу. Та завданнєм Українцїв повинно бути взагалї не мати у себе вдома ріжних постороннїх подорожнїх в полїтичнім життю краю, національним освідомленнєм і орґанїзацією мас в українські полїтичні партії треба усунути з полїтичного овиду України російські партії, оскільки вони не опирають ся строго на російській (великоруській) меншости, а взагалї щодо дїяльности партій національних меншостей треба довести до підпорядкування її в полїтичній области державним інтересам України.
Що-ж-до властивої Росії (Великоросії), практично беручи справу, російського полїтичного центру Петрограду, чи може Москви, то тут Українцї мають шукати собі союзників, коли потребують, не тільки серед тих, кого мало се коштує виповідати ріжні прихильні нам гасла, а також серед тих, хто дїйсно репрезентує усвідомлені, — але не хижацькі щодо инших національностей — інтереси великоруського народу та скорше чи пізнїйше прийде до власти.
Україна хоче позіставати у федеративній звязи з Великоросією і иншими провінціями Росії. В такім разї навязаннє добрих відносин з відповідальними, тверезими елєментами дотичних країв і народів є справою дуже важною, оскільки процес державного усамостійнення України так далеко пішов і таку за собою силу має, що ті елєменти погодять ся з доконаним фактом і стануть говорити з Українцями, як рівні з рівними й вільні з вільними. 