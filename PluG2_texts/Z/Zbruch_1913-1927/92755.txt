◦ ◦ ◦ ◦ ◦ ◦ ◦ ◦

Перша Українка в "Meisterschule" у Відні. Як зачуваємо, відома нашому громадянству пяністка Володимира Божейківна принята до "Meisterschule" при Музичній Академії у Відні.   В Чернівцях засновано румунський університет.   Віче польської академічної молодіжі. В суботу, 4. жовтня 1919, відбулося віче польської акад. молодіжі при співучасти професорів університету, на якім уконституовано комісію кваліфікаційну, зложену з 10 членів акад. молодіжі. Цілею цеї комісії є помагати деканатам при розгляді подань о приняття на львівський університет, а головно рішення тих подань, яких сам деканат не хоче рішати. Деканат віддає цій комісії передовсім подання студенток, що до котрих заходить сумнів, чи вони фактично працювали в народно-суспільних інституціях (польських). До сеї комісії ішлиби також і подання студентів Українців, — які станулиб на точці польського горожанства — а несповнення служби військової в польській армії умотивували родинними зглядами, слабим здоровлям або в инший викрутний спосіб. Ціль цих махінацій очевидна: виказати перед світом, що інтеліґенція східної Галичини стоїь по польській стороні. В склад цеї комісії між иншими входять: Румун, Люттманн, д-р Френкль (із "Zjednoczen-я".)   З судової салі. Перед полевим судом станув селянин рудецького повіту Іван Іванчук. Українець, обжалований о злочин проти оружної сили польської держави, якої мав допуститися в часі польсько-української війни, а також за укривання оружя й муніції. Ізза недостачі доказів, звільнено обжалованого від вини й кари.   Боротьба зі сміттям у Львові. Відносно до комунікату львівського маґістрату в справі занечищування вулиць міста, в якім всю вину звалюють на властителів камениць і инші особи, які допускаються цего з розмислом, в деяких львівських дневниках появилася цілком слушна відповідь. Виходить з цего, що вину поносить не властитель, ні якісь особи, тільки сам маґістрат, якому на тім зовсім не залежить, щоби місто мало культурний вигляд. Замість видавати якісь розумні розпорядження і доглядати, щоби підчинені муніципальним властям орґани це виповнили, тратиться час на афішову полеміку, яка ніколи справи не розвяже, а сміття як лежало буде далі лежати на вулицях.   Спис військових. Польське міністерство війни зарядило спис всіх мущин, уроджених в роках 1889—1895, які перед цим чинно служили в якій небудь чужій армії, або польських формаціях. Обовязані до зголошення мають явитися до 16. ц. м. з особистими і військовими документами у відносних властей. Хорих можуть заступати свояки, які мають предложити крім документів хорого ще й лікарське свідоцтво. Очевидно, що цей розпорядок відноситься лише до Поляків.   Під колесами авта. Військове авто ч. 4025, в якім крім шофера, сидів ще поручник Мацюльскі, наїхало на переходячу вулицею Ольгу Сурівківну і тяжко її потовкло. Нещасну відвезло поготівля до шпиталю, де вона бореться зі смертю. Відмітити треба, що сидячий в авті поручник, коли побачив, що сталося, замісь прийти з помічю нещасній, зійшов з авта і поспішно втік...   Вперед!  