Лист до редакції "Дїла".

Відень 20. жовтня 1916.
Прошу ласкаво не відмовити місця на поміщенє отсих стрічок, потрібних до дїйсного висвітленя матеріяльного і морального положеня української молодїжи у Відни.
Може сї стрічки будуть Вам видавати ся непотрібним веденєм злишних диспут, та заберуть Вам місце, потрібне на инші актуальні справи, — одначе я певний, що Ви, Пане Редакторе, розумієте вагу сеї справи, звязаної з незавидною долею української молодїжи.
Молодїж не успокоїла ся і не скоро буде могти успокоїти ся серед такого положеня, в якім тепер находить ся, а противно, бачить перед собою пропасть, яка що раз близше розкриваєть ся перед нею.
Дивним видаєть ся, як можна, не знаючи житя молодїжи, говорити публично що молодїж не працює, а що більше, що де хто марнує час і гріш (дарований з публичних фондів). А чейже красше булоб, колиб старші члени нашої суспільности, замість схоронити від молодїжи, зблизили ся до неї, прийшли від часу до часу на її сходини, заглянули вечером в зимовій порі на сходини віденських робітничих товариств, послухали рефератів, які там дуже часто уладжують студенти, або поглянули в комнати віденської "Сїчи", де дуже часто в обідовій порі можна побачити, як у кутику сидить якийсь бідака та їсть замість обіду кусник сухого хлїба, вдоволений, що здобув його по довгогодиннім стояню під склепом!
На підставі протоколів віденського акад. товариства "Сїч" ствердив я, що в передвоєннім часї майже усї члени названого товариства віддавали ся працї і здавали в приписаних термінах свої іспити. В минулім зимовім семестрі виказало ся до 70% членів сего товариства (а гуртує воно всю акад. молодїж) успіхами своєї працї, як кольоквіяльними свідоцтвами, правничими іспитами і т. п. Кількох здало також докторати, инші одержали премії і нагороди в тутешних академіях (різбарство і музика). У тих, що занедбали ся в студіях, а є їх мінїмальний процент, були причини то перешкоди родинної чи публичної натури.
Тут треба дивувати ся загартованю і сильній волї нашої молодїжи, котра мимо грозячого їй меча Дамокля у видї покликаня до війскової служби та непевности, що дїєть ся з родиною, працює мимо сих усїх перепон!
Не від річи ще буде навести кілька уривків з листів і подань деяких студентів, які кидають дуже ярке світло на житє молодїжи під сю пору. "Відїзджаючи з Відня на стале пробуванє до табору для збігцїв в Ґміндї, до чого змусили мене матеріяльні обставини, пращаю усїх товаришів, П Т. студ. прав (переписна книга "Сїчи"). Конечність примусила мене іти до фабрики на роботу. Встаючи рано, заливаю ся сльозами, при роботї рівнож, а ідучи домів ледве живий тїшу ся, що бодай на кілька годин єсьм чоловіком. Бо робітник не є людиною, а тільки робучим волом, сотвореним на образ і подобіє Боже... Беріть ся усїми силами, щоби судьба не приневолила инших товаришів до cего, до чого приневолила мене! Не забувайте на мене, що два роки не жиє, тільки мучить ся, а так мука не походить від чужих, тільки від своїх. Ст. К., студ. ветеринарії. (З листу до акад. запомогового комітету з 17 жовтня 1916 р.) — Підписаний мусїв удержувати ся за час побуту у Відня тільки зі запомоги, яка безумовно не вистарчає на житє. Від самого початку війни відтятий від родичів, про яких не має вістки, позбавлений засобів до житя, витирав кути по ріжних "Тее und Suppenanstalt-ах", вдоволяв ся нужденною підмогою 64 к. місячно, яка давала надїю на животїнє і вколисувала його незамінно до передчасної смерти. Та в послїдних місяцях предмети поживи так подорожіли, що за 64 к. не можливо удержувати ся при найпримітивнїйшім способі до житя. (Денний харч у найбіднїйших віденських кухнях, де їсть ся разом з жебраками і шумовинами суспільности, коштує 1.68 к.! (Прим. підписаного). Петент терпів, голодував, стратив два роки найкращого молодого житя, стратив здоровлє, а тепер туберкульоза починає давити його грудь! — О. А., студ. аґрономії. (Поданє до акад. запом. комітету з 16 жовтня 1916).
Таких примірів можна навести більше. Більше молодїжи працює по фабриках, або витирає собою подібні кути — як до таких одиниць можна ставляти вимоги, щоби вони виказували ся научною працею?! Се зовсїм не оправдує загального запомогового комітету, котрий дав студентам найвисшу підмогу з усїх катеґорій збігцїв, а зглядно зазначив їх до ґрупи властителїв посїлостий і публичних урядників і т. п. і ще порівнує, що вивисшив їх понад учителїв і священиків та членів їх родин, забуваючи мабуть, що "тут голова родини має пенсію, дехто готовий гріш, та що житє в родинї виносить богато дешевше нїж одиницї!
Нехай суспільність подбає наперед, щоби один чи другий студент не терпів голоду і холоду, нехай зарадить сему, щоби молодїжи не нищила передчасно грудна недуга!
Ще одно-два спростованя. Неправдою є, начеб українська академічна молодїж марнувала гріш дарований їй запомог. комітетом, бо таких одиниць між студентством нема, з тих, що жиють із запомоги. А о скільки таке минулого року лучило ся, то була се або абсольвенти, або люди на становищи, котрі з тїснїйшим кругом молодїжи не мають нїчого спільного, а жили зі свойого гроша. Впрочім було се задачею комітету, не критися під загальним замітом, а тільки тим одиницям, котрі на думку комітету марнували гріш, відібрати підмогу.
Дальше відпоручники акад. ком. нїколи не заявляли, що предложать кольоквіяльні свідоцтва по феріях, тільки заявили, що в сїй справі дадуть відповідь по феріях, коли можна буде нарадити ся з усею молодїжю. Опісля молодїж заявила ся проти сего зі сеї простої причини, що не уважає 64 к. місячно за стипендію, тільки за підпомогу для збігцїв, та що запомоговий комітет не є в сїм случаю компетентним до вгляданя в наукову працю молодїжи! Відпоручника академічної молодїжи, який засїдає в загальнім запом. комітетї, усунено від участи. Кромі сего комітет заявив, що на будуче відбере підмогу студентам з ширшої воєнної области, висилаючи їх до Львова, а також не приймає нових студентів зі сеї области.
Нехай сї стрічки не будуть для нїкого докором, а тільки вірним відбитєм житя і положеня молодїжи, представленого обєктивним глядачем, котрий, хоч не належить до тїснїйшого круга студентства, і завдяки обставинам не є в тім скрутнім положеню, але вірно знає і слїдить житє української академічної молодїжи.
Осип Залеський. 