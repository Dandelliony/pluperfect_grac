До Українського Народу!

Від Правительства Української Народньої Републики.   Наступом обєднаних Наддніпрянських і Наддністрянських українських військ 30. серпня була взята столиця України м. Київ.   Російські большевики комуністи, обороняючи Київ від наступавших українських частин, відкрили фронт для рідних їм по національности військ генерала Денікіна. Дня 31. серпня частини російської добровольчої армії ввійшли в Київ, при чім без попередження напали на українських козаків.   Народне Правительсво Української Републики знало про боротьбу військ Денікіна з комуністами на території України і вважаючи, що обовязком всякого правительства є берігти народню кров, хотіло вірним шляхом розвязати справу з військом генерала Денікіна.   З відома Правительства, ще до взяття Київа, нашим Вищим Командуванням була вислана військова делєґація до команди добровольчої армії в справі встановлення взаємовідносин між військами, які боряться проти комуністів-большевиків на території України.   Заходи Правительства не мали успіху. Командування частин добровольчої армії заявило, що війська, які бються під командуванням головного атамана Петлюри, є большевиками і що добровольча армія буде вести війну з військами Народньої Републики.   Правительство Української Народньої Републики заявляє всім громадянам України, що воно вело боротьбу з чужоземною силою російських комуністів за землю, волю та добробут нашого народу в Незалежній та Самостійній Українській Народній Републиці. Коли тепер командіри добровольчої армії після довгої нашої крівавої боротьби з большевиками нас; всю нашу славну Армію, весь український нарід називають большевиками і нахваляються, що будуть вести війну з нами, то Народне Правительство мусить голосно заявити свій протест проти таких намірів командуючих кругів добровольчої армії.   Нехай знають усі, що Правительство Української Народньої Републики не допустить до порушення найсвятішого права вільного самовизначення Українського Народу.   Український народ має закріпити вже не раз висловлену свою волю у всенародно вибраному Парляменті (Установчі Збори) України, і тому ніхто з чужинців не сміє накидати нашому народові свою волю.   Народе України! Настав рішучий час, коли має вирішитися на довго твоя доля. Чи буде український народ вільним і рівним з другими народами — чи стане він безсловесним рабом-невільником своїх сусід, гноєм, на якому ростимуть пишні квітки чужої культури і розвиватимуться багацтва російських поміщиків.   Українське Народне Правительство хоче бачити свій народ визволеним зпід ярма чужинців. Всі сили покладає, щоб зробити це мирним шляхом,   І коли проллється кров, — то не по нашій вині, а по вині неситих імперіялістів і поміщиків бувшої Великої Росії, які, не покінчивши навіть боротьби з комуністами-большевиками, для своїх еґоїстичних інтересів нападають на наше військо, бажаючи запанувати над українським народом.   Народне Правительство вірить, що весь український народ без ріжниці кляси і вся щира демократія инших національностей, які заселяють Україну, піддержить своє Правительство в його стремлінні добитися визволення української землі і оборонитися від тих наших сусідів, які захотілиб установити свою власть на території Української Народної Републики.   Голова Ради Народних Міністрів І. Мазепа. Державний Секретар А. Шрамченко.   Вперед!   