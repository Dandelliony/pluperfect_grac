Сон — мара.

Малий фейлєтон.   Віра в сни є загально поширена; люде прості, інтеліґентні тай образовані ходять нераз кілька днів зажурені, як не вміють собі пояснити своїх сонних привидів.   — Чому ти такий сумний? — питаюся оноді свойого доброго друга і шефа на фабриці.   — Подумай собі — каже — приснився мені Микола Ганкевич, як в готелю Саськім гуляв фокс-трота з Германом Діямандом а при столиках сиділи большевики, пили горячу смолу і реготалися. Боюся. Може мене стріне яке лихо.   — А я — казала мені одна гарна семинаристка — цілу ніч літала на крилах з Петлюрівським сотником, аж в кінці впала і збудилася. Як думаєте, пане Горобче, що се значить: чи добре чи зле?   — Може бути добре, а може бути й зле.   Платничий з "Републики" оповідав мені раз свій сон, нібито він помилився при рахунку на свою некористь. Я заспокоїв його і впевнив, що такий сон ніколи не здійсниться.   На львівськім ринку можна часто чути, як оповідають собі свої сни сільські баби, міські сидухи, перекупки. Їх сни звичайно спокійніші та більше зрівноважені. — Часом бабі сниться, що доїла корову і місто молока надоїла 10 літрів оковитки, иншій бабі снилася ніби гноївка, а то властиво не була гноївка, а самі перфуми, а по них пливали рожеві панчохи та золоті підвязки.   Одному провінціональному кепському адвокатови снилося, що явився перед ним Архистратиг Михаїл і казав йому конче перенестися у Львів, де йому суджено відіграти визначну ролю в політиці, бо нібито ера адвокатська властиво ще не перевелася.   Суплєнтам ґімназіяльним сниться що ночі, що вони є інспекторами і ладять що тижня оден шкільний підручник.   Навіть мені снився вчора дивний сон. Десьто ніби прийшли до мене і сказали, що піднесуть мені платню аж до висоти половини платні складача. Я вже крізь сон хотів подякувати, що прецінь найшлися ще люде, які від сю пору мають зрозуміннє навіть для інтеліґентної праці, та на щастя в пору збудився.   По пробудженню я сейчас зорієнтувався, що се теж сон з тої катеґорії, що рідко здійсняються...   Громадська думка   