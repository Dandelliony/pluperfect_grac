З полів війни.

Львів, 7 вересня 1916.
Минула коротка перерва в тяжких боях на француськім і російськім фронтї.
Від кількох днїв кипить над Соммою надзвичайно завзята битва, підготовлена артилєрійським огнем, котрий — як звіщає новий нїмецький кватирмайстер Людендорф — "перевисшив міру всїх ранїйших вкладїв мунїції". Серед наступів і протинаступів хвилює там страшне дужанє сїл за одно-два малї місточка, кілька сїл і хуторів (усї вони одна руїна), за лїски, горбки. Десятки тисяч людий гине і калїчіє, родюча земля заміняєть ся в пустелю й неужиток, а овочем сих страхіть є — в найлїпшім для противної сторони разї — відогненє нїмецької лїнїї на кілька кільометрів назад. Що значить сих кілька кільометрів супроти многих соток кільометрів занятої француської й бельґійської землї? І що вони значать супроти начальної, провідної цїли, яку поставили собі були вожди сьогорічної лїтної офензиви на Заходї, — проломаня нїмецького фронту? Змислу нинїшних боїв на Заходї можна глядати тільки в двох здогадах: вони мають принести дальше надщербленє нїмецького людського матеріялу і мають прикувати нїмецькі резерви до західного фронту, не позволити на перекиданє їх на инші фронти.
Мимоходом зазначуємо в сїм місци цїкаву подробицю, яку знаходимо в найновійшім воєннім оглядї майора Мората. Анґлїйські коментарі моложеня на Заходї — пише він — виявляють особливу журу ізза іменованя Гінденбурґа. Побоюють ся вони, що він відогне взад нїмецький фронт на Заходї, що наслїдком того настане там конець позиційній війнї, до якої вже якось заправились нові анґлїйські жовнїри, та що там прийде до незвичної їм движимої війни, яка поставила би до вождів анґлїйських війск надзвичайно важкі вимоги...
Здаєть ся, що також сильні російські наступи на поодинокі части нашого фронту мають той сам змисл: стирати і вязати противні сили. Особливо можна се мабуть сказати про страшенно кріваві наступи на Волинї (битва під Свинютками!), а подекуди також про наступи в галицькій области на північ від Днїстра. Що-до наступів на південь від Днїстра, то вони вже безперечно входять в безпосередну звязь з операціями ромунських війск у Карпатах і проти Семигороду і мають свою стратеґічну цїль самі в собі.
Що угорсько-ромунський і ромунсько-болгарський (Добруджа!) фронти мають російські вожди на оцї, силкуючись зробити неможливим скріпленє сих фронтів нїмецькими й ц. і к. силами з північних частий фронту, — се ясне навіть для ляїка, а воєнні кватири пресові кількакратно про се говорили.
На настрій Львова битви на Волинї, коло Золочева і Галича, хоча місцевости сї великим луком окружають наше місто, вже особливого вражіня не роблять. Уже й нерви затерпли, і вразливість стерла ся, і приготовленя на всякий випадок пороблені, і рішеня що-до осіб і родин більш-менш постановлені. Вулицї Львова в останніх днях знов залюднюють ся. Вертають ся люди з ферій і погідними вечерами снують ся по містї, приглядаючись обличям і одностроям стягнених сюди з двох частий світа що-раз нових войовників... 