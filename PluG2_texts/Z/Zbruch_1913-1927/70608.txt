◦ ◦ ◦ ◦ ◦ ◦ ◦ ◦ ◦ ◦

Посвідки про переведені реквізиції. Як раз тепер перевозять ся по цїлій східній Галичинї дуже строгі реквізиції збіжа, паші і п. припасів поживи для людий і для худоби. Цивільному населеню оставляють "мінїмум" а то і низше "мінїмум" на засїв і на проживленє їх і худоби. Однак дотичне цивільне населенє, у якого переведено вже реквізицію повинно одержати того рода посвідки, що: а) по переведеній дня того а того реквізиції у того а того забрано всї засоби крім припасів конче потрібних на прожиток і на засїв, або що: б) по переведеній дня того а того реквізиції виказало ся, що той а той крім припасів потрібних на засїв і прожиток не має нїякого злишного збіжа, паші анї нїяких инших припасів поживи. Коли господар чи ґаздиня не мати-ме такої посвідки в руках, то за якийсь час (н. пр. за 2 місяцї) прийде друга реквізиція, опісля третя і т. д.
Поясненє, що війскові власти другий раз не муть реквірувати не стійне. Ще, коли та сама команда остає довше, то вона обзнакомлена із обставинами поступає доволї зглядно. Але при змінах і пересуванях ново прибувші бувають безоглядні! Тому висше наведені посвідки являють ся в таких випадках одинокою дошкою ратунку.
В справі відбудови відбитих областий східної Галичини відбула ся на днях у Відни конференція під проводок мінїстра Гефера при співучасти відпоручників всїх мінїстерств, начальної команди армії і галицького намісника. Рішено, що в всїх відбитих повітах та у всїх инших на задах армії, в яких загосподарованє переводить ц. к. намісництво, підлягає збірка і розпоряджуванє всякими виробами краєвої продукції полїтичним властям. В справах державної помочи для згаданих областий зажадав делєґат намісництва ґр. Лямезан: 1) визначеня значнїйшої квоти грошевої для відбудови, 2) і придїлу і достави муки та инших засобів поживи, 3) доведеня до ладу областий, на яких відбували ся бої, 4) достава засївів і робучих сил, 5) достави знарядів рільничих, 6) дозволу на поворот всїх виселенцїв, 7) зачетів на управу рілї поруч грошевих підмог. Деякі з тих домагань конференція приняла. 