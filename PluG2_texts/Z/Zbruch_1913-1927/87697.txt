Земельна реформа і рівноправність жінки.

На увагу Земельній Комісії УНР.   Одною з основ Народньої Републики є повна рівноправність полів. Се вже і признав наш основний закон, проголосивши, що виборче право до Установчих Зборів матиме жінка на рівні з мущиною. Очевидно, що ідея повної рівноправности полів повинна бути переведена в усім законодавстві Народньої Републики.   Повинна вона бути переведена також при земельній реформі. Жінки-селянки повинні бути так само наділені землею як мущини. Селянка-вдова, яка самостійно веде господарство, повинна дістати земельний наділ так само як кожда селянська господарська одиниця.   Замужна жінка повинна бути наділена землею на рівні з своїм чоловіком на правах співвласности. Повнолітня дівчина повинна так само дістати землю як повнолітний парубок.   Наша сільська жінка несе всі тягарі господарського життя на рівні з мущиною. Підчас війни несла вона взагалі всі тягарі господарського життя на своїх плечах.   Тепер, коли доля малоземельних і безземельних селян має поліпшитися, жінка повинна бути повноправною співучасницею сього поліпшення на рівні з мущиною. Вона повинна бути повноправною співгосподинею, а не наймичкою свого чоловіка.   Се повинна мати на увазі Земельна Комісія УНР. укладаючи законопроєкт земельної реформи.   Република 