В увільненім Львові.

Львів, 13. липня 1915.
Хочу вам дати хоч загальний образ житя в увільненім Львові.
Про заложенє "Комітету Українцїв міста Львова" певне вже знаєте. Зараз по своїм заложеню комітет звернув ся до Українцїв м. Львова з відозвою, якою завізвав до відбудовуваня українського житя в столици Галицької України. Відозву розлїплено на мурах міста.
Щоби вдержувати постійний контакт з українським населенєм, комітет установив перманентну комісию для національних справ, яка урядує що-дня в домі "Просьвіти".
Сповняючи репрезентацийні функциї, комітет витав архикн. Фрідріха, був у ґен. Бем-Ермолїя, а також відбув конференцию з намісником Коритовським, до якого вибрала ся делєґация комітету, зложена з панів: нотаря Онишкевича, шкільного радника Сид. Громницького, надрадника домен Юлїяна Сїчинського, консисторського радника о. Юл. Дзеровича та горожанина м. Львова п. Софрона Ференцевича, щоби йому представити теперішні потреби українського населеня міста Львова. (Наші львівські дїячі, не маючи ще інформаций про полїтичні відносини останнього часу, не знали видно, що цїла та конференция була-що найменше зайва. — Ред.) П. намісник приняв депутацию в готели Жоржа, де тодї хвилево замешкав, бо Росияни так основно очистили мешканє намісника, що навіть позабирали паркети з підлоги. В імени депутациї промовив п. Онишкевич. В своїй промові порушив бесїдник між иншим справу усуваня українських вивісок, здираня українських оголошень, просив о поміч для шпиталя "Українських Самаританок", українських захоронок і голодового комітету. П. намісник впевнив депутацию про свою зичливість для українського народу, якої докази дав при ухваленю виборчої реформи до сойму і заходах Українців о унїверситет з осїдком у Львові та прирік і на далї займати ся справами українського населеня міста Львова, а в заміну просив і Українцїв о щирість і підмогу в його заходах і праці. Наконець зложив п. намісник на потреби шпиталя "Українських Самаританок" та на українські захоронки у Львові суму 2.000 корон.
Крім сього зложив нам. Коритовський 1000 кор. на Українську Захоронку.
Заходами Комітету зараз на другий день після увільненя Львова почало виходити що-дня "Нове Слово", яке виходило від 23. червня до 12. липня — разом 19 чисел. Нинїшнього дня замість "Нового Слова" появило ся перше число "Українського Слова", яке підписують: як видавець п. Ф. Федорцїв, як відповідальний редактор п. Ст. Чарнецький.
Крім української щоденної часописи появила ся лїтературна одноднївка п. н. "В той ясний день... На спомин освободженя Львова 22. червня 1915." На 8 сторінках одноднївки, прикрашеної портретом цїсарів Франца Йосифа І. і Вільгельма II., зложили ся дрібні твори Ст. Чарнецького, Богдана Лепкого, П. Карманського, Мих. Яцкова, Катрі Г., Д. Старосольської, О. В-івної.
Українські товариства починають поволи відживати. Функціонують: "Днїстер", "Земельний Банк Гіпотечний", Краєвий Союз Кредитовий", "Народна Торговля", "Достава", "Повітове Товариство Кредитове", "Національний Музей", "Народна Лїчниця", "Зоря", "Сила", "Українська Самаританська Поміч", "Бандурист".
З'їхали також до Львова відпоручники Українських Стрільцїв і приймають зголошеня до "Стрільцїв".
Розпочала свою дїяльність також філїя ц. к. академічної ґімназиї, оголошуючи іспити зрілости, приватні і вступні.
Дня 1. липня, в роковини смерти Адама Коцка, зібрала ся українська громада на його могилї. Панахиду відправив о. Яримович, співав хор "Бандуриста", промову виголосив п. Федорцїв.
Дня 7. липня відбув ся в салї "Народного Дому" заходом тов-а "Бандурист" концерт на дохід Українських Сїчових Стрільцїв і тов-а Червоного Хреста. Промову виголосив п. Ст. Чарнецький; проґраму виконали: хор тов-а "Бандурист", п. Маслюк і п-на Парахоняківна; акомпанїювала п. Д. Старосольська і п-на О. Гуглевичівна. Публика явила ся на концерт так численно, що богато мусїло відійти до дому задля недостачі білєтів.
Артист театру "Руської Бесїди" п. Василь Коссак взяв ся орґанїзувати у Львові українські вистави. Перша вистава відбула ся в недїлю, 11. липня, в салї "Сокола" в домі "Днїстра". На проґраму зложили ся співи, танцї, а також II. акт штуки "Не ходи Грицю. Приготовляєть ся вистава "Запорожця за Дунаєм" та инших штук.
З заряджень властий треба згадати цїлий ряд заряджень команданта міста ґен. Ріммля про публичний порядок, виданє максимальної тарифи на предмети поживи, розпорядженє дирекциї полїциї, щоби всї мешканцї зголошували ся в полїциї, де дістануть лєґітимациї з управненєм до побуту в містї.
Максимальна тарифа, менше більше така сама, як видана з початком війни, викликали невдоволенє серед купцїв, які раді би на війнї як найбільше заробити. Деякі з них позамикали склепи, думаючи таким пасивним опором добити ся підвисшеня цїн, аж власти примусили їх отворити склепи загроженєм відібраня концессиї. У пекаря Чижека, який заявив, що не може пекти хлїба, бо не має муки, відкрито 470 мішків муки, за що наложено на нього 10.000 кор. кари.
Шинки отворені від 6 год. рано до 7 год. веч.; в недїлї і сьвята зовсїм замкнені.
Курс рубля установлено на 2 кор. 30 сот.
З властий функціонують суди, деякі віддїли намістництва, полїция, почта, зелїзничі уряди. Почта функціонує вже зовсїм правильно, дорученя відбувають ся через листоносів.
Розпочало ся урядованє також в львівськім унїверситетї. Правничий деканат розписав іспити. Біблїотеку відчинено. Як за часів Ґрабського — між хоругвами, вивішеними на унїверситетськім будинку, нема української національної хоругви.
Вчера одержав маґістрат телєґраму з зарядженєм ставленя ополченцїв уроджених в 1865—1897, себто в віцї 18 — 50 лїт. Поки-що має бути переведений спис ополченцїв, а реченець ставленя буде видзначений пізнїйше.
Оголошено також приказ, щоби зголосили ся до військових властий усї ті, що були в росийській неволї й видістали ся з неї та перебувають у Львові й околици.
Нїмецький конзулят у Львові розпочав на ново своє урядованє. 