◦ ◦ ◦ ◦ ◦ ◦ ◦ ◦ ◦ ◦

    Воєводи. Рада міністрів рішила подати Начальникові Держави до затвердження таких нових "малопольскіх воєводів": краківського — д-ра К. Ґалєцкого, львівського — д-ра К. Грабовского (члена Найвищого Суду), станиславівського — Юристовского (кол. тарнопільського "старосту"), і тарнопільського — К. Ольпіньского (кол. шефа президіяльного бюро львівського намісництва).   Демаркаційну лінію над Збручом пильнують тепер краще, ніж раніш. Причиною того стала велика сила втікачів. Досіль захоплено при переході кордону понад 400 осіб. Недавно розстріляно в Кам'янці-Под. 17. осіб, зловлених на кордоні та запідозрілих у шпіонажі.   Махно оголосив мобілізацію усіх здібних носити зброю на Катеринославщині й Херсонщині. Мобілізація йде під українськими національними гаслами й жовто-блакитним прапором.   Кампанія проти Сапєги, м-ра зак. спр., роспочалася на сторінках демократичної та лівої польської преси з новою силою, в звязку з поразкою Польщі в справі голосування еміґрантів на гор.-шлеському плєбісциті та авантюрою Карла Габсбурського. Різко домагаються усунення кн. Сапєги та всього його аристократично-реакційного систему, який довів до низки скандалів та компромітацій Республіки в очах цілого світу.   100.000 демобілізованих польських вояків має засісти на "кресах", цеб-то здебільша на Холмщині, Волині й Східній Галичині.   [Воля, 09.04.1921] 