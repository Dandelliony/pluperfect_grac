Про "лубочні" карти

Flemmings Friedenskarten, hrs. von Prof. Dr. Kettler. Nr. 1. Politisch-geographische Grundlagen Europas für Friedensbetrachtungen. Berlin und Glogau. 1916. 1:7500000.
До безчисленних "лубочних" карт, які принесла зі собою світова війна, прийшла ще одна. Вона має становити для ширшої публики основу для слїдження будучих умов мира та складаєть ся з трьох окремих карт, що представляють Европу, без її північної частини. Перша споміж них подає лише карту держав і теперішніх воєнних фронтів (перед зайняттєм Волощини), для нас вона нецїкава. Дещо цїкавійша друга карта, де зазначені історичні країни Европи. Є тут і границї давньої нїмецької держави з 1648 р., наполеонських держав, Прусії з 1812 р., а також давньої московської, польської, литовської і (на диво!) старо-української галицької держави. Джерелом служили тут карти проф. Каро і Т. Менка з історичного атлясу Шпрунера-Менке. Вартість джерела невелика, на жаль наша (нї польська та московська) історична наука не спромогли ся дотепер на добрі історичні карти. Карти Яблоновского сеї прогалини не виповнюють. Коли-ж діждемо ся історичного атлясу України!?
Третя карта має дати етноґрафічний образ Европи. Коли вже в історичних картах не слїдно солїдної джерельної роботи, то в етноґрафічній відносини прямо розпучливі. Чехи, Словаки, Словінцї не мають на карті не то національної краски, але навіть границї, що дїлила-б їх від Мадярів чи там між собою. Межі Сербохорватів сильно обкроєні на користь Албанцїв, Румунів і Болгарів, Італїйцям в Істрії признано дещо за багато місця, Поляків у Нїмеччинї також дещо обкроєно.
Найгірше між усїма народами вийшли, розумієть ся, Українцї. Їх розміщеннє представлено на основі давньої карти Ріттіха. Проф. Кеттлєр, видко, мав в руках і мої етноґрафічні карти України, одначе не мав, видко, охоти заглянути до національних статистик Австрії й Росії та не повірив моїм картам. Тому-то напр. сухопутнї округи Таврії, що виказують офіціяльно 76%, 64%, 57% Українцїв, закрашені великоруською краскою, а бодай полосами. Те саме є з окраїнами Курщини, Воронїжчини, Ставропільщини і т. д. Московські етноґрафічні острови дуже численні й дуже фантастично порозміщувані. На користь Румунів дуже обкроєно буковинську Україну. Румунам в Херсонщинї, що творять 5% населення, дано стільки місця, немовби їх було бодай 10%. А вже короною всього є зовсїм ориґінальна польсько-українська полоса на західних межах України. Вона обіймає східну полосу Холмщини (західна зазначена яко польська!) й цїлу середущу Галичину між Ярославом—Сяноком—Горлицями з одної та Белзом—Львовом—Самбором—Туркою з другої сторони. Тут вже проф. Кеттлєр не держав ся анї Ріттіха анї Лємониє, а так собі відкроїв 15.000 km2 з української території в користь Поляків. Таке поступованнє зовсїм ненаукове. Коли потягнемо границю Холмщини від заходу так, як її потягнув проф. Кеттлєр, то в нїй буде Українцїв звиш 70%. Яка-ж тут основати польські полоси, коли Нїмцїв і Жидів у зачеркнених межах буде більше нїж Поляків? Що-ж-до середньої Галичини — то яким робом найшли ся в мішаній полосї такі повіти, як Рава Руська (70% Українцїв по тенденційній статистицї 1910 р., 15% Поляків), Яворів (78% Укр., 13% Пол.), Лїсько (70% Укр., 15% Пол.), Турка (80% Укр., 6% Пол.) і т. д.!!?. Не припускаємо, щоб проф. Кеттлєр не знав національної статистики Галичини; коли так є, то нехай не береть ся робити етноґрафічної карти, коли-ж знав, то ще сумнїйше для нього, бо сфалшував наукову правду на користь полїтичної думки. Багацько тепер, що правда, говорить ся, що науку треба для полїтики препарувати, одначе на мою думку така робота 1) дуже негарна, 2) дуже некорисна. Негарна, бо шкодить повазї науки, що шукає всеж лише правди, некорисна, бо полїтичні конструкції, побудовані на фалшивих даних, не мають тривку. Зрештою "у брехнї ноги короткі" — каже нїмецька пословиця.
Ст. Рудницький. 