До народного учительства

Комітет українського учительства у Віднї переслав нам отсей зазив п. Жуковецької з прошенєм помістити його в "Дїлї":
Вже другий раз прогнав нас ворог з рідного краю і другий раз розсипалось народне учительство Галичини і Буковини по Австрії. Відгуки його товариського житя і громадянської працї доходять нас з усюдів. Галицькі і буковинські лихом недобиті культурні робітники гуртують ся щораз тїснїйше в Ґміндї, Празї, Вольфсберзї, Хоценї і Відни. Відень — то централя. Віденський "Інформаційний Комітет" стоїть на сторожи учительських інтересів. Він стежить за тим, що приносить крівава війна.
З новою вірою, з новими здвоєними силами стаємо знова до працї. Хто дрімав, той пробудив ся. Хто спускав ся на других, той пересвідчив ся, що наша будучність в нас самих спочиває. Тому кличемо: До гурту, товариші! До працї і житя ставаймо! Простїмо з серця друг другови і єднаймо ся! Всї, молоді і старі, зголошуймо ся до народної працї. Не ждїмо на запрошеня, не шукаймо по товариствах забави, не вимагаймо почестий. Нам не стає тепер нї часу, нї голови на пусті форми. Нам треба дїл, щирих рук і жертви. Може до тепер ми за мало поважно робили громадянську роботу...
А передовсїм ми просвітителї незрячих, поки на чужинї, навчімо чужинцїв, хто ми: нехай не ідентифікують нас з другими та не питають здивовано, хто ми такі. Виголошуймо в їх мовах інформаційні відчити. Навчім їх знати нас, цїнити і шанувати. Виборім собі моральне право громадянства серед народів, а може колись, в инших часах і обставинах постоять вони й за нами.
Освідомляймо своїх. До шпиталїв чи заведень для реконвалєсцентів і таборів полонених прибувають що раз то нові люди. Ідїмо до них. З книжками, часописями, чи добрим словом. Неграмотних учімо письма, а несвідомим отвираймо очи. Бо не вони винні, що підшивають ся під чужу націю, що соромлять ся свого народа. Вони хорі фізично і слабі морально. Вони несвідомі.
Популяризуймо рідні виданя. Наші часописи, брошури, книжки і листівки поширюймо масово. Инші народи накидують ся своїми аж до смішности — ми видаємо на наші послїдні, гірко зароблені гроші, і як лукавий скупар скриваємо у шафі. Який же тут хосен з нашої працї і жертви?
Народні Учителї! Книжка — наше оружє. Заберімо його в руки і йдім добувати. Здоганяймо нашу будучність, яку лихі люди відсунули від нас так дуже. Учимо українську молодїж купувати (не брати даром!) рідні виданя, заохочуймо до того кождого, з кім стрінемо ся. Питаймо за ними і по харчівнях, графіках, книгарнях. З книжками в руках йдїмо на засїданя і забави. Учительське видавництво "Воєнних читанок" (за Україну, Червона Калина, Опис ріднього краю) розсипімо по виселенцях.
Збираймо і гуртуймо нашу молодїж. Численні інтелїґенти, яких так гірко виплекали наші батьки, відійшли від нас на віки. Положили свої голови, або лежать по шпиталях, найідейнїйші і найздібнїйші наші люди. Цвіт України встелив своїми покосами свої і чужі ниви. Хто же поведе в будуччинї наш бідний нарід? На нас, Народні Учителї, спочиває обовязок дати Україні нових, як ті, ідейних борцїв і провідників. Розгляньмо ся за ними. Сотки, може і тисячі сиріт тинять ся попід плоти та живлять ся жовнїрським хлїбом пісним. Порадьте їм, повчіть і покажіть дорогу. Ратуйте дїтий героїв.
А в нових відносинах, без огляду на кордони, де-небудь нам доля прикаже жити — працюймо для народа. Працюймо тепер і в будуччинї, будемо жити морально. I не згинемо! 