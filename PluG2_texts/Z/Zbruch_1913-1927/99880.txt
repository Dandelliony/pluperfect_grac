◦ ◦ ◦ ◦

    Звідомлення польського ґенерального штабу з 5. серпня. На північ від Остроленки боротьби в районі Мишинця. Між Остроленкою а Бугом наші відділи здержують дуже сильний напір неприятеля, в районі Червіна і Острова. На захід від Дорогичина боротьба з відділами, котрим вдалося переправитися на північний беріг Буга. Боротьби ці були дуже завзяті. В них відзначився передовсім відділ XIV великопольської дивізії. Сильні неприятельські наступи в районі Берестя і на південь від нього зневолили наші відділи оставити Оравець і Тереспіль. Ведуться дальші боротьби о ці місцевости. Ведуться дальші боротьби на схід від Бродів. Броди зістали большевиками зовсім зрабовані. На Сереті большевицькі наступи відперто. Дальша контракція українських відділів розвивається успішно. Нач. Ком. п. в. Ґен. Шт.   Польські услівя. Як доносить "Курєр Варшавскі", передвступні услівя, які будуть представлені в польській ноті совітському урядови, є слідуючі: 1) визнання суверенности польської держави, 2) запорука, що совіти не будуть мішатися до польських внутрішних справ. Инші справи обговорювано би на конференції. Як звідомляють дальше, ставлений зразу проєкт вислання безпроволочно до Мінська мирової делєґації упав зовсім.   Конференція в Льондоні відбудеться. Анґлійський уряд повідомив совітське правительство, що з огляду на старання зачати з Польщею не лишень переговори в справі перемиря але й мира, проєкт міжнародньої конференції в Льондоні буде здійснений.   Німеччина обсадить Сх. Прусію. Італійський амбасадор в Берліні просив німецьке правительство, щоби воно приготовило обняття власти у Східній Прусії, бо італійське правительство задумує забрати свої війська з цих областей.   Перервання фінляндсько-російських переговорів. Фінляндсько-російські переговори в Дорпаті перервано знова, бо Росія спротивилася управильненню економічних відносин по status quo ante. Реченець засідання нової конференції незвісний.   Визначування границь Чехословаччини. Вчера почали свою діяльність провізоричні делімітаційні комісії для південної і північної части Теш. Шлеська. Південній комісії проводить італійський офіцер Д' Омбро. Вчера ця комісія визначила границю від Словаччини аж до гори Кічери. Доси приділила вона до чехословацької области громади Кольковичі, Долішню Лішню, Венґриню і Нідек.   Німеччина хоче бути невтральна. На соціялістичному конґресі німецький делєґат Бернштайн заявив, що Німці згідні в змаганнях додержати мира, але затрівожені є можливістю наїзду. Бесідник питається, чи по здемобілізованню польської армії зоружені ватаги не війнуть до Німеччини.   Італійсько-альбанський договір. Італійське правительство задумує заключити з альбанським правительством, яке є в Тірані, договір, на основі котрого Італійці покидають Вальону, але задержують остров Сазено і два роги з правом укріплювати їх. Договір дає Італії ґарантії проти всяких заговорів на цілість альбанської території та проти заняття Вальони якоюнебудь иншою державою. "Епока" побоюється, що Греція або Сербія використають уступлення Італійців.   Мировий договір з Болгарією. Урядовий часопис оголошує закон затверджуючий мировий договір заключений в Неілі над Секваною 27. падолиста 1919. між коаліцією з одної і Болгарією з другої сторони, а також протокол підписаний тогож дня, який містить услівя, до котрих приступила Румунія.   Камєнєв не одержав вказівок. Камєнєв, котрий перебуває в Анґлії, заявив, що не одержав від свого уряду ніяких вказівок в справі пропонованої мирової конференції. Це тимбільше цікаве, що анґлійське правительство виразно просило совітське правительство, щоби воно дало своїй делєґації всякі повновласти до дискусії над прелімінарами в справі пропонованої мирової конференції.   Ліґа народів. Зі Ст. Себастіян доносять: На засіданню Ліґи народів, на основі реферату Тітонія ухвалено порядок першого засідання Ліґи і запропоновано визначити комісію міжнародньої бльокади. На пропозицію Квінонеса постановлено запросити Зєд. Держави до співпраці на міжнародній конференції, яка має на ціли завести свободу комунікації і трансіта і повідомити про це всі правительства. По вислуханню рапорту д-ра Куна постановила Рада піддати апробаті згаданий проєкт міжнародньої конференції для справ гиґієни. Згідно зі справозданням Буржоа ухвалила Рада субвенціонувати оголошення документів міжнародньою комісією, що відносяться до Ліґи Народів. В присутности польського посла розглядано положення в Польщі, котра загрожена тифом.   Громадська думка 