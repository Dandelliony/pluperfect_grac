Російська офензива.

Львів 10. липня 1917 
Жнивними полями нашого Поділя кублять ся тепер битви, які своєю завзятістю, крівавістю, скількістю знищеного матеріялу мунїційного і — як мало воно тепер числить ся! — "матеріялу" людського, не мають пари в дотеперішних, уже мало не 3-лїтних боях на східнім фронтї.
Золочів, Бережани і Калуш — се ті міста наші, до воріт котрих стукають російські революційні війска.
Російські революційні війска! Полки з червоними прапорами! Пишемо се і рій невеселих думок тиснеть ся нам про вічний самообман людини, про могучу ролю того самообману в історії, про його моральну осудимість, — нарештї про його движучу ролю в походї людства вперед. Відганяємо той рій зайвих рефлєксій і приковуємось свідомістю до безпосередного полїтичного обличя подїй, якими гомонять горячі днї сьогорічного липня. Дві обставини вимагають тут нашої уваги.
Одна: що ся офензива революційної Росії як самою появою своєю так і напругою свойого веденя завдає неправду всїм тим воєнно-полїтичним міркованям, котрі будувались на думках про абсолютний пацифізм соціялїстично-радикального перевороту тай на чутках про орґанїзаційну нездібність революційної російської армії до крівавого почину, і то почину більшої міри. Показало ся, що революційна Росія відкидає ідею окремого мира з осередними цїсарствами Гогенцолєрнів і Габсбурґів без порівнаня рішучійше, нїж навіть Росія царська, Росія Романових. Тай показало ся, який карикатурний і як дуже невірний образ російської дїйсности витворили собі були ті з поміж нас, котрі узагальнювали скандальні випадки анархії в Росії — випадки, певна річ, і яркі і навіть численні, та все таки у відношеню до величини Росії тільки дуже відокремлені, — переочували за те розміри тихої і супокійної, отже й нескандальної щоденної працї будуваня нової Росії, тай на підставі таких передпосилок доходили до висновку, що треба, мовляв, тільки трохи потрясти російським фронтом, а він розлетить ся і дорога в Москву, Петербург і Київ буде свобідна.
Друга обставина, яка вимагає кілька хвиль уваги, — се відношенє українського громадянства до подїй, які відограють ся нинї на східнім фронтї. Більш-менш рік тому переживало українське громадянство в Галичинї днї трівоги — супроти тої заглади, яку для українства несла на своїх прапорах офензива Брусилова, тодї полководця царської Росії. Як би воно нинї і не було, як болючим оком ми і не глядїли б на ту руїну країни і руїну житя і працї людської, руїну осель і руїну жнивних піль, яку лишає за собою нинїшний, офензивний похід армій революційного полководця Брусилова, то до панїчного остраху українське цивільне населенє нинї не має причини Але не маючи причини до панїчної утечі в незнане будуче, український громадянин навіщеної теперішною битвою Східної Галичини, рівночасно нї на хвилю не схитнув ся і несхитнеть ся в своїм полїтичнім і чутєво-національнім оцїнюваню тої зорґанїзованої різнї людий, яку отсе веде революційна Росія з тим самим, що й за царських часів, Брусиловим. Оцїнка ся і виведене з неї становище супроти російської офензиви в українській суспільности зовсїм недвозначно відємні, неґативні. Щоб зрозуміти се, не треба нам відкликуватись аж до стільки разів заявлюваної і дїлами доказаної льояльности до держави, до котрої приналежимо. Вистане взяти під розвагу простий полїтичний рахунох: Що зорґанїзувало сю офензиву те саме петроградське тимчасове правительство, котре просто ворожо ставить ся до програми здїйсненя української автономії і самоуправи, — котрого провідники стоять поперек домаганю української національної армії, — котрого ґенерали розпочали офензиву насильними репресіями проти українських полків, — котре під гучними кличами демократії силкуєть ся перепачкувати супроти України помальований на червоно, відсвіжений, старий російсько-московський централїзм, — котрому війска, зібрані до офензиви саме на українській области, служать нетільки супроти зверхного ворога, а (се виразно говорилось) мають послужити й до оружного попертя всїх мір, на які петроградські володарі рішились супроти проголошеня української автономії і самоуправи. Великі, рішаючі успіхи теперішної офензиви підняли би, річ зрозуміла, дуже високо повагу і силу тимч. російського правительства, а що сим зростом своєї поваги і сили правительство те покористалось би також, може навіть в першім рядї, супроти українського стремлїня до справдїшного, не тільки позірного, визволеня з національної неволї, — що-до сього петроградські централїсти не лишили нїкому нї крихітки сумнїву.
Вільній Росії як федерації національних держав-републик бажає українське громадянство всього найлїпшого, з'окрема бажає їй мирної відбудови. Але теперішному централїстичному правительству ми можемо бажати тільки швидкого кінця — хочби шляхом втратної й невдачної офензиви. 