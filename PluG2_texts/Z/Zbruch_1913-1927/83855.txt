"Молода Україна".

Ми писали в останнїх числах нашої часописи, що в Київі засновано товариство з бувших полонених Нїмеччини та Австро-Угорщини під назвою "Молода Україна". Виписки з статута намічують такі цїли молодого товариства: 1) Відновлена бувшими полоненими в Нїмеччинї та Австро-Угорщинї громада прибрала собі назву "Молода Україна". 2) Як культурно-просвітна орґанїзація, своєю цїлю вона ставить: а) плекати серед українського народу здорову національну ідею і прямувати через зорґанїзованнє національно свідомих елєментів і освідомленнє широкого загалу народу до повної незалежности України, як національно-культурної, так і полїтично-економічної; б) обєднувати всїх національно свідомих бувших полонених Нїмеччини та Австро-Угорщини, а також і неполонених української національности, котрі твердо і непохитно стоять на ґрунтї цїлковитої незалежности України, як се зазначено під буквою а сього пунку; в) плекати обєднаних у самостійницькому напрямку, дбати про їх духовий і фізичний розвиток, підготовляти з них народнїх робітників і провідників та ширити через них серед українського народу свої ідеї; г) спомагати обєднаних як економічно, так і культурно в їх дїяльности на користь громади. 3) Для осягнення своєї мети, громада "Молода Україна" ширить серед українського народу словом і письмом і народнїм мистецтвом загальну та національну освіту, привчає його до дїяльної участи в орґанїзаціях та користаєть ся взагалї лише тими способами громадського виховання й пропаґанди, які здібні виробити тверді характери та самостійний спосіб думання. 4) а) Відкриває для розповсюдження своїх ідей у межах і поза межами України свої філїї, біблїотеки, читальнї, книгарнї, видавництва і т. д.; б) видав на українській мові книжки, журнали, часописи і инше; в) упоряджує прилюдні читання, лєкції, вистави, концерти, виклади, віча, диспути і инше; г) орґанїзує курси українознавства, екскурсії, національні хори, мандрівні театри, спортові товариства і инше; д) заводить школи для дїтей і дорослих, захисти для бідних, бюра працї і инші просвітні і добродїйні заведення; е) оповіщає конкурси і премії за найкращі твори письменства та умілости.   Справами громади кермують: Загальні Збори, Головна Рада, вибирана Загальними Зборами, управа громади, вибирана Головною Радою, контрольна комісія. Головна Рада — 19 членів, Управа — 7 членів, контрольна комісія — 3 членів. Після свойого уконституовання Головна Рада видала поклик до бувших полонених, в якім між иншим читаємо: Ми не були нїколи в полонї байдужими до долї українського народу, не будемо такими і зараз, в сей траґічний момент, коли злі зграї круків летять з півночі... і з сходу на нашу землю, на наш край, коли темні духи нашого народу придавлені хвилями революції піднїмають голови, орґанїзують ся, йдуть походом проти української державности, проти української культури і проти святих і невідємних наших прав бути господарем своєї власної землї. Вони підкопують ся під нашу молоду державу, роз'їдають її орґанїзм і загрожують запровадити нас знов у московське ярмо. Ми мусимо стати на вартї інтересів українського народу, взявши до рук иншу зброю і сею зброєю буде для нас живе і творче слово, якого не одняти у нас ворогам, міцна і стала орґанїзація, що обєднає нас в однім гарячім пориві зміцнити нашу державу та національно-полїтичну свідомість широких кол українського народу. Потреба орґанїзації всїх, хто був у полонї і брав участь у культурно-просвітнїй дїяльности відчувалась уже зразу після повороту на Україну, коли ми зустрінуті холодною байдужістю з боку уряду і громадянства примушені були власними силами пробивати собі шлях до нового життя. "Молода Україна" має своїм завданнєм не допустити до загину тої роботи, тих орґанїзацій, що були утворені полоненими підчас перебування за кордоном, а перенести їх на Україну і продовжувати тут просвітньо-освідомляючу роботу і далї серед народу, опікувати ся знов прибуваючими з неволї, не давати їм роспорошувати ся по Українї і в морі ворожих впливів тонути на самотї в повній безпорадности, орієнтувати їх в хаосї нових відносин, давати притулок, вишукувати роботу, посади і вихісновувати їхнї сили та набуту за три роки практику до орґанїзаційно-кооперативного життя на користь будування і укріплення української державности.   Громада зараз завязує зносини з лїквідаційними комісіями в українських таборах Нїмеччини та Австро-Угорщини і незабаром має розпочати свою дїяльність на широкі розміри.   Вістник полїтики, лїтератури й життя   