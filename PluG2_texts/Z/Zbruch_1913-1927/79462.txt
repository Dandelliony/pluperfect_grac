◦ ◦ ◦ ◦ ◦ ◦ ◦ ◦ ◦ ◦

Мілїтаризація зелїзниць в Східній Галичинї. "Naprzod" доносить: Львівські і станиславівські зелїзничники, тому що не одержують муки і хлїба, ухвалили перед кількома днями здержати зелїзничий рух. Одначе одержавши запевненє, що дістануть повний придїл, постановили в суботу вернути до працї. Мимо сего в недїлю оголошено мілїтаризацію дирекційних округів львівського і станиславівського. Як можна було передвидіти, рух відбуваєть ся дуже слабо. Одначе рух особовий мабуть відбуваєть ся.
Перенесенє до Львова. З огляду на се, що рільнича Секція ц. к. намісництва Ц. В. Г. переносить ся до Львова (Готель француський), повинні петенти від хвилї cего оголошеня здержати ся з вношенєм подань о субвенцію і т. п. до рільничої Секції ц. к. намісництва Ц. В. Г. до Кракова, з виїмком пильних депеш, а відтак з 10. с. м. належить вносити всї поданя о субвенції і т. п. до рільничої Секції ц. к. намісництва Ц. В. Г. на адресу: Львів, Готель француський. Ц. к. намісництво Ц. В. Г. Управитель рільничої Секції Новак в. р.
За поляглих Стрільців. Дня 7. с. м. в світлий вівторок о 1-ій год. в полудне відправить ся на Маківцї поминальне Богослуженє з проповідю за поляглих Українських Сїчових Стрільцїв (стація зелїзн. Тухля). — За комітет о. Н. Левицький, парох в Плавю.
Епідемічні недуги в околичних громадах. Фізикат м. Львова оголошує: Сусїдні староства доносять, що пятнистий тиф появив ся в слїдуючих громадах: в повітї львівськім: в Чижках, Гаях і Красові; в повітї городецькім: в Городку Ягайл.; в повітї жовківськім: в Глинську, Мокротинї, Скваряві нов. і Жовкві, в повітї каменецькім: в Рудї сїлецькій; в повітї жидачівськім: в Побережу. Черевний тиф: в повітї городецькім: в Ебенау, Городку Ягайл., Керници і Фордерберґу; в повітї жовківськім: в Смерекові і Жовкві; в повітї каменецкім: в Буську; в повітї рудецькім: в Новосїлках опар. Шкарлятина: в повіті львівськім: в Дублянах, Бруховичах і Вульцї гам.; в повітї городецькім: в Долинянах, Дроздовичах і Городку Ягайл.; в повітї рудецькім: в Рудках і Мільчицях. Молока з тих громад можна уживати лиш по перевареню, а при пятнистім тифі не впускати нїкого до мешканя задля насїкомих (воши в одежі).
Жертви пожару. В дни 28. цвітня с. р. з невідомих причин вибух пожар в селї Заставє коло Угнова, жертвою якого пали не лиш господарства, але і людське житє. Згорів 86-лїтний старець, а в згарищах найдено ледви останки. З приходом весни пожари множаться і нищать майже що кілька день те, що ще лишила війна. Причини: необережність людий і війска. —ський. 