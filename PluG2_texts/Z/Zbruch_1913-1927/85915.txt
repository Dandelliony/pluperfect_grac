◦ ◦ ◦ ◦

Об'єднання українських земель. Українська Національна Рада Західно-Української Народньої Республіки доручила своїм відпоручникам секретарові внутрішніх справ д-рові Льонґінові Цегельському і д-рові Дмитрові Левицькому вести переговори з Українською Діректорією в справі злучення українських земель бувшої австро-угорської держави з головним матірним пнем — Україною. Зміст того преважного політичного акту покищо окритий тайною. Зараз д-р Л. Цегельський і д-р Дмитро Левицький прибули до Київа, де вестимуть наради з Українською Діректорією і вищим командуванням в справах політичних, торговельних і економічних.   Оповіщеннє. Отсим скликую на день 2. січня год. 10 рано засіданнє Поширеної Української Національної Ради зі слідуючим порядком нарад: 1) Звіт Державного Секретаріяту; 2) Затвердженнє розпорядків Державного Секретаріяту; 3) Справа злуки обох українських Республик. Наради ті відбудуть ся в Станіславові. Др. Євген Петрушевич Президент У. Н. Ради.   Засіданнє Ради Державних Секретарів. В днях 22 і 23. грудня відбуло ся при співучасти Д-ра Івана Макуха як Віцепрезидента Української Національної Ради і Д-ра Льва Бачинського засіданнє Ради Державних Секретарів. Опираючись на заключенім вже з Директорією Української Народньої Републики передвступнім договорі порішено вислати до Київа делєґацию в справі довершення злуки обох українських Републик. В склад делєґациї увійшли пп. Др. Роман Перфецький, Др. Стефан Витвицький і Др. Гриць Ракочий. Заразом обговорено справу скликання на день 2. січня 1919. год. 10. рано до Станіславова Поширної Української Національної Ради, як також справи торговельні і фінансові, а з осібна справи заосмотреня населення в нафту, сіль, цукор, тютюн та инші споживчі середники. Державний Секретаріят.   Офіціяльне повідомленнє з 25. XII.  На схід від Львова. Сітуація без змін. На південь від Львова. Поляки в числі 1500 людей зі скорострілами перейшли в наступ від Городка Ягайлонського на Любінь Великий, який заняли. Ми перейшли в протинаступ. Під Мальковичами Поляки відперті. На північ від Львова. Ворожі стежі під Збоїсками розбиті, а під Грабовичами розігнані. На останньому фронті без змін. Начальник штабу військ Полковник Мишковський   Український голос 