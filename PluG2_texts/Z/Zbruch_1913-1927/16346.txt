З Наукового Тов. ім. Шевченка.

Дня 3. с. м. (в середу) відбуло ся чергове засїданє історично-фільософічної секції з порядком: 1) А. Шахматов (С. Петербург): Лѣтописець Несторъ. 2) Д-р Б. Барвінський (Львів): Із студий над Галицько-волинською лїтописю, 1.
А. Шахматов піднимає наново о питанє, хто був автором найдавнїйшої руської лїтописи. Давна традиция, що приписувала авторство її київо-печерському монахови Несторови, була захитана новійшими дослїдниками так, що "Повість временних лїт" уважаєть ся переважно анонїмним твором. Акад. Шахматов ставить ся одначе критично до сих висновків "новійщої історичної критики" і при помочи дуже бистрої арґументациї доводить, що нема достаточних підстав перечити Несторови права звати ся першим лїтописцем, противно цілий ряд фактів, добутих дорогою аналїзи лїтописи й инших жерел потверджує Несторове авторство. Остаточні висновки студиї такі: В рр. 1093—8 повстав київопечерський лїтописний звід, зроблений на приказ ігумена Иоана. В 1110 р. Нестор, котрому в тім часї було около 55 лїт, взяв ся робити новий звід, названий ним "Повість временних лїт". В основу положена попередня компіляция, тілько він доповнений і перероблений на підставі устних і письменних жерел; оповіданє по рокам було доведене до 1110 р. В р. 1116 Несторова "Повість" переписуєть ся михайлівським ігуменом Сильвестром (друга редакция). Сильвестрова компіляция стала відомою в Перемишли при дворі Ростиславичів і дала притоку Василеви, духовному кн. Василька Теребовельського, написати про осліпленє Василька і звязані з сим події 1097—9 рр. В р. 1118 Несторова лїтопись підпадає в печерськім монастирі новій перерібці, якої доконав чоловік, близький Володимирови Мономахови; вложено туди й оповіданє Василя і доведено всю лїтопись до 1118 р. (третя редакция).
Д-р Б. Барвінський в першій частинї своїх студий над Галицькою лїтописю з’упиняєть ся над відомим цитатом тамже з "Омира" про "лесть". На основі сього цитату висловили були деякі дослїдники погляд, що наш лїтописець знав Гомера в ориґіналї, отже — його читали на Руси скорше, чим у західній Европі. Ишні, не найшовши такого цитату нї в Ілїядї нї в Одиссеї, висловили думку, що згаданий цитат взяв лїтописець мабуть із якогось збірника в родї "Пчели", куди попадали цитати зі старинних письменників, і подав його під іменем Гомера. Виясненєм сеї справи й займаєть ся автор. Зазначивши, що на Заходї знаний був в середних віках тільки метричний витяг з Гомера, т. зв. Homerus latinus, і що взагалї йому там не щастило, а навпаки — у Візантиї Гомерові твори були дуже поширені і то не тільки в автентичних текстах, але ще більше може у численних перерібках, парафразах і т. д. (Гомерови приписували вже у старинї між ин. пр. деякі твори епічного циклю, гимни, шутливі дрібнички, епіґрами, одну сатиру й одну пародию), автор висловлює здогад, що власне одна з таких перерібок Гомера згл. один із творів псевдо Гомерових і були тим жерелом, звідки лїтописець наш взяв свій цитат. В кождім разї, звідки небудь автор літописи його взяв, найшов він його з іменем Гомера. 