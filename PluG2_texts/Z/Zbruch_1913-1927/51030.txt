Поклик у справі збирання народнїх вишивок.

Вистава домашніх виробів наших збігцїв у Віднї, що викликала велике заінтересованнє публики нашою народньою штукою, а особливо вишивками, звернула більшу увагу на артистичну вартість українських домашніх виробів і на маловідоме й невичерпане багацтво взірцїв і мотивів української штуки, що може не тільки зацїкавити вчених спеціялїстів і поодиноких аматорів, але й знайти значне та надзвичайно корисне приміненнє в практичнім життю. Чужі артистичні й купецько-фахові круги зацікавили ся вже нашими артистичними виробами та зачали використовувати їх для ширшого загалу, в модї та торговлї. Рівночасно й галицько-жидівські підприємцї забрали ся в деяких околицях нашого краю до скуповування вишивок і инших жіночих робіт та до замовлювання вишивкових виробів на збут, щоб, користаючи з попиту, прийти легким коштом до зарібку.
З огляду на се рішила "Загально-українська Культурна Рада" у Віднї дати почин до зорґанїзовання нашого домашнього артистичного жіночого промислу та вже підчас війни поробити вступні орґанїзаційні кроки, а передовсїм дібрати докладний матеріял і видати великий атляс українських взорів, який відповідав би науковим вимогам і заразом мав би практичну вартість.
"Культурна Рада" має на цїли зібрати подрібний матеріял з цїлої території австро-угорської України й тому звертаєть ся до загалу по поміч надсиланням матеріялів і інформацій.
Збірка "Культурної Ради" має обіймати взірцї вишивок, мережок, силянок (ґерданів), нашивок (на лейбиках, полотнянках, кожухах) і витинанок у нормальній великости та в такій довжині, щоб добре виходило полученнє взірцїв (напр. 10—15 цм.). При кождім взірцї, робленім по змозї на окремім полотнянім платку, має бути зазначено: 1. хто вишивав, 2. в якій місцевости й повітї, 3. назва взірця та 4. його походженнє (місцевий, занесений, відшитий, видуманий і т. д.), 5. спосіб виконання: "хрестиками", "низиною", "кручені", "понаглінні" і т. д.), 6. застосованнє (уставки, дуди, обшивка, ковнїр, перед, чепець і т. д.) і 7. імя збирача.
"Культурна Рада" просить крім взірцїв надсилати також відповіди на отсї питання: 1. хто занимаєть ся в околицї збиранням вишивок і инших жіночих виробів. 2. хто вишиває на селі й коли, 3. назвища тих жінок і дївчат у селї, що вишивають гарно та могли-б робити на продаж, 4. чи звичай вишивання розвиваєть ся, чи впадає та яка сьому причина, 5. хто займаєть ся торговлею вишивок і яка плата за роботу, 6. до чого вживаєть ся вишивок у домашнім життю, 7. звідки беруть взірцї, з традиції, з сусїдства, з книжок, з комбінацій і котрі взірцї найбільше улюблені, 8. які погляди на вартість і красу вишивок, мережок і т. д. між народом, 9. назви взірцїв і поодиноких складових частий, 10. технїка вишивання, мережання, силяння і инших подібних жіночих робіт. 11. які улюблені краски та з чого роблять краски, 12. звідки беруть матеріял до вишивання.
"Культурна Рада" сподїваєть ся, що загал допоможе до переведення справи та радо служитиме листовними інформаціями, а в разї потреби й матеріяльною помічю.
За "Загально-українську Культурну Раду".
Юл. Романчук. Др. Зенон Кузеля. 