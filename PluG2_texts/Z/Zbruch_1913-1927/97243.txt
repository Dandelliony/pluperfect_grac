◦ ◦ ◦ ◦

Український залізничник парад польським військовим судом. Дня 15. квітня відбулася перед військовим судом в Перемишлі головна розправа проти б. залізничого урядника Михайла Сенюти з Яворова, обжалованого військовою прокураторією за злочин ворожого ділання проти оружної сили польської держави. Цего злочину мав обжалований допуститися в цей спосіб, що на стації в Старисках в часі польсько-української війни зірвав залізничий тор з наміром недопущення панцирного поїзду зі Львова до Яворова. Донесення проти обжалованого зробила польська "straż obywatelska" з Яворова, представляючи його як чоловіка вельми небезпечного і ворожо настроєного до польської держави, котрий мав допуститися ще инших "великих злочинів". По переведеній розправі та по переслуханню як свідка бувшого команданта Яворова за часів української влади поручника Петра Близнюка, увільнив військовий суд Михайла Сенюту від всякої вини й кари. Обжалованого боронив адвокат д-р Роман Секела з Перемишля.   За переховання кріса. Дня 23 квітня відбулася в суді Д.О.Ґ. у Львові розправа проти Андрія Федюка о злочин з §327 в.к.з., доконаний тим, що переховував в сіні кріс і два баґнети. По переведеній розправі під проводом майора Плянера військовий суд признав Обжалованого невинним злочину §327 в.к.з. і відступив акти окружному судови в Коломиї. Боронив адвокат д-р Янкевич.   Адвокатів Українців у Львові маємо честь просити на засідання комісії правної оборони підсудних при Українськім Горожанськім Комітеті у Львові, яке відбудеться в льокали цего комітету вул. Руська ч. 3. в середу 28/4 1920 о год. 6. вечером. З огляду на вагу справи просимо всіх конче явитися. — За комісію Оборони У.Г.К. д-р Перфецький — д-р Малецький.   Арештування. В Залучи н. Пр. коло Коломиї арештовано студента прав Теофіля Богайця і перевезено його до Львова. Арештовано його за недостачу документів, які недавно відібрав йому якийсь жандарм та подер.   Про полонників інвалідів! Команда табору полонених в Вадовичах повідомила Делєґатів Українського Горожанського Комітету у Львові, що в тім таборі находиться деяка скількість інвалідів, яких не звільнено тому, що вони самі не є в силі повернути домів. Отже о скільки хто має когось з родини в тім таборі, а дотичний полонений є справді інвалідом і це таким інвалідом, що кождий мусить це запримітити то може зголоситися у названої команди, а буде негайно звільнений. В цім випадку належить поїхати комусь з родини на місце у Вадовичі. Одначе звертаємо ще раз увагу, що мусять це бути справді інваліди або очевидні, або такі, що лікарськими оглядинами в таборі признано їх інвалідами та призначено до відпущення домів, а з огляду на їх слабосилля не відіслано. — За Секцію Українського Горожанського Комітету у Львові — Д-р Малецький — Б. Левицький.   Купити не купити... Польські часописи подають звістку, що до Варшави прибула делєґація людности проскурівського і камянецького повітів на Поділлі, зложена з Поляків і Українців (?), яка просила Начальника Пілсудського о негайне прилучення цих земель до Польщі.   Поляки в справі загроження "кресів". Польська академічна молодіж устроює в неділю, 25. ц. м. на площі перед Соймом віче в справі "загрожених південно-західних "кресів" (— себто Шлеська, Спіжа і Орави), де мається відбути плєбісцит серед умов, які є наругою з всякого почуття справедливости і права". У відозві сказано м. и., що польський нарід не може обоятно приглядатися тій страшній кривді, яку "перфідна дипльоматія" доконує на її тілі.   Куди заїхала? У Варшаві в міськім шпиталі св. Станислава знаходиться Катерина Олеськів з с. Ляховичі подорожні, пов. Жидачів, хора на пятнистий тиф. Вона приїхала зі сином і сестрами до Варшави перед 2-ма тижнями, щоби виклопотати пашпорти до Америки для її мужа Василя. "Шифкарти" вже мали. Але пашпортів їм не видано. Катерина захорувала на тиф і місто до Америки, заїхала до шпиталю.   Молоді злочинці. Перед кількома днями на Горі Страчення вкрадено купцеви з Сянока Людвикови Сандерови портфель з 65.000 марок. По довгих пошукуваннях висліджено справників крадіжи. Є ними 15-літний Антоні Ніжанковскі, Віктор Куліковскі і Міхал Чарни. Підчас забави на Горі Страчення замітили згаданого купця, котрий здрімався і вкрали йому з кишені портфель. Гроші розділив між них батько Чарного. Досі віднайдено 50.000 марок. Усіх вмішаних в крадіж арештовано.   Біднота голодує. Наслідком великої недостачі харчів, в першій мірі хліба і бараболь, бідніща людність Львова терпить голод. Мяса також від тижня нема, а як є, то хиба тільки для багатих, бо по дуже високій ціні. В звязку з цим сьогодня зібралися на ринку жінки та домагалися хліба і бараболь.   В справі Пакоша. Комісія оборони У.Г.К. по провіренню фактичного стану річи заявляє цим, що неправдою є будьто би ніякий з українських адвокатів не хотів піднятися оборони профоса Пакоша. Ані Пакош, ані ніхто инший не звертався ні до наших адвокатів ні до Українського Горожанського Комітету. [Дальшу оборону підсудного, який ще правосильно не є засуджений перебрав один із наших оборонців д-р Перфецький. — Д-р Малецький].   Громадська думка 