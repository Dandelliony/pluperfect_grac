З людського горя.

  З дня.   "Дволітна дівчинка до дарування..." — Таке оголошення вичитав я перед кількома днями в ґазеті.   ____________   Молода, гарна була...   Явився "він". Чорнявий, стрункий, добрий — обіцював їй рай на землі, щоби тільки його була. Розказував, як їм вдвоє добре буде, коли заложать собі гніздочко. Він буде працювати, щадити, не буде пити, ні курити, а вона буде хазяйнувати дома.   І правда, працював, не пив, не гуляв, як инші.   Нетерпеливо ждали обоє тої хвилини, коли заложать собі вимріяне невеличке ґаздівство. І хоч тяжкі, дуже тяжкі часи — вони певно дадуть собі раду.   І полюбилися обоє гарячо гарячо.   ____________   Його взяли на війну...   Лишилася сама.   Внедовзі прийшла дитинка, якої він навіть не бачив.   Лихі люде вглядалися на неї, шептали по кутах, називали "такою"... Часом пожалів її дехто в очі, а поза очі — от ріжні люде бувають!   Вона знає, що він був на Україні при українському війську. Чи живе ще, чи згинув, не знає. А може де мучиться в якому шпиталі, може без руки, або ноги?...   Вона наймалася до роботи, працювала, годувала маленьку — яку любить над усе на світі!   Та доріжня така, що годі щонебудь купити для дитини. А як купиш трохи молока за дорогі гроші — то більше в ньому води, як молока!   Дитині треба неодного — а вона вже сил до праці не має. Впрочім ніхто не хоче взяти її з дитиною.   І вона з любови до дитини рішила віддати її комусь, але такому, що не зробить дитині кривди. Вправді далаби її до якого закладу, але української дитини не приймають — пятають за метрикою.   ____________   І дала анонс до ґазети, що віддасть дволітну дівчинку на власність...   Тільки щоби хто добрий трафився...   Вперед!    