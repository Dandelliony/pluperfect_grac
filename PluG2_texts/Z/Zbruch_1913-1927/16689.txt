Руханково-вокальний вечер в честь І. Франка. — Арештованє галицького рабіна в Київі.

Руханково-вокальний вечер в честь І. Франка уладив "Сокіл Батько" в недїлю 14. XII. 1913 з тою самою проґрамою, що попередної недїлї. Хори, солїсти, руховички і руховики списали ся впрост внаменито. Вправи булавами випали з несказаною ґрацією, вправа на поручах бездоганно, вежі з певною поправностию. При вправах на кони виступав між руховиками і син Ювилята п. Петро Франко. Коротку а ядерну промову про значінє письменничої праці Ювилята виголосив тепер голова Товариства І. Боберський. Вечір спізнив ся о пів години через неточність співаків хору, але опісля пішли всї точки лискавково одна по другій. При відходї відсьпівали всї присутні І. Франка гимн "Не пора".
Арештованє галицького рабіна в Київі. В Київі арештовано прибувшого сими днями з Галичини рабіна Марґулєса, якого підозрівають у шпіонажі. 