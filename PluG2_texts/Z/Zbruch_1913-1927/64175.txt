Російська революція і держави Европи.

Львів, 28 марта 1917
Що російська революція викликає тепер инші вражіня й оцїнки, нїж коли-б той сам процес перебудови Росії був відбував ся в часї мира, се зрозуміле, бо тепер усе оцїнюєть ся зі становища інтересів війни.
Може бути, що Анґлїя і Франція в останних часах не були вдоволені з Миколи II. і його правительства, боячи ся, що воєнне положенє в звязку в інтересами династії і дотеперішного режіму готові заставити царя заключити мир. І з сього становища Анґлїя і Франція могли справдї не тільки співчувати, але і співдїлати при тім державнім замаху, який виконала Дума. Але певна річ, що Анґлїя і Франція бажали собі при тім тільки, щоб той замах усунув від державної керми елєменти, підозрілі о тенденції окремого мира, і віддав ту керму в руки елєментів, готових усї сили Росії покласти на жертвеннику тих воєнних цїлий, які визначили собі західні союзники Росії. Тому з хвилею, коли керма держави спинила ся в руках Мілюкова і тов., Анґлїя і Франція хотїли би мати російську революцію покиненою, щоб нове правительство могло спокійно і свобідно орґанїзувати всї сили держави до дальшої війни. В мирний час Анґлїя і Франція повинні радїти, коли Росія перебував процес, який має її що-до внутрішної будови наблизити до них. Тепер такий процес наповняє їх трівогою, бо Росія, занята внутрішною перебудовою, не може видобути з себе стільки сил для потреб війни, скільки треба би на думку Анґлїї і Франції. І тому найбільш демократичні держави Европи боять ся, щоб російська революція не сягнула занадто глибоко в істнуючий внутрішний лад і не захотїла його занадто здемократизувати. Француська республика боїть ся, щоб Росія не стала республикою. Вітчина найбільших горожанських свобід Анґлїя боїть ся, щоб Росія не пішла за далеко в перебудові на основах як найповнїйшої горожанської свободи.
Перейдїм до центральних держав. Коли б у Росії міг правити по своїй волї поступовий бльок, якого головними елєментами (вичисляючи з "лїва" на "право") є кадети, октябристи і лїві націоналїсти, то з того повстала би компромісова полїтика, яка менше більше відповідала би компромісовій полїтицї парляментарних більшостий у центральних державах. Цар зі своїм правительством є для пануючої полїтичної опінїї центральних держав за реакційний; російські партії, що стоять лївійше від кадетів (а навіть самі кадети!) за радикальні. Так певне оцїнувано би в центральних державах анальоґічне теперішному положенє в Росії в часї мира.
А тепер? Тепер пануюча публична опінїя центральних держав дїлила свої симпатії між царя з його правительством і крайні партії. Чому? Бо з царем і його правительством звязувано надїї на окремий мир, а крайні партії будили надїю, що може вони все таки "зроблять революцію" і ослаблять воєнну силу Росії так, що з сього вийде прискоренє мира. І тому перше міркованє, яке в центральних державах викликав вибух російської революції, було: Чи се є тільки "анґлїйська робота" для інтензивнїйшого веденя війни Росією і — коли так — чи Анґлїї вдасть ся осягнути свою цїль: чи може є се таки справжня революція, яка спричинить в Росії такий хаос, що Росія стане зовсїм нездібна до веденя дальшої війни?
Що при тім дістало ся якесь "кріпке слово" "анґлїйським наймитам" за їх воєнний запал, або слово похвали російським "соціялїстам, нїґілістам і анархістам", які прецїнь раз "зробили революцію", чим заслужили собі на титул "правдивих патріотів", "оборонцїв народу" перед несовісністю "анґлїйських наймитів" і т. д., — се також належить до обявів воєнної психольоґії. Підчас війни зникає інтернаціональна солїдарність інтересів династично-монархічних, пануючих націй, клясових, яка в мирний час спричиняє, що удар, звернений проти династії, монархізму, пануючої нацїї чи кляси, викликає однаковий відгомін в анальоґічних кругах цїлого цивілїзованого світа. Підчас війни нема нїчого гіршого, як горожанин ворожої держави, який готов за свою вітчину й її інтереси в тім розуміню, яке їй надає його правительство, пролити останню каплю крови, і нема нїчого симпатичнїйшого, як той горожанин ворожої держави, який підносить бунт проти своєї державної власти, словом, як усякі революційні (звані у себе дома злочинними) елєменти.
Кажемо ще раз з натиском, в усїм сїм нема нїчого дивного. Війна, се стан, в якім воюючі держави загрожують собі взаїмно знищенєм, отже нїчого дивного, що кожна держава оцїнює подїї в ворожій державі з того становища, чи ті подїї скріплять, чи ослаблять її ворога.
Оцїнюючи з сього становища подїї в Росії, маємо, здаєть ся, більше даних вносити, що вони не то не скріплять в дусї бажань Анґлїї і Франції, але швидше ослаблять воєнну силу Росії, нїж даних для протилежного погляду. І тому революцію в Росії — все з застереженєм, що се поки що тільки гіпотеза — можна вважати елєментом, який може прискорити заключенє мира. 