◦ ◦ ◦ ◦ ◦ ◦ ◦ ◦

В справі інтернованих і полонених. В справі подань о звільнення інтернованих і полонених, які находяться у Львові, в Домбю, Вадовицях, Перемишлі і инших таборах, — треба звертатися до Самаританської секції Горожанського Комітету у Львові, при вулиці Бляхарській ч. 11, перший поверх, між год. 11—1 в полудне. З провінції можна звертатися письменно.   Українська републиканська капеля об'їздить тепер по Чехії. Українські співи викликали — як пишуть "Nar. Listy" — такий загальний ентузіязм, що в Турнові мусіла капеля устроїти два концерти. Українських співаків засипали діти китицями цвітів. Дня 17 серпня відбувся дальший концерт в Ічині, 18-ого в Молодій Болеславії.   Продажа бараболь. З днем 6. ц. м. отворив міський апровізаційний уряд слідуючі місця продажи бараболь: при вул. Пільній ч. 25; вул. Льва Сапіги (Ґражина), Краківська площа, площа Бема і в Ринку. Ціна за 1 кґ. виносить 1 кор. 40 сот. Бараболі можна купувати в більшій скількости аж до 100 кґ. на родину. Крім цего продають бараболі всі міські склепи.   Чудо з маслом. Пан Аполінарій Ап. зайшов 2 вересня до торговлі Клімовича. Тут прийшла небавом по нім якась жінка й просила, щоб позволено їй зважити масло. В склепі згодилися на це. Жінка виняла 2 гарні кусники масла, а присутним на вид такого спеціялу аж слина пійшла з рота. Захотіли купити його. Жінка згодилася і сторгували його. Пан Ап. купив кґ. по 40 к., а друга пані за 160 дека дала 64 к. Прийшла до хати, уложила масло на полумиску і подала при вечері. Але що за диво! З масла зробився тільки малий жовток. Показалося, що куплене масло була замерзла вода з кавалочком масла й лою та жовтою морквою.   В справі львівського університету. Дня 14. серпня с. р. появився розпорядок ректорату львівського університету, який оголошує, що на найблищі курси будуть допущені горожани польської держави, заприязнених і невтральних держав. З польських громадян будуть допущені лише ті, що сповнили обовязок військової служби в польській армії. В цій справі дня 4. вересня с. р. удалася до ректора проф. дра Юраша депутація від української академічної молодіжи. Депутацію представили д-р Свєнціцький і д-р Паньчишин. На запитання, чи згаданий розпорядок доточить українських студентів, ректор відповів, що цей розпорядок не є остаточний; він очікує вказівок варшавського правительства, якого він є виконавчим орґаном. Все-ж таки львівський університет буде доступним лише для громадян польської держави, що сповнили свій громадянський обовязок, бо львівський університет є польський (!). На такім становиску стоїть варшавське правительство. На це депутація вручила ректорови протест з просьбою подати його до відома варшавському правительству.   Вперед! 