◦ ◦ ◦ ◦

З Новим Роком бажаємо всім нашим Вп. Передплатникам і Прихильникам всего найкращого.   Виклад про заразливі хвороби а передовсім про пятнистий тиф уряджує для української інтеліґенції духовної і світської в першій мірі для душпастирів, учителів, настоятелів і родичів міський фізик Д-р Лєґіжинський в салі міського промислового музею вул. Гетманська ч. 20 в пятницю дня 16. січня 1920 р. від год. 5—7 вечером. В програму викладу входить: 1. Устний реферат, 2. демострація епіскопом, 3. висвітлення кінематоґрафічних знимок зроблених в заведеню д-ра Пастера в Парижі д-р Командоном. Вступ вільний. З огляду на актуальність теми просить ся о численну участь. Самаританська Секція Українського Горожанського Комітету у Львові.   Інспекція поліції перенесла ся з ул. Яховича на ул. бічну Браєровську ч. 3 (дім дирекції поліції).   Концерт з творів Остапа Ніжанковського устроєний Тов. "Львівський Боян" відбудеть ся в салі Муз. Тов. ім. М. Лисенка дня 21. січня с. р. В програму увійдуть виключно твори композитора на мужеські, жіночі і мішані хори, його сольоспіви, дуети і два твори на скрипку і фортепян. Подрібну програму подасть ся завтра.   Смерть президента адвокатської палати. У Львові помер президент адвокатської палати д-р Товія Ашкеназе. Покійний був Жидом асимілятором.   Українська валюта. З Варшави доносять: Міністерство військових справ оголосило розпорядок, що гривни і карбованці не матимуть касового курсу. Вони можуть служити тільки яко реквізиційні квоти і докази шкоди понесеної "малопольським" населенням внаслідок боротьб з Українцями.   Niesłychane stosunki w Brygidkach. Нарешті вже й польська преса почала писати про скандальні відносини по галицьких вязницях і таборах. Останний Wiek Nowy (ч. 5591) помістив статтю під наведеним в горі заголовком, в котрій займаєть ся страшними відносинами в Бриґідках. Може аж тепер вгляне хто поважно в те галицьке пекло.   Нова Рада 