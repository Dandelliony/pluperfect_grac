◦ ◦ ◦ ◦

    Закінчення шкільного року в школі для хлопців ім. Тараса Шевченка на стрийській дільниці у Львові відбулося дня 29 червня. Свято дітвори зачалося Богослуженнєм в церкві СС. Василіянок. По Богослуженню зібралася дітвора в гарно прибраній шкільній сали, де хлопці пописувалися співами та деклямаціями. Відтак промовив до зібраних родичів дітвори, гостей, та до дітей голова Кружка п. Іван Ігнат вказуючи на цей великий клич "Рідна Школа" причім вичислив всі дотеперішні плоди, які видала для народу своя "Рідна Школа". Свято закінчив промовою приятель дітвори катехит о. А. Каштанюк. Вдячна дітвора вручила китиці квітів своїм паням учителькам, які зі слезами в очах пращалися з дітворою на час ферій.   Микола Вороний у Варшаві. До Варшави приїхав із занятого большевиками Київа відомий український письменник Микола Вороний, який, по донесенням пресового бюра, має намір виголосити відчит про культурно-умовий рух на Україні.   Цукор у Львові. Міський апровізаційний заклад взиває районових купців І., II., III. і IV. дільниці, щоби зголосилися в апровізаційному закладі в пятницю, 2. липня, рейонових купців V. і VI. дільниці і управителів консумів в суботу, дня 3. липня, а управителів закладів і інституцій в понеділок дня 5. липня ц. р. в ціли викупу асиґнат на цукор. Цукор буде продаватися по 30 дкґ. на цукрові відтинки ч. 7 в ціні по 14.70 М. за кґ., крім коштів опаковання.   Музикам під увагу! В. фон Вальтерсгавзен, талановитий компоніст і музичний драматик, видав нову книжку п. з. "Ідилля Зіґфріда або поворот до природи", в якій доказує, що космополітична музика вбиває всі музичні таланти й треба негайно вернути до національної музики. "Кожде племя має великі музичні таланти, і Французи і Німці і Словяне і Італійці та Жиди. Але ці таланти вбє інтернаціоналізм".   Смерть маляря Блоцкого. Із Закопаного доносять, що 29. червня помер там талановитий польський маляр Володимир Блоцкий в 34. році життя.   Громадська думка 