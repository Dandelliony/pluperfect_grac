Про бандитизм в окупації

Львів, 6. вересня 1916
В урядовій ґазетї львівській з 30. м. м. знаходимо фейлєтон про "бандитизм у ц. і к. окупації" в Королївстві Польськім і Холмщинї. З фейлєтону сього дізнаємось цїкавих річий. Від 1. жовтня 1915 р. до 31. липня с. р. було в сїй области 353 бандитських нападів. У 127 випадках жандармерія зловила розбійників зараз, у 68 випадках щойно пізнїйше. Що з рештою випадків? Пише урядова ґазета.
"Найлїпша воля і найпильнїйша праця властий не поможе, коли опришки будуть мати, як доси, поміч серед людности, особливо селянської. Дає їм людність поміч почасти із страху перед пімстою, але значну частїйше під виливом симпатії. Тільки сїй помочи місцевої людности треба приписати, що в цїлім рядї повітів до нинїшного дня гуляють ославлені своїми злочинами опришки і роблять щораз нові напади, а погонї за ними не мають успіху. Чимало селян стало зовсїм по сторонї опришків, укриває їх перед погонею, приносить їм до захистів харчі, збирає для них вказівки".
Чим пояснити собі сї явища — того опришківства і тих симпатій? Читаємо в ґазетї:
"Сумні культурні й просвітні відносини, наслїдки лихого російського правлїня, були підкладом опришківства. Потім дезерції, викликані японською війною, і революційні заворушеня доставили в ряди опришків безлїч кровожадних одиниць".
Змалювавши таку чорну картину відносин, пише автор фейлєтону:
"Добре розуміємо, що зірванє зі злочинними наклонами, сумним наслїдством ще сумнїйшої минувшини, не може прийти від разу. А таки треба розкривати селянству очі, що опришківство є моральною проказою, недостойною такого великого і культурного народу, як нарід польський".
Стільки з фейлєтону урядової ґазети. Приносить він в приложеню до подїй в Королївстві і Холмщинї подробицї типічні для опришківства всїх країв і народів. На підкладї економічних, суспільних, полїтичних і культурних невзгодин виростає опришківство. З природи річи мусить воно глядати собі жертв і наживи серед верств засібнїйших, бо від нуждаря взяти нїчого. Темному-ж бідакови видаєть ся грабіж богатшого якимсь актом суспільної справедливости — з сього пливе симпатія для виконавцїв сеї "справедливости". А коли обвантажений добичею опришок у приступі юнацької "великодушности" ще й кине одному-другому бідакови якусь часть своїх добичий, то він забезпечить собі нетільки охорону перед погонею, а й нїмб великодушного героя — на тепер і на будуче. Коло його особи виростати-муть лєґенди, він буде героєм нетільки темного простонародя, а й т. зв. кухонної лїтератури.
І нетільки кухонної. Бо в часї, коли в боротьбі з клясицизмом молодий, незрівноважений романтизм одушевляв ся всїм без розбору, що тільки знайшов в устній народній словесности, звертались навіть чільні поети з симпатією до опришківських тем: "Опришки" Шілєра се, найславнїйший зразок сього хоробливого поетичного культу "шляхотних опришків", який очевидно швидко мусїв щезнути серед думаючої суспільности.
Чому се нинї пишемо? Тому, що прояви такого епіґонського культу опришківства ми до нинїшного дня подибуємо в нинїшнім нашім письменстві. Неймовірне, а таки правдиве! Є в нас люди, котрі в Довбуши і його товаришах-опришках не хотять (чи не вміють) бачити того, чим вони справдї були: близьких духових свояків Рінальда Рінальдінїя, словацького Яносїка, популярних нїмецьких розбишак кінця XVIII. і початку XIX. столїтя, врештї сьогочасних "бандитів" Королївства Польського, темних, неморальних плодів неменше темних і неморальних відносин, — а глядять на героїв Довбушівських лєґенд наче на справдїшних народних героїв, наче на щось позитивне, а не неґативне! Мало сього: останні днї принесли нам пробу зробити з Довбуша — національного героя. В останнім числї одного з українських видавництв (назви заслуженого поза тим і на загал корисного видавництва нарочно не подаємо) знайшли ми довшу, з безперечно добрих намірів написану статю, присвячену памяти гуцулів, вивезених російськими властями на Сибір за українські національні переконаня і за вірність австрійській державі, а в статї сїй — повну захопленя ґльорифікацію... Довбуша! Автор так дуже забуваєть ся, що не вагаєть ся, говорячи про згадані жертви російського наїзду, писати, що вони "пішли слїдами Довбуша, Шептицького, Кальнишевського". Чудово: Шептицький і Кальнишевський в один ряд з Довбушем! Рінальдо Рінальдінї в один ряд з жертвами італїйського національного відродженя! Сміятись — чи плакати?
Нї одно, нї друге. Проти такого втяганя невідповідних фіґур на національний пєдестал, з огляду на те, що отсе воно не вперве дїєть ся, треба вже раз супокійно й рішучо застерігти ся. І треба пригадати кому слїд, що Довбушем і подібними йому "героями" може займати ся учений дослїдник фолькльору, історик суспільно-економічного побуту, нарештї й романтичний поет, — але що вдягати опришка-горлоріза (хочби він здалека, з-за бюрка, видавав ся як "романтичним" і "величнїм") в нїмб національного героя — нї! — проти сього запротестувати треба як з педаґоґічного огляду на моральне здоровлє народу, так і з огляду на національну самопошану! 