Свято Воскресення.

Пірвані на кусні лежать кайдани, якими ворог скував живе тіло народу. Розторощені повалились на землю камяні стіни, якими ворог городив дорогу до світла і до волі. Прибитий, замучений, закутий в ярмо неволі велитень встав.   Дужими грудьми відвалив камінь який ворог положив на його гробі, збудженою силою зірвав залізні ланцухи зі свойого тіла і вольними руками здер заслону зі своїх очий.   Нарід воскрес. Нарід відвалив камінь з построєного на нім гробу. Зберіг свою душу живою і показав її цілому світови.   Добро взяло верх над злом, а зло згинуло, як зимовий лед на ріках в проміннях весняного сонця.   Нарід воскрес і заспівав пісню побіди.   Благословенне будь Велике Свято Воскресення.   З міліонів грудий вольного народу несеться могуча пісня побіди і летить молитися до самого Бога. Пісня добра і любови — така, як учив її Ісус Христос.   Нарід пірвав вікові пута рабства. Кровю мучеників печатає свою волю залізним мечем будує свою хату-державу.   Це вже не казка зачарованого сну, що снилась нашим батькам, це вже не сердечні бажання, що сповивали наші душі в молодечих літах, це вже не мрії поетів.   Це дійсність.   Воскрес український нарід. Своєю волею і силою збудував свою власну державу і став хазяїном в своїй власній хаті.   Це дійсність. — Є Україна і є український нарід.   Благословенне свято будь Велике Свято Воскресення.   Благословенний час, якого свідками є ми. Ми, що змогли почутись вольними горожанами визволеної Вітчини. Ми горді члени державної нації, що як частина її радіємо радістю міліонів. Ми, що змогли діждатись Свята Болі по довгих сотках літ рабства.   Як сини волі, як члени державної нації ми в українській державі обходимо Свято Воскресення.   І будемо гідні цего свята разом з пробудженою природою. Ми заспіваємо могучу пісню побіди добра над злом і світла над темнотою. А з обновою життя цілої нації обновимо наші душі і наші серця, щоб повні були запаху весни, добра, любови.   Скарбом душ наших поділимося з усіми братами і сотворимо нове життє.   Щоб воскресний нарід, якого ми членами, яснів авреолею святости, щоб умів цінити добуту кровю найкращих синів волю.   Україна воскресла і воскрес Український нарід.   Український голос   