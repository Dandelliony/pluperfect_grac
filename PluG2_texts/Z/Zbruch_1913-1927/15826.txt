Вистава килимів у Львові.

Дня 6. грудня с. р. отворить ся в салях Технольоґічного Інституту, вистава килимів уладжена заходами Краєвого Патронату для ремесла і дрібного промислу, Лїґі Промислової Помочи, Міського промислового Музею та Технольоґічного Інституту. Управа міського промислового Музею підняла ся уладити на сїй виставі, побіч віддїлу обіймаючого нинїшну продукцию Галичини, ретроспективний віддїл. Тому звертаєть ся Комітет вистави до всїх властителїв народних килимів з давнійших часів ласкаво прислати якнайбільше оказів під адресою Технольоґічного Інституту у Львові ул. Булярда, о скільки можна разом з найблизшими даними щодо часу і місця їх повстаня, найпізнїйше до дня 25. падолиста с. р. Комітет вистави бере на себе повну відповідальність за цілість і ненарушимість надісланих оказів, як також покриє кошти пересилки там і назад. Комітет сподїєть ся, що властителї давних килимів численним обісланєм вистави причинять ся до її піднесеня, а з другої сторони — і се є найважнійшим, бо тривалим пожитком задуманого дїла — допоможуть докладно зориєнтувати ся в продукциї сего віддїлу народної штуки, а може й обняти його в наукову моноґрафію, якої брак доси в лїтературі даєть ся відчувати передівсїм тепер, коли сею галузею заняли ся так численно в нашім краю. 