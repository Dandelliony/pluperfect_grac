З Наукового Товариства ім. Шевченка.

Засїданє Комісії для історії штуки дня 26. лютого отворив промовою д-р Василь Щурат, вказуючи на завданя, які має сповнити комісія. Потреба орґанїзації наукової працї на полї штуки відчувала ся здавна, а теперішна війна, що знищила богато цїнних памяток, зробила сю справу ще більше пекучою. Головним обовязком комісії буде зібрати історичний матеріял про нашу штуку і перевести інвентаризацію памятників, які полишилися дотепер. Поминаючи давнїйші часи, велика скількість предметів штуки полишила ся від кінця XVI в. Великий зріст артистичного житя бачимо в XVII. і XVIII. в. Причин сього треба шукати в тім, що піднїс ся уровень національної свідомости у братствах і козаччинї і що збогатили ся форми релїґійного культу і в православній церкві і в уніятській. Розвиток тодїшної штуки можемо слїдити особливо у двох сферах, — малярстві і музицї, дальше в гравюрі, орнаментицї книг, золотарстві, різбі, артистичнім килимарстві і тафтї; в унїятській церкві розвинуло ся також медалярство. З релїґійного поля перенесли ся артистичні форми до світської штуки — в одяг, хатну обстанову, начинє і т. ин.
Окремо предложив д-р Щурат свої Матеріяли до історії українського малярства в XVIII. і XVIII. в на основі рукописних матеріялїв, автопсії і друкованих жерел.
Катальоґ д-ра Щурата подає цїлий ряд назвиск давних малярів, які дотепер були невідомі дослїдникам, а до инших подано вичерпуючі біоґрафічні дані. Праця буде надрукована в матеріялах, які видає комісія. Реферат покінчив д-р Щурат, звертаючи увагу на деякі теми, яким треба посвятити спеціяльні студії, як Страшний суд, перемальовані ікони святих, нагробні портрети, давне декораційне малярство, карикатури, мозаіку і ин. Над темами, порушеними референтом, вивязала ся широка дискусія, в якій забирали голос пп.: д-р Ол. Колесса, Ф. Срібний, д-р Крипякевич, І. Труш, Голубець, Назаріїв і референт. 