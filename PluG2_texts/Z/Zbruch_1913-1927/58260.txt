◦ ◦ ◦ ◦ ◦ ◦ ◦ ◦ ◦ ◦

З Наукового Товариства ім. Шевченка. Засїданє фільольоґічної секції відбудеть ся в суботу дня 4 с. м. о год. 6-ій вечером в сали Музея з таким порядком: 1) д-р Яр. Гординський: Основанє гр.-кат. церкви князем Люкки в Італїї; 2) д-р Вас. Щурат: Характер звязків Шевченка з Поляками до 1847 р.
Відзначеня. Нам пишуть: Надпоручник в резерві п. Іван Грабовенський з Долини одержав пораз другий срібне "Signum laudis". П. Грабовенський пішов на війну як офіцир заг. ополч. в евіденції, опісля на його жаданє мінїстерством об. кр. перенесло його до резерви, придїляючи до 33 п. п. обор. краєвої. Перше "Signum laudis" одержав при заг. ополч. в 1915 роцї.
Спосіб пересиланя яблок. Дня 26 жовтня 1916. р. видало мінїстерство внутрішних справ в порозуміню з иншими їнтересованими мінїстерствами розпорядженє, на підставі котрого до пересилки свіжих яблок з одного коронного краю до другого зелїзницею або пароходом треба посвідки перевозової, управнюючої до перевозу. Таку посвідку виставляє староство повіту, з котрого вивіз має наступити. Виданє такого зарядженя показало ся конечним (з огляду на спостереженє підбиваня цїн) в інтересї правильного обсиланя ринків свіжими яблоками — Президія "Сїльського Господаря" у Львові. 