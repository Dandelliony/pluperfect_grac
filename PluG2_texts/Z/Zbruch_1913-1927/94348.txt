◦ ◦ ◦ ◦

Зі світа.   Становище Америки до Ірляндії. Після Times-а, в Вашинґтоні радила оноді комісія для справ заграничних над проєктом закона відносно іменовання американського консуля на посла для ірляндської републики. Се вказувалоб, що Зєдинені Держави признали домагання Ірляндії в напрямі її самостійности. Times дає сьому вислів, замічаючи, що Америка стріне радісно признання ірляндської републики з огляду на засаду самовизначення народів.   Підписи француської позички в Анґлії. Лойд Джорж заявив оноді в Палаті громад, що на лондонських конференціях признано Франції право до підписки позички в Анґлії.   Китайці бють ся з Япанцями. Після депеш з Москви, на далекім сході китайські повстанці ударили на відділи Япанців, се дало привід до висилки "карної експедиції", з сим вислідом, що повстанці уступили. Втрати в людях є на обох сторонах.   Ультімат коаліції. З Лондону доносять, що найвисша рада поставить свої домагання до Німеччини в формі ультімату, як тільки розгляне її відповідь. Новій німецькій делєґації не будуть признані ніякі устні переговори.   Вислід лондонських переговорів. В Лондоні відбула ся конференція в справі Росії, однак не вирішено нічого устійненого. Покищо обовязуватиме там далі status quo. У східній справі не наступило будьто порозуміння. Відносно Царгороду, Сирії, Малої Азії є повна згода думок. На днях будуть заключені окремі договори, між иншим відносно Мезопотамії та Мосулю. В вуглевій справі стільки певного, що анґлійська нова система буде відсунена. В справі Рєки замітна повздержливість. Анґлія та Франція є рішені не впливати на Італію в справі Адрійського моря. Що до Зєдинених Держав, коаліція не вважала себе управненою до інтервенції без вирішень самої Америки. Вкінці обговорювано справи репараційної комісії.   Вирішення лондонських нарад. Парижський денник "N. Y. Herald" подає, що на лондонській конференції усталено: 1) які американські застереження є для европейських аліянтів до приняття, 2) з боку Анґлії, Франції та Італії предложено нову заяву, що сі держави є рішені домагати ся від Німеччини безумовного переведення мирового договору без яких небудь змін, 3) в справах Адрійського моря вирішено деякі, дуже важні постанови, 4) між Анґлією і Францією утворено фінансову сполуку, щоби Франція могла одержати довгоречинцеві кредити, 5) побудовано основу під тривкий союз францусько-анґлійсько-італійський, 6) ухвалено замирення з Туреччиною, 7) принято внесок утворення ради президентів міністрів.   Чехи приготовляють ся до нової акції? Коли вірити польським часописям, Чехи приготовляють ся горячково до якоїсь акції. До Гнойніка і в околицю Карвіна звозять воєнний матеріял. В Боґуміні висадили Чехи з коаліційного поїзду польську делєґацію, що їхала до Парижа й Лондону.   Королівство зєдиненої Сирії. Анґлійська "Morning Post" подає, що сирійський комітет проголосив ся конституантою і проклямував Еміра Сейзаля королем Зєдиненої Сирії, а ґенерала Ясіна башу ґубернатором. Анґлійський ґенерал Алємбі казав Ясіна арештувати, супроти чого сподіють ся нових розрухів.   Нова Рада 