Намісник ґен. Діллєр у Львові.

Новоіменований намісник ґенерал майор Діллєр приїхав дня 4. с. м. до Львова і дня 5. с. м. принимав депутації в намісниківській палатї. Явили ся відпоручники капітул (з гр.-кат. капітули були оо. Білецький, Бачинський і Чапельський), прибічної ради міста Львова, урядники намісництва і відпоручники инших державних урядників, відпоручники протестантської і жидівської віроісповідної громади, депутації публичних корпорацій і ріжних польських товариств і орґанїзацій.
З Українцїв явили ся депутації: полїтична, просвітно-наукова, економічна, Ставропіґії і української академічної молодїжи.
Найперше принято полїтичну депутацію, від Народного Комітету, в склад котрої входили: д-р Стефан Баран, д-р Сидір Голубович, о. Олександер Стефанович і д-р Володимир Бачиньський. Провідник депутації д-р Голубович привитав намісника отсею промовою:
"Ваша Ексцелєнціє! Як представники Народного Комітету витаємо перший раз Вашу Ексцеленцію на нашій земли, в колишній столици українських князїв. Витаємо Вас щиро і без упереджень в імени тої части краю, яка найбільше потерпіла з приводу війни, — в імени того народу, що охотно, неподїльно і недвозначно віддав майно і житє своїх найкрасших синів в оборонї нашого монарха і австрійської держави.
"Перші слова, які впали з уст Вашої Ексцелєнції до підчинених урядників, відбили ся симпатичним гомоном серед українського народу, який хоче в особі цїсарсько-королївського Намісника бачити не лиш найвисшого представника державної волї в краю, але бажає віднайти в нїм того, що загоїть задані нам рани, направить заподїяні нам кривди, зрозуміє наші національно-полїтичні домаганя та допоможе нам в інтересї династії і держави до їх остаточного здїйсненя. Вповнї подїляємо погляд Вашої Ексцелєнції, що відбудова краю і гоєнє ран, ненесених населеню, може доконати ся лише при рівнобіжнім співдїланю державних чинників і місцевого населеня, і тому надїємо ся, що відбудова східної, української, найбільше знищеної части краю піде не тільки скорим кроком, але що до сеї відбудови буде покликаний український нарід в такий спосіб і в такім числї, щоби він міг з повним супокоєм і довірєм піднести ся до сеї найважнїйшої нинї державної акції в Галичинї.
Сама одначе відбудова знищених осель і урухомленє господарств не загоїть анї тих всїх ран, що їх війна нанесла українському населеню в Галичинї, анї не сповнить тих наших подїй, які нас в сїм тяжкім часї піддержують.
"Наших ран не будемо перед Вашою Ексцелєнцію в сїй хвилї розкривати, се одно лиш уважаємо своїм обовязком заявити, що навіть нинї — коли на нашій земли ведеть ся ще кровава, страшна війна, коли сини сеї землї остали без даху над головою, без окритя на тїлї і без кусника хлїба для своїх дїтий, — галицька адмінїстрація лишила ся тим, чим була перед війною.
"Розуміємо добре, що сповненє наших національно-полїтичних домагань, допущенє нашого народу до державної безпосередности і наданє йому на його земли національної самоуправи, може наступити аж в пізнїйшім, повоєннім часї, але покликаня українських урядників до адмінїстрації і до всїх державних урядів, повної рівноправности нашої мови, пошани наших національних прав, покараня тих, що з правила і на кождім кроцї топчуть наші національні права, заспокоєня наших культурних потреб, а головно як найскоршого основаня українського унїверситету у Львові — маємо і нинї повне право домагати ся. О таку охорону і о таке гоєнє ран, о таку направу кривд і о таке здобуванє довіря українського народу — просимо Вашу Ексцелєнцію.
"Вірно все стояв і вірно стоїть нинї в світовій заверусї український нарід при тронї Габсбурґів, щиро хоче дальше дїлити долю австрійської держави, готов, хоча знесилений, до дальших жертв, бо надїєть ся і вірить, що як-раз в Австрії настане здїйсненє його національно-полїтичних домагань. В повній надїї, що Ваша Ексцелєнція зрозуміє наші бажаня, вислухає наших домагань і приступить до дїйсного гоєня ран нашого народу, витаємо сердечно Вашу Ексцелєнцію і просимо приняти наше запевненє, що ми готові спільно з Вашою Ексцелєнцією працювати над загоєнєм ран українського народу, над скріпленєм австрійської держави і над збільшенєм слави Габсбурської династії".
У відповіди на се привитанє речника Народного Комітету заявив намісник барон Діллєр, що першою його задачею є відбудова краю. Сам знає, що найбільше потерпіла східна Галичина і український нарід, і тому правительство прийде з помічю східній Галичинї, а він, намісник, особисто припильнує, щоби підчинені урядники точно виконували його прикази і приходили населеню з повною помічю. До наших домагань відносить ся без упереджень і зробить все, що в часї війни можна буде зробити. Повна безсторонність і пошанованє закона буде провідною думкою в його роботї і cего буде вимагати від підчинених урядників. В кінци просив, щоби подавати йому до відома устно або письменно факти надужить, а він їх усуне.
Намісник відповідав по нїмецьки, звиняючи ся, що не володїє краєвими мовами, але їх розуміє.
З черги приняв намісник депутацію Ставропіґійського Інститута під проводом сенїора Шеховича, депутацію українських культурних товариств (Просвіти, Українського Педаґоґічного Товариства і Наук. Товариства ім. Шевченка) під проводом професора д-ра Студинського, депутацію центральних економічних товариств і орґанїзацій (Краєвий Союз кредитовий, Краєвий Союз ревізійний, Днїстер, Земельний Банк іпотечний, Народна Торговля, Сїльський Господар, Краєвий Союз господарсько-торговельних спілок) під проводом директора Нагірного.
Наконець явила ся у намісника Діллєра депутація української академічної молодїжи під проводом голови Академічної Громади Велигорського і п-ни О. Величківної, вручаючи йому пропамятне письмо в справі основаня українського унїверситету у Львові і просячи його, щоби він зі свого боку сю справу підпер у властивих чинників. Намісник приняв відпоручників молодїжи дуже прихильно і заявив, що справа основаня українського унїверситету у Львові є на часї і що тепер є справдї відповідна хвиля до здїйсненя cего оправданого українського домаганя. 