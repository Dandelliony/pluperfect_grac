◦ ◦ ◦ ◦ ◦ ◦ ◦ ◦

Оперативний звіт Штабу Головного Отамана з 19.VIII.19. Придніпрянські частини захопили біля Погребища та Билілівки залізничу лінію Умань-Козятин. Після впертих боів, які доводилося раз у раз заводити з уступаючими на північний схід від Калинівки задніми сторожами ворога, пополудні здобули приступом галицькі частини залізничий вузол та місто КОЗЯТИН. Більшовики потерпіли тут важкі кріваві втрати. В цих боях брало цивільне населення визначнішу участь, забиваючи гуртами втікаючих в паніці більшовиків. На південь та південний схід від Бердичова здобули МАХНІВКУ та РАЙ-ГОРОДОК.   Оперативний звіт Штабу Головного Отамана з дня 20.VIII.19. Придніпрянські частини заняли вчора в скору поході залізний вузол ХРИСТИНІВКУ, що лежить 20 верст на північ. захід від Уманя. Галицькі війська здобули вчора сполудня місто БЕРДИЧІВ. Отаман Квартирмайстер КУРМАНОВИЧ, ген. чет. в. р.   Питання Східної Галичини на мировій конференції. УПБ. Камянець, 18.8. Львівська "Газета Вєчорна" з 7.8. пише: "З Парижа передають по радіо". Комісія для польських справ нараджується дальше над справою Східної Галичини.   Наказ в справі реквізиції підвод. 1) Ні один старшина чи козак самочинно не має права брати у населення підводи, а повинен звертатись в волостних селах чи містечках до Голови Волостної Народньої Управи, а в инших до сільських Комісарів. 2.) Голова Волостної Народньої Управи або сільський Комісар, одержавши писану заяву, кому і для чого потрібні підводи, негайно дбає, аби була дана необхідна кількість підвод. 3.) Голова Волостної Управи або сільський Комісар, відпустивши підводи, повинен дати власникам їм посвідчення що саме від них узято, а місцева міліція дати охорону, щоб підводи були повернуті назад. 4.) Властник підводи, котрий одвозить майно чи що инше, повинен брати у військової частини посвідчення в тім, що він стілько то день віз стільки то пудів ваги. 5.) Голова Волостної Управи безпосередно, а сільські Комісари через Волостну Управу ці посвідчення повинні представляти до Управи по військовій повинности і одержані гроші видавати по належности. 5.) Наряд волостної та сільської міліції повинен провожати підводи до найближчого села чи містечка, де передавати охорону до наряду міліції від тих сел або місточок. Підписали: Т.В.О. Військового Міністра. Полк. ПЕТРІВ. Нач. Гол. Управління Ґен. Шт. Отам. Шайблє.   Українські діпльоматичні представники за кордоном. В сучасний мент Україна має своїх діпльоматичних представників майже у всіх державах, а саме посольства — у Відні (посол Липинський), Туреччині (посол Лотоцький), в Болгарії (повіренний в посольських справах Шульга) Берліні (б. міністр при Центральні Раді Порш) і Швайцарії (посол др. Лукасевич). Надзвичайні дипльоматичні місії надіслані до Сполучених Штатів Америки (голова др. Євген Левицький), Праги (голова Слівінський), Угорщини (голова Галаґан), Англії (голова Стаховський), Румунії (голова проф. Мацієвич), Бельгії і Голяндії (голова Яковлів), Скандинавії і Фінляндії (голова Лоський), Греції (голова Матушевський) Данії (голова др. Дмитро Левицький), Грузії (голова Красковський), Італії (голова Антонович), Ватикані (голова граф Михайло Тишкевич), і Франції (голова Сидоренко; він же представник від Української Народньої Республіки на мировій конференції). Зараз голова надзвичайної місії до Франції п. Сидоренко відкликаний із Парижа, на його місце призначено графа Тишкевича, який виїхав до Франції. Крім тих посольств і місій мається консульство в Монако куди консулом призначено Василя Оренчука. Через міжусобні войни, наш Уряд не зо всіми представниками має звязок і не знає, що вони роблять за кордоном. Але ж з деякими представниками зв'язок підтримується аеропланами і діпльоматичними курєрами. ("Україна".)   Стрілець   