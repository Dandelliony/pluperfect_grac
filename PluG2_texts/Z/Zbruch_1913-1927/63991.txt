Папа і складки на українські жертви війни.

Льозанна, 12. марта 1917.
Як відомо, свого часу зарядив Папа в цїлім католицькім світї збиранє складок на жертви війни в Польщі й Литві. Збірки сї дали разом коло мілїона франків, які певне принесли пільгу неодній родині на областях, тяжко навіщених війною.
Східна Галичина і її греко-католицька українська людність потерпіла від війни не менше, а безперечно значно більше, нїж навіть Польща й Литва. Маючи се на увазї, звернув ся ґр. Михайло Тишкевич, котрий перебуває тут від трьох рохів, до державного секретаріяту Св. Отця в Римі з предложенєм прийти подібним шляхом на поміч також українським жертвам війни. На письмо своє одержав ґр. Тишкевич сими днями лист, який подаємо отсе в українськім перекладї.
Sekretaria di Stato di Sua Santita. Дня 3. марта 1917 p.
Пане Ґрафе!
Я відібрав Вашого ласкавого листа з 17. лютого, в котрім Ви висловлюєте надїю, що Святий Отець зволить наказати збірку добровільних датків на користь Українцїв (Русинів) в наперед визначений день, так, як се вже було зроблено для Поляків й Литовцїв. Його Святість, що має стільки доброзичливости для вірних Русинів, є дуже розположений приняти се рішенє, але бажає, щоби поданя такого змісту було післане Русинами епископами Святого Престолу.
Я користаю з нагоди, щоби поновно Вам, Пане Ґрафе, висловити моє щире почутє. Евген Пачеллї.
Подаючи се письмо до відома українського загалу, висказуємо надїю, що гр.-кат. український епископат негайно зробить відповідні кроки, щоби придбати своїй нещасливій країнї великодушну поміч Св. Отця. 