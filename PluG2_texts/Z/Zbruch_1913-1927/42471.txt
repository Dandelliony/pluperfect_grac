З українського будівництва в Галичинї.

В часї московського пановання у Галичинї зацїкавили ся дуже російські артисти й учені українським будівництвом. Висловом того був ряд статей у київських і львівських часописах. Для дослїдів над галицькою архитектурою основано в Петербурзї спеціяльну комісію, що мала в перших днях мая 1915 прибути до Львова. Інформаторами комісій того роду були все Поляки та москвофіли, що давали тенденційні інформації. Крім того москвофіли старали ся показати, що вони одинокі вели в нас культурну роботу. Тому архитект Олександр Лушпінський рішив ся уладити виставу нашого старинного церковного будівництва в Галичинї, аби показати його в цїлости та в повній красї і тим робом викликати пошану для нашої рідної культури.
Матеріялу мав архитект Лушпінський багато й першої якости, коло 40 штук рисунків старинних будівель, 4 штук моделїв у глинї і 20 штук проєктів новочасної архитектури. Одначе не осягнув своєї цїли. Виставу відкрито 6 мая і в тім часї розпочали російські війска відворот з Карпат, а далї й утїкли зі Львова.
При уладженню вистави став дуже в пригодї архитектови Лушпінському Український Національний Музей у Львові, фундований митрополитом гр. Шептицьким. Від самого початку своєї дїяльности звернув сей музей пильну увагу на збираннє видів, рисунків, плянів і деяких подробиць місцевого церковного деревляного будівництва минулих часів. Обовязок збирати памятки українського церковно-народнього життя вложив на музей його основатель митрополит гр. Андрій Шептицький. Ся сторінка завдань музею важна, бо 1) деревляне будівництво минулих часів зачало помітно щезати в останнїх часах, бо 2) воно являєть ся гарним свідком і плодом самостійного естетичного смаку й артистичного майстерства теслї-Українця і 3) повинно стати для будучих поколїнь разом з иншими памятками культурно-національного творчого життя Галицької України жерелом нових творчих переживань і творінь на полї будівництва, як і артизму тай історичних наук.
І саме гарний набуток сього віддїлу музею становить збірка рисунків давніх галицьких церков архитекта Олександра Лушпінського. Тонкий естет з природи, звернув він на них свою увагу ще як студент львівської технїки, де найшов підмогу й заохоту з боку свойого професора Івана Левинського. Цїла збірка Лушпінського перейшла в 1911 р. на власність Українського Національного Музею.
На підставі вистави, нарисів і вказівок самого автора рисунків можна подати такий образ українського церковного будівництва в Галичинї. Найдавнїйші деревляні церкви Галичини відносять ся переважно до другої половини XVII в. Старші церкви з невеличкими виїмками не заховались до наших часів. Одначе дані малярства, визерунку та психольоґії артистичної творчости вказують на то, що істнуючі найдавнїйші деревляні церкви Галичини подібні і до своїх ровесниць, які щезли, й до церков XV—XVI вв. Видно то передовсїм у горах, де так постійно зберігають ся риси дуже глибокої старини і в мові і в побутї і в переказах гірняків, а се тільки підтримує думку про непереривність і спільний церковний тип даної території.
Основа всїх тих церков одна — квадрат, з перевагою комбінації декількох квадратів, яку зводять деякі дослїдники до форми давньо-византійського чотирокінчастого хреста. Відповідно до їх зверхнього виду можна подїлити їх на подільські, гуцульські, бойківські і лемківські церкви.
Подільський тип нагадує нам поперед усього не особливо високі, але широкі византійські святинї, прикрашені деколи як у долїшнїм, так і в верхнім поверсї, — ґалєрією і стовпцями. Накриттє церкви — намет, цибуля або острокінчастий шолом. У містечках, більших селищах і колишнїх монастирях дїлять ся сї церкви на — головну долїшню і трохи меншу горішню з входом до неї через надвірні східцї більше на північ від головного входу (прим. церква св. Юрія у Дрогобичі).
Гуцульська церква відріжняєть ся особливо тим від усїх инших, що вона цїлою своєю масою містить ся у кубі — вона так само довга, як широка й висока. В нїй дивує нас тонке майстерство теслї-будівничого. Накриттє церкви виключно наметове.
Найбільшою ріжнородністю і богатством творчої фантазії відзначаєть ся бойківська церква. В нїй подивляємо невпинне стремлїннє майстра в гору, куди він спиняєть ся поверх за поверхом, деколи й до девятого поверха. Глядячи на таку церкву, що притулила ся десь на невеличкій мураві межи срібно-темними ялицями в підніжжи високого гірського хребта, видець мимовільно одушевить ся гармонїйною злукою творіння селянської сокири та прегарної будови природи.
Лемківський тип церкви відріжняєть ся від попереднїх тим, що він злучив скромну церковцю на два спуски з високою ґотицькою вежею — дзвіницею, що являєть ся рівночасно в своїм долїшнїм поверсї церковним притвором. Деколи широка основа вежі огорне цїлий зруб церкви й утворить тим робом покриту галєрію довкола церкви (прим. Липовець у дуклинськім провалї). І в сїм випадку замітно збігають ся явища мови, побуту й будівництва гірняків західних Карпат. Лемки живуть на самій південно-західній границї Галицької України, в пасмузї переходу від українства до Словаків і Поляків з ґотицьким стилем у церковній архитектурі.
Ся розмаїтість архитектурннх типів цїлком не перешкоджає внутрішній єдности основного пляну й обрядового розкладу поодиноких частей церкви. Навідворіт вона усуває нудну одноманїтність. З другого боку Галицька Україна дуже користно виріжняєть ся своїм церковним деревляним будівництвом від сусїдних деревляних костелів Угорщини, Словаччини, Моравії і Шлеску. Богатством захованих памяток і живучістю давнїх форм вона може стати нарівнї зі скандинавською, а деяке спорідненє виказує тільки з церквами російської України. Так наскрізь ориґінальне українське церковне будівництво в Галичинї.
Що тикаєть ся самого архитекта Лушпінського, — то, хоч він основно познайомлений з давньою архитектурою, не копіює її; як він живе й розвиваєть ся, так разом з ним розвиваєть ся і його творчість. Сучасний архитект, що любить і византійську святиню і ґотицьку, що одушевляєть ся красою рідної околицї і богатством народньої творчости, що знає психольоґію простого горянського естетизму, також творить льоґічно: деревляну святиню з дерева для села, а камінну з каміня для міст з каменицями. І краєвид і льоґіка матеріялу й характер народнього побуту й місцеві умови — все те складаєть ся на плян і його здїйсненнє у проєктах Лушпінського. 