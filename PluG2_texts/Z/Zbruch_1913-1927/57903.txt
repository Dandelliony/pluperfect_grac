Українські надії і війна.

Львів, 25. жовтня 1916.
Від якогось часу деякі орґани польської преси, і то ті, що голосять т. зв. австрійську і тим самим протиросійську орієнтацію, не минають нїякої нагоди, щоб не висловити, що Українцї, мовляв, "значно зредукували свої давнїйші домаганя і дали спокій місячним фантазіям про 30-мілїонову українську державу". Ту "редукцію" бачать ті орґани польської преси в відозві З. У. Р. до народів цивілїзованого світа і в наших статях, в яких ми вказували на те, що тепер не тільки про стан української справи, але і про будучність великих держав, заанґажованих у війнї, не можна нїчого певного сказати.
Що з тої нїби-то "редукції" сподївають ся польські орґани преси користи для польської справи. На се ми вже мали нагоду вказати і на ті польські сподїваня дати ясну і рішучу відповідь. Отже тепер з того приводу тільки зазначимо, що з усїх можливостий, які можуть зустріти український нарід наслїдком війни, нїяка не є для нас така непримирима, як власне помиренє з польською державністю, на яку за нїяку цїну ми не можемо згодити ся на нашій землї.
Та не о се нам нинї ходить.
Допустім, що справдї так, що надїї на відбудованє української держави справдї при кінци війни покажуть ся для даного моменту нездїйснимими мріями. Що-ж се значить? Чи се тільки наші надїї відійдуть в область "місячних фантазій"? Нї! В ту саму область відійшла би рівночасно максимальна воєнна проґрама центральних держав, яка звучала: розбити Росію так, щоб вона вже нїколи не могла загрожувати Европі і зокрема центральним державам, а розбити її так можна тільки через відібранє й України. Коли отже станеть ся те, то ми опинимо ся не одні, а в товаристві центральних держав, які також мусїти-муть сказати собі, що їх надїї на таке основне поконанє Росії відійшли в область "місячних фантазій".
Будучність українського народу не тільки не залежить анї від редакторів польських ґазет анї від польського НКН., але навіть від воюючих держав не залежить вона в такій мірі, щоб вони могли рішити про наше "бути чи не бути!" Поверх 30-мілїоновий нарід — в таких чи инших обставинах — зуміє викувати собі таку будучність, яка належить ся такому великому народови, поселеному на такім великім і богатім просторі. 