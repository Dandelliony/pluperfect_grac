Анґлїя чи Росія?

Львів, 29 вересня 1916
Анґлїя чи Росія? — отсе питанє все на ново обмірковуєть ся на шпальтах нїмецької преси. Та часть преси, яка вважає головним ворогом Нїмеччини Анґлїю, стараєть ся виказати, що Росія, як в минувшости була приятелем і союзником Нїмеччини, так може ним бути і в будучности, коли Нїмеччина відповідною полїтикою зможе її собі позискати. Вказуєть ся також на цїну: Росія потребує доступу до вільного моря, отже — уможливити їй той доступ через Перський залив.
Обмірковуючи се питанє, "Frankf. Ztg." питає, чи се можливе, щоби між Нїмеччиною й Росією настало таке повне помиренє, і як погодити таке помиренє з інтересами союзників Нїмеччини.
Ся увага зовсїм справедлива, коли взяти на увагу відношенє Росії супроти Австро-Угорщини, Болгарії, Туреччини. Австро-Угорщину хоче Росія подїлити — чи, як каже Мілюков, перевести в нїй "основну реорґанїзацію" в цїли "визволеня славянських народів". Болгарію хоче покарати за "зраду славянської справи". Туреччину хоче виперти з Европи, щоб заволодїти Дарданелями. З огляду на все те, де є та основа, на якій могло би повстати повне помиренє між Росією й Нїмеччиною?
Тай чи можливе — міркує далї "Frankf. Ztg." — таке помиренє на тій основі, що Росія дістала би доступ до повного моря через Перський залив?
Думка про те, що Росія вдоволила ся би Перським заливом, повстала з того, що давнїйше, коли противенство між Росією й Анґлїєю вимагало від Росії приготовань до походу на Індії, Росія вела полїтику, якої цїлю було усїсти ся в Перськім заливі. З сього не стільки в Росії, скільки за границею роблено вивід, що тут ходить Росії о доступ до вільного моря, коли в дійсности ходило їй тільки о акцію проти Анґлїі. Тепер відносини основно змінили ся. Вже анґлїйсько-російський договір що-до Персії з 1907 р. усунув в значній мірі противенства між обома державами, а недавній договір вказує на зовсїм змінені відносини. Сим договором Росія між ин. признала Анґлїї право держати в південній Персії армію, якої континґент означено поки що на 11.000. Коли-б російська дипльоматія числила ся з можливістю потреби маршу на Індії в часї, який може входити в рахубу в полїтичних комбінаціях, вона нїколи не згодила ся би на анґлїйську армію в південній Персії. Отже треба приняти, що давнїйше противенство між Анґлїєю і Росією вже не істнує, а тим самим відпадає та спеціяльна потреба, яка казала Росії мати на увазї Перський залив.
За те як доступ до вільного моря Перський залив не може мати для Росії того значіня, щоб міг її зовсїм вдоволити. Доступ до вільного моря потрібній для Росії з економічних і полїтичних причин. Перський залив не може зовсїм заспокоїти тих економічних потреб Росії, які її заставляють добивати ся доступу до вільного моря. Ті потреби могли би заспокоїти тільки Дарданелї. Перський залив лежить занадто далеко і від европейської Росії і від Туркестану, який є для Росії краєм економічної будучности, отже експорт через Перський залив з економічного погляду не є корисний. Що до полїтичних причин, то треба тяжити, що Перський залив властиво годї вважати вільним морем. В комунїкації з иншими своїми пристанями Росія була би залежна від волї Анґлїї і Японїї, а крім того будувати й удержувати сильну фльоту так далеко від державного центра, се був би тягар занадто важкий. З огляду на се Перський залив зовсїм не може заступити Росії і Дарданелїв, а тим самим годї думати про повне помиренє Росії й Нїмеччини на сій основі.
"Росія — стверджує "Frankf. Ztg." — має свої означені воєнні цїли, які не заступить иншими. Найважнїйша з них, Царгород, наслїдком ходу війни відсунула ся в недосяжну далечінь, але її нїколи не можна буде заступити сурроґатами. Хто помагає Туреччинї вдержати Царгород, той може з Росією заключити завішеня оружя, бо петербурська полїтика працює на довгі реченцї, а навіть може узискати зносні взаємини, коли в Росії займуть ся більше використуванєм величезних внутрішних можливостий нїж дальшими завойовуванями. Але Росія все буде ждати слушного часу, щоб осягнути свою цїль. З сього вона не робить тайни. І се треба мати ясно перед очима".
Як Нїмеччина розуміє своє відношенє до Росії, се надзвичайно важне не тільки для тих держав, що остають з нею в союзї, але також і для нас, і тому ми так пильно слїдимо за міркуванями на сю тему. 