Російські воєнні цїли й українська справа.

З заяв російських президентів мінїстрів і мінїстрів заграничних справ, з голосів і статей посла до Думи Святополка-Мірского, ґенерала Куропаткіна, князя А. Лазарєва, проф. Мітрофанова й инших, з програми, яку з російського боку розкинено у вереснї 1914 р. в Букарештї, можемо зібрати разом ось які російські воєнні цїли: пануваннє над Персією, Царгородом, Малою Азією і Палестиною, розторощеннє Нїмеччини, подїл Австрії, анексія і московська кольонїзація австрійської України, прилученнє східної Прусії і виключне російське пануваннє над Балтійським морем. Се так сказати-б максимальна воєнна програма Росії. Та серед теперішнїх обставин вона вдоволила ся-б і своєю мінїмальною воєнною програмою: здобуттєм Царгороду та прилученнєм австро-угорської України до царської держави.
Ми нераз уже писали про те, як посїданнє пребагатих українських земель пре Росію силою елєментарної необхідности дістати в свої руки морські проливи й Царгород. І нинї можемо тільки підчеркнути висловлювану нами думку, що поки Росія має українські землї, поти вона не може зректи ся найкоротшого й найдогіднїйшого виходу до відкритого моря — через Босфор і Дарданелї. Таким тяжким трудом здобуте полученнє Берлїна й обидвох столиць габсбурзької монархії з Баґдадом вічно буде поважно загрожене з боку Росії, коли Росія задержить у своїй власти Україну. І тут український інтерес позбути ся вже раз обіймів московського вужа-давителя сходить ся з життєвими інтересами всїх членів почвірного союза: Нїмеччини, Австро-Угорщини, Болгарії й Туреччини. І чим котрий з членів почвірного союза висунений далї на схід, тим більша спільність його й українського інтересу.
Друга російська цїль в мінїмальній воєнній програмі Росії се прилученнє австро-угорської України до царської держави, чи то, як хочуть Москалї псевдо-ідейними мотивами прикрити свою хижість, довершити "собираніе русскихъ земель". Та в дїйсности перед чим иншим дріжить московська Росія. Ще перед вибухом війни писав російський письменник Воронїн: "Ми не можемо, коли не хочемо спровадити свого самознищення, приглядати ся безчинно, як наших 28 мілїонів Малоросів приймає з Галичини поволї, але основно національну доґму, що відчужує їх від нас". Одначе сьому "зєдиненю" стоять на перешкодї життєві державні інтереси Австро-Угорщини. Полишаючи на боцї державний престіж, по втратї галицької й буковинської України впала-б і угорська Україна такою самою жертвою, а в такім разї просто неможливо оборонити Угорщину перед московським заливом. Західна Европа мусїла-б в такім разї попрощати ся раз на все з надїєю повалити коли будь російського кольоса чи то наслїдком його розпаду чи подїлу Росії на її природні складові части.
Так отже мінїмальна російська воєнна програма крутить ся виключно коло українських земель. Не треба додавати, що сю програму Росія хоче перевести в життє не для кращої будуччини нашого народу. Коли Україна з рівнорядної держави з Московщиною, злучена з нею переяславським договором на основі персональної унїї, "доборола ся" сьогоднї до того краю, що Росія, правительство й громадянство, не узнає навіть самостійности української нації, коли навіть у трівожнім часї теперішньої війни Росія не схаменула ся у своїм поступуванню супротив українства, стає ясно перед нами, що Росія хоче злучити українські землї, щоб погасити й сю ватру національно-полїтичних змагань, яка жевріє в Галичинї.
На се вказують і внутрішньо-полїтичні воєнні цїли Росії — змаганнє до повної одностайности, передаваннє державної машинерії, промислу й т. д. в московські руки або в руки тих інородцїв, що стали свідомо чи несвідомо національними ренеґатами для посади, багацтва, з дурноти, безідейности чи чого иншого. По втратї Польщі тим грізнїйша для Українцїв внутрішня консолїдація Росії, бо сею енерґією, яку зуживала Росія на вдержаннє при державі чужоплемінного, національно-свідомого елєменту, з подвоєною-потроєною силою взяла ся-б Росія за московщеннє України, тим більше, коли Росія побачила в теперішній війнї, чим пахне для неї українська гроза.
Тому в національно-свідомого Українця не може не бути бажання як найбільшого розгрому Росії та щоб як найбільше української землї опинило ся поза межами Росії в як найкращих умовах для національно-полїтичного розвитку. Та з другого боку мусимо ясно освідомити собі воєнні цїли Росії, її похід на знищеннє українства, щоб приготовити проти нього відпір, так зорґанїзований, такий однодушний, перейнятий такою самопосвятою аж до найбільших жертв, аби українство не тільки ударемнило сей страшний удар Росії на нього, але й вийшло побідно та сотворило в повнотї всї ті умови, які потрібні для як найширшого українського національно-культурного, полїтичного й економічного життя. Без боротьби нема життя, а коли великодержавні нації йдуть у бій на смерть і життє за національне істнуваннє, скільки більше потрібно нам, Українцям, боротьбою здобути собі те все, до чого покликало нас історичне життє. 