Тарас Шевченко. — Академічна молодїж в австрійських унїверситетах.

Тарас Шевченко.
Львів, 9. марта 1916.
Завтра минає 55 лїт, як в холодній, непривітній, на козацьких костях збудованій північній столицї російської держави, рвучи ся серцем і линучи думкою на рідну Україну, заснув вічним сном Тарас Шевченко. Довга, важка неволя вбила його тїло, і воно перед часом лягло в могилу. Але "не скувала душі живої і слова живого", — і те його живе слово, яке виспівувало те, що відчувала, чим болїла його жива душа, дало йому безсмертність.
Вже за житя Шевченка всї бачили в нїм чоловіка, на якого чолї Муза поклала печать Ґенїя. По його смерти та авреоля Ґенїя українського народу, новочасного Кобзаря України, ставала що раз яснїйша, і так він в безсмертности своїй палає і палати-ме провідним огненним стовпом на шляху до національного відродженя, до вселюдської свободи, рівности і братерства, до всесвітної правди і добра, все новим і новим поколїням свого народу.
Бо його пісня, се пісня народу, який, насильно вкладений ворогами до могили, прокинув ся і почав рвати ся до нового житя; його пісня, се цїлюща криниця українського національного відродженя; його пісня, се книга минувшости і будучности його народу; його пісня, се для його народу пророче слово, яке нїколи "не мимоіде". Його слово будило й будить нарід до нового житя, і чим ширша і глибша стає національна свідомість українського народу, чим більші його змаганя до волї, тим голоснїйша стає слава Кобзаря України.
Лунала вона по всїй Українї — вільно по сїм, під репресіями російського уряду по тім боцї кордону — в столїтє його уродин, на передоднї крівавої війни, в якій рішаєть ся й доля України.
Лунає вона тепер, — і в серцях усїх тих, що приносять все нові й нові жертви, лелїючи надїю, що се жертви для визволеня України, — і в серцях усїх тих, що "не за Україну, а за її ката" мусять проливати свою кров. Безсмертне слово Кобзаря України єднає їх, роз'єднаних чужою волею, в одну сїмю, в один національний табор, якого змаганєм є єдність і воля України.
І хоч нинї не голосять його слави пишні святочні обходи, як в мирний час, думка кождого Українця з особливим почутєм лише до нього, свідома, що коли ми нинї виступаємо як нація, яка має право домагати ся рівного місця в сїмї культурних народів, домагати ся співрішаючого голосу на Сходї Европи, то його слово — се те чудотворне жерело українського національного почутя й української національної свідомости, яке давало й даватиме українському народови силу йти до своєї мети — до єдности й волї. Число і склад академічної молодїжи в австрійських унїверситетах.
Урядова віденська часопись оголошує зіставленє статистичних дат про австрійські унїверситети у зимовім курсї 1915/1916. У порівнаню з попереднїм зимовим курсом число молодїжи зменшило ся о 436, себто о 3.72% і виносило 11.713 студентів проти 12.149 у роцї 1914/1915. Із того числа припадало 8964 (76.53%) на мущин і 2749 (23.47%) на женщин. Число звичайних слухачів виносило 9952 або 84.96% надзвичайних 1411 (12.05%), госпітантів 350 (2.99%). По унїверситетах розпадала ся фреквенція ось як:
Відень 3850 (мущин); 1168 (женщин); 4518 (разом)
Прага (чеськ.) 1737 (м.); 591 (ж.); 2328 (р.)
Краків 1108 (м.); 338 (ж.); 1447 (р.)
Львів 800 (м.); 302 (ж.); 1102 (р.)
Ґрац 612 (м.); 172 (ж.); 784 (р.)
Прага (нїм.) 557 (м.); 113 (ж.); 670 (р.)
Інсбрук 523 (ч.); 64 (ж.); 587 (р.)
Оломунець (теол.) 143 (ч.); —; 143 (р.)
Чернївцї (теол.) 94 (ч.); —; 94 (р.)
Сальцбурґ (теол.) 40 (ч.); — 40 (р.)
Що до студій найбільше студентів ходило на правничий факультет (3954—33.76%) і на фільозофічний (3715—31.71%), значно менше на медичний (2600—22.20%), а найменше на теольоґічний (1444—12.33%). — зк. 