Стрілецька орхестра. — Украінсько-анґлїйський Комітет у Лондонї. 

Стрілецька орхестра.
Військо йде, війське йде,
Хоруговки мають,
Попереду музиченьки грають.
(Народня пісня)
Між У. C. Стрільцями зараз по їх зорґанїзованню згуртували ся співучі дружини й вони звертали на себе увагу навіть між чужими. Одначе се не вдоволило їх. Під громотом гармат і свистом куль чули потребу ще й звуків могутньої орхестри.
Думка заснувати орхестру при У. С. С. виринула в замковій Полянцї на угорській Українї, де передше був Кіш У. С. С. Були наради, робило ся плани, та на тім і кінчило ся. Недостача матеріяльних засобів розбивала все. Нераз потішали себе охочі словами: "Коли перенесемо ся до Галичини, то й будемо мати сотки інструментів". І дїйсно, як тільки Кіш перенесено до Камінки коло Сколього, зараз почала ся реалїзація їхніх думок. Зараз і декілька стрільцїв поїхало до Стрия та Самбора й визичили там у музичних товариствах усї потрібні інструменти. Так отже, коли Кіш незабаром перенїс ся до Боднарова (повіт Станиславів), зорґанїзовано цїлий гурток охочих, котрі ще перед війною були учасниками ріжних орхестр, і розпочала ся наука. Музикантів було 25. Куратором став підхорунжий У. С. С. Микола Венгжин, за стараннями котрого повстала стрілецька орхестра, а дириґентуру обняв дес. Михайло Ґавронський. Все йшло відтепер належним ходом.
По тижневній науцї виступила орхестра перед стрілецькою командою, яка була все та всюди орхестр дуже прихильна й на перший раз заграла орхестра "Сокільський марш". По тім тижневнім успіху вивчили ся грати "Ще не вмерла Україна", "Salvator marsch", "Молитву", "Похоронний марш", "Вязанка народнїх пісень" і пп. Дня 23 вересня 1915 р. брала орхестра участь на посвяченню могили вбитих стрільцїв у с. Никторові коло Галича.
З поступом наших військ уперід треба було й Боднарів покидати. Дорогою через села й місто Галич, куди ми переходили, грала орхестра. Нарід з великим захопленнєм й одушевленнєм витав стрільцїв.
У селі Г., де донедавна був Кіш У. С. С., наука продовжала ся дальше. Дня 29 вересня 1915 р. був на інспекції в стрільцїв полковник Вараді. На вправах програвала орхестра. Полковник висловив своє вдоволеннє й побажав їй як найкращих успіхів. Опісля декілька разів пригравала орхестра на вправах третього полевого куріня. В недїлю 3 жовтня 1915 р. пополуднї відвідав орхестру військовий лїкар — майор др. Ковшевич з Бережан, з двома офіцерами. В день іменин австрійського цїсаря 4 жовтня 1915 р. грала орхестра в часї служби Божої та при дефілядї полевого куріня в присутности полковника Гр. Коссака.
Дня 12 жовтня 1915 р. відійшов третій курінь у поле. З курінем пішла також стрілецька орхестра.
Г. Украінсько-анґлїйський Комітет у Лондонї (Ukrainian-Britisch Committee). 
З нагоди засновання нїмецького товариства "Україна" для інформовання Нїмеччини про всеукраїнські справи, про що вже згадувало ся на сторінках "Вістника", вважаємо незайвим згадати декількома словами про подібні заходи й серед анґлїйської суспільности, які зроблено вже декілька лїт тому в Лондонї за стараннєм декількох анґлійських публїцистів.
Переконавши ся, як фальшиві відомости російських джерел для західної Европи про внутрішні відносини в Росії, а зокрема про взаємини між централїстичною Росією й поневоленими її народами, орґанами яких були "Russian Review" і тижневні російські додатки (Russian Supplement) до дневника "Times" і декількох инших видавництв, ґрупа анґлїйських журналїстів рішила ся з власної ініціятиви оснувати самостійний анґлійський Комітет для студіовання українського питання, як у Росії, так і в Австрії й поширювання вірних відомостей про се так мало на Заходї відоме питаннє, підчеркуючи, що таких відомостей не перепустять окуляри російського централїста.
"Ukrainian-Britisch Commitee", як назвав себе сей комітет, уконституував ся ще в місяцї мартї 1913 р., допускаючи в члени тільки бритійських горожан, які заявлять свою охоту пізнати докладно українське питаннє та присвятити дещо часу на освідомленнє инших. Уже в самих початках по заснованню числив Комітет кількадесять членів-Анґлійців, між ними й декількох визначнїйших анґлїйських публїцистів, які своїми працями з царини міждержавної полїтики відомі на цїлім континентї. Дуже близько сього Комітету стоїть також декілька членів анґлійської "Палати Громад", рівнож один старенький член "Палати Льордів", котрі особливо інтересують ся українським питаннєм з полїтичного боку, слїдять за дїяльністю Українцїв по обох боках кордону й силкують ся збагнути суть сього питання "яке видвигне нові можливости на форум Европи в найблизшім часї", — кажучи словами одного з членів Комітету.
Цїли Комітету означено ось як при заснованню: 1) Вірно інформувати анґлїйський світ про Україну, її минувшину, сучасність і її полїтичні домагання; 2) Розповсюднювати в Великій Британії й по цїлїм анґлїйськім світї, словом і пером, правдиві відомости про українську історію, письменство, штуку, народню поезію і т. д., та представляти в правдивім світлї, серед яких обставин український народ мусить бороти ся за свою волю, щоб тим робом здобути для українського народу співчуттє й поміч в анґлїйськім світї; 3) Приходити з помічю тим Українцям, що мешкають серед Анґлїйцїв і старають ся здобути для себе голос серед анґлїйської суспільности, щоб їй представити свою українську справу, чи то словом, чи то друком.
З теперішньої діяльности Комітету пригадаємо, що перед війною доходили до нас відомости про відчити й лєкції про українську справу по ріжних містах Великої Британії, та три брошури, видані Комітетом в анґлїйській мові, присвячені нашій справі, а саме: "The Ukraine", "Memorandum on the Ukrainian Question" i "Historical Evolution of Ukrainian Problem".
Секретарем Комітету є д. Джордж Рафалович, що під сю пору перебуває в Америцї.   