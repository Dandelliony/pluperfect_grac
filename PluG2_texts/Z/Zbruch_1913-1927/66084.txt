◦ ◦ ◦ ◦ ◦ ◦ ◦ ◦ ◦ ◦

Домаганя народів Росії.
Львів, 15. мая 1917. З Петрограду доносить дня 7. н. ст. мая "Кіевская Мысль": На зарядженє президента мінїстрів Львова зладило мінїстерство внутрішних справ зіставленє заяв, які вплинули до правительства від представників ріжних націй рос. держави.
Українцї підносять питанє про виданє акту про допущенє української мови в урядованю всїх державних і суспільних уряджень, про виклади в українській мові на території з більшістію українського населеня, про автономію України, про орґанїзацію Української Ради і про невдученє холмської ґубернії в склад Польщі.
Латиші уважають необхідним з’єдиненє лотишських частий прибалтійського краю в автономну провінцію.
Естонцї заявляють ся за доконечностію утвореня автономічної Естонїї.
Литовцї підносять питанє про доконечність признаня правительством автономії Литви і утвореня литовського війска.
Білоруси заявляють ся за необхідністю федеративного устрою Росії; одною з частий федерації була би Білорусь.
Грузини уважають доконечним причнанє національно-територіяльної автономії Грузії, на націоналїзації їх шкіл і автокефалії церкви.
Мозулмани заявляють ся за доконечністю утвореня свобідної національної школи, удержуваної коштом державий земства, і признанєм мозулманам права пропорціональної репрезентації в установчім зборі з округів з мішаним населенєм.
Жиди підносять питанє про пронятє на рахунок держави розходів на удержанє жидівських шкіл.
"Арештованє української репрезентації у Відни".
Львів, 15 мая 1917. Таку сензаційну відомість — як довідуємо ся з "Кіев. Мысли" з 7. н. ст. мая — приносить київська "Нова Рада". Отже в Відни мали арештувати всю українську репрезентацію.
Далї доносить ґазета, що Сїчові Стрільцї зачали наслїдком сього розходити ся, так що тепер добровольцїв затягають до правильного війска.
Ми очевидно знаємо, що вся ся відомість неправдива. Подаємо її для характеристики, які відомости ходять тепер за кордоном.
Відокремленє Галичини для Поляків "не актуальне".
Львів, 15. мая 1917. Моравська "Oesterreichische Morgenzeitung" доносить з Відня, що клюб польських людових послів, який вже попередно заявив, що справі відокремленя Галичини не приписує особливого значіня, вспів приєднати також инші партії польського кола для того становища. Висловом тої зміни положеня в польськім колї буде внесенє, яке буде предложене не повнім засїданю кола, а яким коло заявить, що справа відокремленя Галичини вже не є актуальна. "Oesterreichische Morgenzeitung" уважає ухваленє такого внесеня остаточним погребанєм тої справи.
З приводу того донесеня "Oesterreichische Morgenzeitung" пише краківський "Ilustrowany Kurjer Codzienny": "О скільки донесенє "Oesterreichische Morgenzeitung" відповідає дїйсному положеню, то се значило би, що польське коло стає на становищи, яке відповідає опінїї в краю". 