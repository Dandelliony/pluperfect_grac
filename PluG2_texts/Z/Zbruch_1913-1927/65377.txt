Україна і російська революція.

Українці в тимчасовій революційній адмінїстрації міста Київа й київської ґубернії.
Комісаром центрального революційного правительства на Київ і київську ґубернію установлено предсїдателя київської Губернської земської управи Суковкіна. На однім із засїдань київського революційного Виконавчого Комітету помічником Суковкіна вибрано відомого українського дїяча Дмитра Дорошенка. (Власть комісара рівняєть ся власти ґубернатора, а його помічника — віцеґубернатора). Виконавчий революційний Комітет у Київі, як і в инших містах, складаєть ся з відпоручників ріжних публичних і приватних громадських орґанїзацій і полїтичних партій. До сих комітетів належить задача орґанїзації тимчасової правительственної та громадської власти в порозумінню з військовими чинниками. Головою сього Комітету є заступник голови київської міської ради Страдомський, поміркований Українець. Секретарем Комітету є бувший редактор закритої української щоденної часописи "Рада" А. Нїковський (Василько). Серед членів Комітету є також кілька більш і менш виразних Українцїв.
З тими самими задачами, що міський Виконавчий революційний Комітет, рішеннєм надзвичайних зборів київського ґубернського земства покликуєть ся до життя Ґубернську Раду представників громадських орґанїзацій. Прийнятий склад сеї Ради, про який була подана уже вістка, дає підставу припускати, що сей орґан тимчасової власти на київську ґубернїю буде складати ся в переважній части зі свідомих Українцїв.
Що торкаєть ся міської ради в Київі, крім кооптованих тепер 4 Українцїв з проф. М. Грушевським на чолї, про що вже була у нашій часописи вістка, в складї гласних міської ради ще передтим було кільканадцять Українцїв так, що тепер Українцї будуть становити у київській міській радї досить поважну ґрупу.
Склад гласних київського ґубернського земства також доповнено представниками громадських орґанїзацій, а в тім числї і Українцїв. Між иншими кооптовано на гласного ґубернського земства М. Стасюка, автора знаних розвідок про автономію України й економічної особливости України, А. Степаненка й ин. Рівнож доповнено кооптованими членами київську ґубернську земську управу, головним чином Українцями, так, що вплив на дїяльність земства з боку Українцїв запевнений.
Звертаючи ся до поодиноких урядових функцій в київськім життю, бачимо й тут на ріжних становищах Українцїв: так з початку Науменко, а потім Стешенко зістав комісаром у шкільних справах. Се нїщо инше, як куратор київської наукової округи. На обовязку куратора, як подає "Кіевская Мысль" з дня 13 марта, лежить стежити за тим, щоб справи народньої просвіти провадили ся в дусї нових подїй і нового полїтичного устрою в Росії. Друкарськими й пресовими справами завідує тепер у Київі відомий український публїцист Сергій Єфремов. На ріжних инших становищах також зустрічаєть ся імена Українцїв.  
 Українське національне військо.
Дня 22 марта в Київі в 3-й авдиторії київського комерційного інституту на розї Несторівської вул. та Бібіковського бульвару відбуло ся перше установче зібраннє салдатів, офіцерів, військових лїкарів і урядників української національности. Вибрано тимчасовий комітет і переведено дискусію над справою сотворення українського національного війська для боротьби з зовнїшнїм ворогом і піддержання тимчасового уряду перед реакційними заходами прибічників скасованого царського уряду. Тимчасовий комітет запрошував окремою відозвою, видрукованою в "Кіевск-ій Мысли" по українськи, всїх вояків і приналежних до війська Українцїв прибути на велике віче, яке мало відбути ся дня 14 марта в актовій залї київського комерційного інституту для обговорення справи утворення українського національного війська в детайлях. На дневний порядок віча поставлено такі точки: 1. утвореннє війська, 2. орґанїзація на національцім ґрунтї всїх Українцїв, які вже тепер повнять службу у війську, 3. утвореннє інформаційного бюра, 4. нові пропозиції й 5. вибори членів постійного комітету в справах утворення українського національного війська. Відозва кінчаєть ся увагою, що збори будуть відкриті для всїх зацїкавлених сею справою. — В сїй справі "Кіевская Мысль" з дня 28 марта подає таку замітку: "Відбуло ся кілька зібрань Українцїв офіцерів, салдатів, юнкерів, військових лїкарів і чиновників. На сих зібраннях прийнято таку резолюцію: З уваги на небезпеку, яка грозить нам від зовнїшнїх ворогів, і йдучи назустріч заклику тимчасового правительства з дня 22 марта 1917 р. про зєдиненнє всїх сил народу й армії, українське військове зібраннє постановило незалежно від реґулярної армії сформувати з добровольцїв і свобідних від воєнної служби "охочекомонний полк" з усїх родів оружя. Вибрано осібний комітет для орґанїзації полку. Записуваннє добровольцїв відбуваєть ся в помешканню Педаґоґічного Музею на Вел. Володимирській і в канцелярії пресового бюра. До українського охочекомонного полку приймаєть ся особи ріжного віку". 