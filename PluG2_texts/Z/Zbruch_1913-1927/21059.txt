◦ ◦ ◦ ◦ ◦ ◦ ◦ ◦ ◦ ◦

Нова елєментарна катастрофа. Про шкоду нових повеней, спричинених кількадневною сніжницею і дощем, надходять чимраз нові вісти. Ось так: в Яворівщинї ріки Любачівка і Смердна виступили з берегів, позривали мости в Завадові й инших місцях, позаливали дороги. Під Немировом широкість виливу сягає яких 800 метрів. В Завадові наглий вилив сягав двох метрів висоти, повалив хати, а селяни ледви встигли втечи на поле, де цілу добу в сніжницю і дощ перевели під голим небом. Яворівський став перервав греблю на 60 метрів широко 20 високо, вода пірвала рибака з човном і кинула з висоти кільканайцяти метрів в ріку. Трупа досї не найдено.
Нова подорож Амундсена. Амундсен думає по укінченю направи "Фрама" вибрати ся до північного бігуна. "Фрам" відчалить з Норвеґії з початком 1915 р. через Панамський канал до Сан-Франціско, а звідси до бігуна. Подорож залежить від зібраня жертв. Амундсен звернув ся до данського парляменту з петициєю, щоби йому ухвалив мілїон корон на подорож.
Головна виграна у Львові. При тягненю льосів клясової льотериї головна виграна в квоті 60 тисяч корон впала на льос ч. 31362, куплений в банковім домі Шіца і Хієса у Львові. Виграли урядники зелїзничої дирекції і два львівські купці. 