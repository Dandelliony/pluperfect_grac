◦ ◦ ◦ ◦ ◦ ◦ ◦ ◦ ◦ ◦

Принятє української віденської кольонії в честь митрополита Шептицького. (Телєґрама Українського Бюра в Відни.) ВІДЕНЬ, 31. серпня 1917. В четвер, 30. с. м., устроїла українська віденська кольонїя в реставрації Гопфнера принятє в честь митр. Шептицького. Від української віденської кольонїї промовляв радник двора Каранович, від парляментарних послів д-р Петрушевич, від УСС. Коссак, від середніх шкіл директор д-р Сабат, від народних шкіл директор Кабаровський. Митрополит відповідав два рази.
Приїзд митр. Шептицького до Львова. Комітет для привитаня митр. Шептицького у Львові повідомляє, що митрополит відїздить з Відня в недїлю 9 с. м. в год. 9.45 вечером і прибуде до Львова в понедїлок 10. с. м. о год. 1.45 по полудни.
Педаґоґічна нарада. В середу 5. вересня с. р. о год. 5 по пол. відбудеть ся в школї У. П. T. вул. Мохнацького ч., 12 на І. поверсї велика нарада наших учительських і педаґоґічних кругів в справі збільшеня, унормованя і зрейонованя фреквенції нашої шкільної молодїжи для українських львівських шкіл, особливож в справі запевненя достаточної фреквенції для першої кляси видїлової, окремо мужеської, а окремо жіночої при школї ім. Маркіяна Шашкевича. На сю нараду просить Головна Управа Українського Педаґоґічного Товариства в імя національної карности точно явити ся всїх наших управителів шкіл, катихитів, усїх приятелів і добродіїв нашої молодїжи, родичів і дїтий і жіночі товариства "Союз Українок", "Українську Захоронку" і "Вакаційні Оселї".
264.838,82 К. виносив фонд ім. митроп. Андрей ґр. Шептицького для укр. сиріт в дни 31. серпня с. р. Просимо дуже всїх земляків, що займають ся збіркою жертв на сю цїль, щоби зволили надіслати на адресу тов. "Днїстер" у Львові (вклад. книж. ч. 10.300) відворотно всю готівку, яку до тепер призбирали; ходить в те, щоби сю суму заокруглити ще перед приїздом Е. митрополита бодай до 300.000 К. — За Секцію живого памятника: з заст. о. Вас. Лициняк.
Поворот з полону. Одержуємо таку депешу з Відня: Олена Степанівна виїзджає з Ляйтмеріц до Коша У. С. С. 