Протест американської України проти варварської заборони царським урядом сьвяткувати ювилей Шевченка на росийській Українї.

Американський "Руський Народний Союз" вислав на руки президента Злучених Держав Вудрова Вілсона отсей протест:
Пане президенте!
Дня 10. с. м. минуло 100 лїт від дня уродженя найбільшого українського поета Тараса Шевченка. Сей день, се велике національне сьвято цілого 40 мілїонового українського народа, котрого жиє 35 мілїонів в полудневій европейській Росиї, 4 мілїони в Австро-Угорщинї (в провінциї Галичинї, Буковинї та в північній Угорщинї) і 1 мілїон в Америці. В день 10. с. м. готовили ся наші земляки по всіх наших землях як найбільше торжественно відсьвяткувати се велике національне сьвято. Найбільше сьвято з офіцияльним характером мало відбути ся в столиці нашої вітчини в Росиї — в містї Києві, в якім мали взяти участь репрезентанти соборної України. Там міська рада мала поставити зі складок цілого українського народа памятник поетови і устроїти величаві обходи в містї. Так само готовили ся до сьвята наші міста Полтава, Одеса, Харків, Каменець Подільський і т. д. Та в останній хвили росийське мінїстерство заборонило всї ті сьвята, не подаючи жадних мотивів, а найвисша церковна власть в Росиї "Синод" заборонила в день 10. марта правити навіть поминальві богослуженя за нашого поета Тараса Шевченка.
Отже сьвято Поета, котрий уродив ся коло Києва і котрого могила також знаходить ся під Києвом над Днїпром, сьвяткують лише наші земляки в Австро-Угорщині та еміґранти в Америці, Нїмеччинї і Франциї.
Проти сього нечуваного в культурнім сьвітї поступку росийського уряду запротестували всї опозиційні посли в росийській думі, а також українські посли в провінціональнїм соймі австрийського краю Галичини — у Львові.
У хвилю такого болючого удару для нашої національної гордости зі сторони варварського росийського уряду мусить підвести голос протесту і мілїон Українців, котрі живуть на вільній землї Вашінґтона.
Не маючи иншого способу запротестувати, передаємо отсей наш протест на руки Ваші, Пане Президенте Злучених Держав, і просимо ласкаво подати зміст його представникови росийської імпериї при Білім Домі.
Джерзи Сіти, дня 20. марта, 1914.
За Руський Народний Союз в Америці: Дмитро Капітула, гол. предс., Семен Ядловський, гол. фін. секр., Алексїй Шаршонь, гол. кас., Михайло Угорчак, гол. рек. секр. 