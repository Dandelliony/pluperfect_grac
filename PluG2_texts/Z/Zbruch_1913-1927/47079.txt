◦ ◦ ◦ ◦ ◦ ◦ ◦ ◦ ◦ ◦

Поборюванє віспи у Львові. В пятницю прибув до Львова з Бялої протомедик д-р Ляхович, щоби приглянути ся, як поступає ведена мійським фізикатом акція щіпленя віспи. Він відвідав ряд льокалїв, де відбуваєть ся щепленє. Контроля, що її переводив фізикат при помочи війскових медиків по мійських школах, вже укінчена. На 20.000 учеників у тих школах нещіплених було дуже мало і тих зараз пощіплено. Вчера війскові медики, подїливши ся на ґрупи, почали контролювати всї підмійськї громади. В містї добровільному приступаню до щіпленя назначено реченець до 8. лютого.
В справі похоронів у Львові. На бажанє війскових властий санїтарний департамент маґістрату заборонив на час війни дальше спроваджуванє тїл померших з поза границь Львова до передпохоронних домів чи каплиць. Мають вони спроваджувати ся просто з двірця на цвинтар. Похоронні кондукти мають іти до цвинтарів найкоротшою дорогою. Передпохоронний дім при вул. Кохановського, що не відповідав найскромнїйшим санїтарним вимогам, буде замкнений. Замість нього буде отворена передпохоронна саля побіч личаківського цвинтаря. Будова її мав внедовзї розпочатись.
Повітовий суд в Олеську. Дня 14. грудня м. р. повітовий суд в Олеську розпочав на ново своє урядованє.
В "Welt in Bild" (ч. 43), що є додатком до "Hamburger Fremdenblatt", появила ся дуже гарно виконана етноґрафічна мапа карпатських і балканських країв, на якій цїлком вірно зазначено території, замешкані українським народом, не поминаючи навіть дрібних кольонїй в Славонїї і Добруджі. — зк.
Авансованє найстаршого підофіцира в Австрії. В Австрії найстаршим підофіциром є Венцель Гуммель, що остає в чинній службі звиш 50 лїт, а від початку війни знаходить ся на фронтї, де здобув собі золоту медаль хоробрости. Завдяки спеціяльній ласцї цїсаря авансовано його на офіцира.
В справі вивезеного о. А. Сосенка. В липни 1915 р. взяли Росіяни в неволю і вивезли о. Антона Сосенка, пароха з Олїєва, повіта зборівського, і завідателя зборівського деканата, за його патріотичну і духовну дїяльність в селах, до котрих доїзджали батюшки. Тому, що про вивезеного Ант. Сосенка не було доси нїякої вістки, просить ся о опублїкованє самого факту і відклику до суспільности, чи не знає хто про дальшу долю нашого бранця.
Міська рада в Луцку. В маґістратській радї в Луцку засїдає 5 радних ("гласних") Жидів (заступають 2.000 жидівських родин), 5 радних Поляків (заступають 10 польських родин), 4 радних Чехів (8 родин), 1 радник Москаль (1 родина). Українця радного нема нї одного, хоч є в Луцку 100 українських родин. 