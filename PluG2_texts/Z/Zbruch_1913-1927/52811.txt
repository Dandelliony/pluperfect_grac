Галицько-волинський фронт.

Львів, 15. червня 1916
Не знаємо, які звістки з боєвищ принесе нам найблизший час — на підставі того, що знаємо з учорашнїх звісток, можемо думати, що розгар боротьби на галицько-волинськім фронтї не піднїс ся, а навпаки, що настало щось в родї якоїсь перерви в боях. Не означає се очевидно, що російська офензива вже покінчена, анї що на 400 кільометровім фронтї наступила вже рівновага і перехід до позиційної війни. Означає воно імовірно тільки, що обі сторони консолїдують свої сили на те, щоби може вже в найблизшім часї кинутись на себе — сим разом мабуть до рішаючих розрахунків.
Особливо про південне крило російської офензиви, в области Прута, долїшної Стрипи і Днїстра, треба сказати, що так, як воно тепер виглядає: доволї глибоко всунений клин між союзними війсками, — воно не може довший час удержати ся. Або вдасть ся Росіянам розширити сей клин на цїлу лїнїю Стрипи, або прийдеть ся їм завертатись назад із околиць Бучача, Городенки, Снятина. Дотеперішні звістки позваляють нам сподїватись, що правдою буде друга з названих можливостий. Про звиненє лїнїї Стрипи доси нема мови. Противно — в найзамітнїйшім відрізку сеї лїнїї, в місци, де вона схрещуєть ся з лїнїєю Тернопіль-Львів, такою критичною з полїтичного і війскового погляду, союзні війска армії ґр. Ботмера нетільки не усунулись нї кроком взад і нетільки не обмежилась на саму оборону, а станули до могучого противудару, який не остав ся без успіхів. Признаєть ся до сього навіть російський комунїкат, про якого стилїзацію можна говорити все можливе, тільки не про його скромність і поміркованість у звеличуваню власних побід.
Не знаємо, чи і де готуєть ся загальна противофензива союзних війск. Одначе се певне, що — на скільки-б така офензива готовилась, то вимагала-б вона нетільки згромадженя сил, але й часу і відповідного місця для їх уставленя. Уставленє се з природи річий не могло-би відбуватись на самій лїнїї фронту: адже не можна кидати що-раз то нових війск незначними частинами на фронт. Їм треба дати час і місце для уставленя нових формацій, які у відповідну хвилю посунуть ся вперед у лїнїю фронту. Якби таке було тепер — а доказів на се не маємо нїяких, — то мали-б ми в сїм ще одно поясненє хвилевої перерви в боях.
Нам, котрі не стоїмо в огни, але проте живемо в горячій области війни, не остаєть ся тепер нїщо инше, як держати на припонї свої нерви, не забувати свого достоїнства людського і національного, яке легко в часах заворущеня забуваєть ся! — і ждати розвитку подїй.
А ждати можемо з тим більшим довірєм, що інтереси, які стоять у грі в сїй російській офензиві, не є такими собі другорядними, місцевими інтересами, а що вони входять у саму суть питаня: хто вийде з сеї війни переможцем — Австро-Угорщина й Нїмеччина чи почвірний союз?
Таких питань не злегковажать собі війскові управи обох союзних держав. 