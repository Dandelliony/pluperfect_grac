Австрійська державна ідея і відокремленє Галичини.

Під таким титулом містить віденська "Rundschau" отсю розмову з послом д-ром Евгеном Левицьким:
Відокремленє Галичини треба передовсїм розслїдити й оцінити зі становища державних інтересів.
Від 1867 р. була би се перша глибоко сягаюча державна реформа, яка означала би дальше обломлюванє державної єдности. Нїмецькі оборонцї відокремленя Галичини виставляють арґумент, що по відокремленю Галичини можна буде перевести тим лїпше з'єдиненє і зорґанїзованє инших королївств і країв, заступлених в Державній Радї. Се міркованє є зовсїм неправильне, бо треба сподївати ся, що в новозорґанїзованій осталій Австрії національна боротьба не тільки не зменшить ся, тільки навпаки прибере як найострійшу форму.
При повнім вилученю Поляків і Українцїв Чехи і південні Славяни будуть себе бачити загроженими в національнім істнованю і поведуть боротьбу на житє і смерть. При сїм будуть домагати ся того самого відокремленя для своїх країв і не без слушности вказувати на відокремленє Галичини як на преюдикат. Доказують се численні постанови федералїстів з часу заведеня грудневої конституції.
Таким чином відокремленє Галичини не принесе Австрії нїякої користи.
Замість одної державної половини матимемо тут з одного боку тільки вільно з Австрією злучений коронний край, з другого — територіяльно й полїтично ослаблену австрійську державу, яка була би виставлена на найтяжші національні боротьби і центрифуґальні змаганя Чехів і південних Славян. Розумне полагодженє національного питаня в монархії — ся дїйсна передумова виздоровіня Дунайської держави — було би серед таких відносин немислиме.
Одначе відокремленє Галичини означало би ослабленє держави не тільки в нутрі, але і назверх.
Ще не відомо, як уложать ся відносини в будучім Польськім Королївстві. Чи нова держава спроможеть ся на повний розвиток своїх національних сил чи заведе, в обох випадках треба числити ся з новою орієнтацією галицьких Поляків, яка ледви чи буде покривати ся з інтересами австро-угорської монархії.
Ще важнїйша є видача українського народу в руки його національного противника, яку мусїло би спричинити відокремленє Галичини. Український нарід з 30 мілїонами населеня в Росії має визначне значінє для австро-угорської монархії на сходї, тим більше, що вона й по кориснім заключеню мира мусїти-ме також далї числити з російською конкуренцією на европейськім сходї. Коли ся конкуренція вже тепер довела в Галичинї до деяких сумних випадків, то положенє на східних границях монархії стало би далеко некориснїйше, коли б галицькі Українцї не могли мати на Відень нїякої надїї. Також Українцї в Росії не могли би робити відрадних виводів з того, що в результатї теперішної світової війни зникло би останнє пристановище українського житя, Галичина, яка мала для російських Українцїв притягаючу силу. 