По смерти ґр. Штірка.

Львів, 24. Жовтня 1916
Серед численних голосів співчутя, котрі в Австрії і поза її границями піднїмаються ізза смерти ґр. Карля Штірка, хибує також голосів українських. Хоча нинї кождий день і кожда година означають смерть богатьох тисяч цвитучих житєм людий, і хоча сумні звістки про загин многих-премногих жовнїрів на боєвищах стались нам уже аж насущними новинами, то таки серед сього притупленого наслухуваня жалібних відомостей про обовязкове убиванє людий людьми — болючо врізуєть ся в нашу свідомість звістка про убийство людини, доконане отсе не з обовязку, а з власного почину, з добровільного рішеня, про наглий конець людини, яка серед трудів дня присїла на хвилину відпочинку і, нїчого не прочуваючи, беззахистно стояла лице в лице перед тим другим чоловіком, котрий вже нарядив був смертоносне оружє проти своєї жертви.
Але саме тут стоїмо перед загадкою, яку розвивати може хиба розсвітленє субєктивного духового стану убийника на тлї тої надзвичайної масової психози, яка серед тяжких воєнних відносин налягає на людність усїх воюючих країв. Бл. п. ґр. Штірк не був полїтичною індивідуальністю такого рода, що зосереджує на собі полїтичні пристрасти і може провокувати фанатиків. Провідну лїнїю Покійного в його урядованю на чолї правительства творила можливо як найповнїйша уміркованість — на всї сторони. Бл. п. ґраф Штірк поводив ся в своїм урядованю поглядом, що державою поверх 80-лїтного Монарха, серед її складних національних, полїтичних і суспільних відносин, треба правити супокійно, незамітно, здержливо, нїкого не відштовхуючи, а усїми чинниками удержуючи приязні зносини. Поглядом сим руководив ся ґр. Штірк також супроти сопартійників д-ра Фрідріха Адлєра, нїмецьких соціяльних демократів, і хоча стрічав ся з їх опозицією, то не була вона нїколи ярка і ненависна. Тим мрачнїйшими видають ся психольоґічні дороги, які довели інтелїґентну людину до постанови атентату на державного мужа, надїленого якраз такими прикметами вдачі.
Як з усїми иншими полїтичними кругами Австрії, удержував Покійний приязні зносини також з провідниками української полїтики, перед війною і в часї війни. Безлїч важних для держави і нашого народу справ обговорював Покійний з українськими провідниками; в неодному йшов на зустріч нашим потребам, та хоча богато наших важних домагань лишалось з ріжних причин неполагодженими, то розстаючись з пок. президентом мінїстрів, українські полїтики все відходили свобідні від особистої горечи для його особи.
Память людини культурної, ввічливої, і веденої доброю волею лишив бл. п. ґр. Штірк в українських полїтичних дїячів, котрі мали нагоду з ним приставати. 