По сумнім вчинку.

Покійного Кароля Бутковского знав я яко ученика ґімназияльного. Був се молодець талановитий, пильний і поважний.
Нїяк не можу собі уявити, щоб міг він ті гарні прикмети, котрими тодї визначав ся, затратити і щоби в єго добрій душі явили ся погані почуваня национальної нетерпимости і ненависти. Почутя тим поганїйші, бо в душі учителя супроти учеників они не повинві і не сьміють знаходити собі місця. Був добрим учеником, чомуж мав би стати злим учителем ?
Думаю, що впав він жертвою тої відвічної траґедиї, якій трудно імени дібрати, а яку назвемо хиба непорозумінєм між старшими й молодшими.
От возьмім батьків. Як они люблять своїх дїтий, а прецїнь, прецїнь ті дїти, ті рідні їх сини, як часто стають проти них! Дїти не розуміють того, що не все суворість єсть зла, а лагідність добра, що не всьо солодке — здорове, а гірке — отруя, що не все добрість ходить ясно вбрана і з усьмішкою на лици, а кривда заповідає себе з далека.
О скількож труднїйше становище учителя та ще учителя учительскої семінариї! Не все він може бути лагідний і привітливий, не все він може показувати лагідне лице і говорити ласкавим голосом. Він же чоловік, а не сьвятий! Тут учеників богато, тут предмет великий, тут вимагають добрих результатів — наймякша душа скаже собі: треба потиснути! Прецїнь ті ученики за рік, за два, мають стати учителями, мають розійти ся по краю
і рознести осьвіту і науку. Мусять же они самі щось вміти, бо який з них буде хосен? Дбалість о добро краю зневолює професора, щоб він був більше вимагаючий, ніж того може єго власна душа вимагає.
А ученики ? Они хочуть скоро скінчити школу і добити ся хлїба. Не одному з них живе ся тяжко. Сутерини. Зі стїн тече, в зимі руки мерзнуть, брак воздуха, брак хлїба. Рад би такий молодий не ученик а мученик вирвати ся з тої вязницї і, хоть як не великі гаразди сїльского учителя, а прецїнь він навіть до них зітхає. Буде мав хоть трохи воздуха, хоть трохи сонця в хатї. Він не відповідає, бо не годен був навчити ся, бо втомив ся лєкциями, недокровний. Учитель мусить вимагати, значить ся, він ворог, він кривдить єго, продовжає єго муки.
І траґедия готова. А возьміть до того такий припадок, що тим учеником є Русин, а учителем Поляк, що Русини й Поляки ведуть з собою борбу, що відгомін тої борби доходить всюди-всюди і що всїлякі сїячі ненависти роздмухують огонь.
Чиж тодї тая траґедия не прибере мимохіть так званої полїтичної закраски: чи часописи, котрі з ненависти тягнуть передплату, не підхоплять того факту і не розтрублять єго голосом боєвої фанфари ?
Се сумно, дуже сумно!
Пригадую собі, як колись ученик Швед, Поляк, замордував Поляка учителя Ґловацкого. Часописи описали сей страшний вчинок, бо на те є часописи, щоб тревожити й роздратовувати людску уяву описами всїх злочинів цїлого сьвіта. Але з того кровавого вчинку в тернопільскій ґімназиї не робило ся висновків про одичінє цїлої польскої молодежи, анї не приходило нїкому з нас кидати наругою на польску суспільність і робити її відвічальною за вчинок одиницї, і то молодої, недозрілої, похопної до всього.
Тямлю також таку саму кроваву драму в рускій ґімназиї в Перемишлї. Жертвою впав тодї професор математики Глїбовицкий, людина незвичайно спосібна, серце щире і добре, котре молодїж любило, як мало хто. Знаю, як він опікував ся хлопцями, як їм помагав, як платив оплату, як спішив з помочию на кож дий зазив. Але робив се так, що знав звичайно тілько директор. Молодїж бачила в нїм лиш поважного, захмуреного, вимагаючого, часом роздратованого педаґоґа. І на тій основі драма, котра забрала нам чоловіка неоцїненого і скосила також друге молоде житє.
А прецїнь не кидали ми громами на нашу перемиску молодїж, а Поляки також зрозуміли були наш смуток і пошанували єго.
Так само було недавно з учеником Стахом.
Чи наші часописи робили з тої прикрої подїї якісь далекосягаючі висновки ?
Нї!
Чомуж тепер, коли повторило ся те, що нераз бувало, тілько в инших умовах, чомуж тепер счинив ся такий крик ?
Прецїнь найкомпетентнїйші уста, бо представник укр. парл. клюбу, заявили, що в тім сумнім фактї национального підкладу нема, прецїнь наші часописи осудили сей страшний вчинок — чогож вам більше треба ?
Не вжеж навіть з такої траґедиї, як отся, ви хочете складати полїтичний капітал ?
Алеж се не гідно! Так не повинно бути. Перед повагою смерти, повинні похилити ся навіть найбільше розполїтиковані голова і повинні би зрозуміти, що на гріб кидає ся квіти, а не ножі та ще затроєні.
Учитель. 