Минулі дванайцять років.

Львів, 30 жовтня 1916.
Час дванайцяти років, який дїлить наші днї від полїтичної подорожи президента мінїстрів д-ра Кербера по Галичинї, відбутої на передоднї уступленя його з уряду, був надзвичайно богатий рішаючими подіями і процесами в історії світа, Европи, Австрії й нашої країни.
Коротко перед уступленєм д-ра Кербера з президентури вибухла війна на Далекім Сходї, а від війни тої розпочали котити ся епохальні подїї в житю народів. Европа, а з нею решта світа, увійшла в стадію тяжкої крізи, яка заострювалась катастрофально і кінця якої доси не видно. Японська війна дала товчок російській революції; революція принесла почини конституційних реформ в Росії; наглядним відгомоном сих реформ була реформа австрійського парляменту, звязана з іменем бар. Ґавча, наступника д-ра Кербера; за реформою сею пішла реформа галицького сойму; безпосередним наслїдком російського пораженя в Східній Азії був зворот Росії до Европи; зі зворотом сим ішло в парі небувале заостренє балканських питань і постійний зріст противенств між Росією з одної сторони і Австро-Угорщиною й Нїмеччиною з другої; турецька революція і балканські війни; нарештї теперішна світова війна — все те етапи на тій дорозї переворотів і перемін, котрою за час 12-лїтного відпочинку д-ра Кербера пустилась Европа після кількох десятилїть історичної павзи, якої заживала від останної нїмецько-француської і російсько-турецької війни.
Серед сих перемін не осталось незміненим також положенє українського народу в Австрії і Росії. Парляментарна виборча реформа; соймова виборча реформа; зріст українства по 1905 р. в Росії; заострена увага російського правительства до українського житя в Росії і очевидний намір Росії здавити той захист, який знайшла українська національність в Австрії, — се тільки найголовнїйші придорожні стовпи в розвитку значіня української національности у внутрішній і заграничній полїтицї держав. Значить, також на сїй точцї знаходить тепер д-р Кербер зовсїм инакші відносини від тих, які був покинув, уступаючи 1904 року.
Нові відносини витворили масу нових задач. Нові задачі вимагають нових робітників, нових керманичів, нового способу думаня. Чи доріс до висоти таких великанських вимог полїтичного будівництва і державної творчости новий президент мінїстрів? — питають ся нинї мілїони австрійських і союзних горожан. Чи перевчив ся він основно також у розуміню української справи і звязаних з нею питань польського і галицького? — питаємось ми.
Нїмецька преса, яка в останнїх роках нераз вказувала на особу д-ра Кербера як на надїю Австрії і її нїмецьких горожан, приписує д-рови Керберови визначні, навіть виїмкові полїтичні здібности. Річ, здаєть ся, певна, що він близше, нїж богато инших австрійських мужів державних, стоїть сих вимог, які ставить до устрою і полїтики будучої Австрії нїмецька національно-полїтична рація. Одначе в питаню галицькім, польськім і українськім нїмецьке полїтичне становище не одноцїльне; коли одна часть Нїмцїв (переважно австрійських) глядить на питанє се з погляду такої чи иншої міри нїмецьких і славянських голосів у парляменті, тай відповідно до сього ставить ся до такого чи иншого приміщеня Галичини в монархії, ідучи ось так на зустріч відомим польським домаганя, — то друга часть нїмецького табору руководить ся фактом знаних історичних і сьогочасних відносин між Поляками і Нїмцями на довгім нїмецько-польськім пограничу і з факту сього виводить собі практичні вказівки що-до трактованя польської справи взагалї, а в звязку зі справою українською з'осібна. Котре з сих становищ в результатї удержить ся, нїхто нинї не знає. Яке теперішне відношенє д-ра Кербера до обох полїтичних можливостий — також сказати не вміємо.
Робити з першої президентури д-ра Кербера висновки на теперішне і будуче становище його до потреб української полїтики — не хочемо. Змінили ся відносини, прийшла й черга на зміну в полїтичних думках, цїнованях і дїлах також в области українських справ. Не була зрештою колишня українська полїтика д-ра Кербера вповнї шабльонова і незмінно одностайна. Коли нинї при згадцї імени д-ра Кербера пригадують ся українському громадянинови передовсїм його відсиланя українських послів з їх претенсіями — до галицьких властий і то не треба й забувати, що президентура д-ра Кербера принесла основно корисний зворот у положеню нашого народу на Буковинї, та що й у Галичинї зазначувалась перша половина урядованя д-ра Кербера корисними також для нас мірами коло полїпшеня адміністрації державної.
Та полїтика — не імпрезіонїзм, який живить ся вражінями, і не лїризм, який живе в почуванях, хоч би й відсвіжуваних! Тож український полїтичний світ приймає звістку про нове іменованє д-ра Кербера керманичем правительства без особливих вибухів радости, правда, але й без непримиримого недовіря. Ждемо дїл. Тільки вони, а не пожовклі спомини, покажуть нам, чи стоїмо нą порозї справдї нової ери в полїтичній дїяльности д-ра Кербера, чи може приносить нам він тільки відновленє і продовженє своєї перерваної з кінцем 1904 року полїтичної карієри. 