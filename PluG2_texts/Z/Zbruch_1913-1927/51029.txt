Проєкти внутрішної перебудови Австрії

Львів, 2. мая 1916.
Справа внутрішної перебудови Австрії по війнї — як знаємо і з офіціальних оголошень і з голосів преси — є предметом поважних мірковань як правительства так і полїтичних кругів держави.
З частинним пляном правительства, а саме що-до Чехії, познакомили ми недавно наших читачів, подаючи при тім історію того пляну в австрійській конституції.
З пляном правительства що-до Чехії покриваєть ся плян нїмецької соціяльної демократії в Австрії, яка також домагаєть ся подїлу держави на національно-одноцїльні округи; всї округи тої самої національности мали би творити висшу одиницю — державно-правне уконституованє нації. Сей плян внутрішної перебудови проголошено між ин. на недавнїй партійній конференції.
Між іншими проєктами внутрішної перебудови Австрії на особливу увагу заслугує "Denkschrift aus Deutsch-Oesterreich", публїкація, яка вийшла з кругів австрійсько-нїмецьких учених, — що назвемо імена членів редакційного комітету, як Аберсберґер, Філїпповіч, Фрід'юнґ.
На особливу увагу заслугує ся публїкація тим, що докладно обговорює положенє українського й польського народу в Австрії, займаєть ся польсько-українським спором і пропонує полагодженє українського і польського питаня в рамах австрійської держави.
На думку авторів публїкації державноправне положенє українського й польського народу в австрійській державі повинно бути унормоване так, що з українських і польських земель (як тих, що доси належала до Австрії, так і з новонабутих) треба утворити дві окремі державноправні одиницї, українську і польську, які оставали би до держави в відношеню, анальоґічнім до того, в якім остає Хорватія до Угорщини. Польські землї можна би зорґанїзувати на сїй основі зараз по війнї; українські — з огляду на сусїдство з Росією — мали би підлягати якийсь час війсковій управі. Значить, як український так і польський нарід мав би одержати в рамах Австрії дуже широку автономію; один і другий полагоджував би всї свої внутрішні справи в національнім соймі; для полагоджуваня загальнодержавних справ як український так і польський сойм висилав би делєґацію до державного парляменту.
Таким способом — на думку авторів публїкації — український і польський нарід осягнув би повну свободу національного розвитку; сим способом був би полагоджений також польсько-український спір, бо оба народи були би роздїлені і кождий був би господарем на своїй національній території.
Очевидно, що се тільки один з численних проєктів внутрішної перебудови держави. Що з тих усїх проєктів буде зреалізоване, покаже аж будучність. 