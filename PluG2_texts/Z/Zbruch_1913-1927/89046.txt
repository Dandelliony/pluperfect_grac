◦ ◦ ◦ ◦

О. Іван Чапельський помер. Одержуємо зі Львова відомість, що довголітний Голова Укр. Пед. Tов. о. крил. Іван Чапельський помер.   Відзначення за хоробрість. Рада державних секретарів ухвалила в імени Національної Ради відзначення за хоробрість: золотий тризуб І. кл. зол. тризуб II. кл. срібний тризуб ІІІ. і IV. кл. Ухвалено також оружний тризуб як прикрасу оружа для тих, які своїм приміром піднесли відвагу й погорду смерти вояків. Ухвалена є медаля — тризуб, як нагорода за труд і щире сповнювання обовязків І. ІІ. ІІІ. і IV. кляси, себто золота, срібна, бронзова і сталева.   Заворушення в Дрогобичі. Станиславів, 25. цьвітня. "Народ" доносить: В найбільшім осередку промисловости західної Области УНР, в Дрогобичи прийшло було цими днями до заворушень, які почалися від того, що мійська поліція домагалася усунення кількох не люблених офіцирів. Несповнення цього довело до дальших непорозумінь. Міліція переняла насильно владу міста в руки та приарештувала частину урядників. Вислана військова експедиція розброїла міліцію. Провідників заворушень поставлено перед воєнний суд.   Жіноче віче. На зазив виділу Товариства "Жіноча Громада" в Тернополі зійшлося дня 27 цьвітня с. р. тернопільське жіноцтво на віче до салі маґістрату. О 3 годині відчинила п. Марія Солтис віче промовою, в якій представила зміну становища жінки в теперішній Українській Републиці. Жінка котра дотепер в суспільности займала підрядне становище, стає визволеною, вільною людиною. Прислугують її сі права, якими досі користувалися виключно мущини. Однак разом з правами переймає горожанські обовязки, а що до сих прав і обовязків мусить підготовитися, тому є конечна орґанізація жіноцтва. По промові збори вибрали п. М. Солтисову головою віча а на секретарку упрошено п-ну К. Навроцьку. З черги виголосила п-ні А. Конрадова річевий реферат, вказуючи всі поля праці, на котрих з успіхом жіноцтво може працювати. Праця жіноцтва підіпре змагання мущин і приспішить побіду. Вкінці подала слідуючі резолюції, котрі по докладнім обговоренню принято зібраними одноголосно: 1) Українське жіноцтво, зібране на вічу, висказує однодушно найбільше признання нашій хоробрій армії в полі, що по геройськи захищає свою землю і волю в боротьбі з ворогами. 2) Укр. жіноцтво заявляє свою готовість до участи в будові нашої держави. 3) Укр. жіноцтво вибирає комітет, який має право на жаданнє наших властий покликати жінки від 18 літ до громадянської праці. 4) Укр. жіноцтво заявляє свою готовість заступити мущин, здібних до оружя, а працюючих по урядах, шпиталях, маґазинах, кухнях і харчевих управах, щоби вони могли станути під кріс. 5) Укр. жіноцтво має свою акцію розширити на села, а устроючи зібрання і віча, причинитися до освідомлення селянок. Опісля вибрало зібрання комітет, до котрого війшло десять жінок з інтеліґенції, і десять міщанок. По відспіванню національного гимну покінчено віче о год. 6 вечером.   Український голос 