Для сьвяткованя 100 лїтних роковин уродженя Т. Шевченка. — Катастрофа цепелінівського бальона.

Для сьвяткованя 100 лїтних роковин уродженя Т. Шевченка. Засїданє Ширшого Комітету для сьвяткованя 100 лїтних роковин уродженя Т. Шевченка відбуло ся дня 15 с. м. 1913 в салї "Руської Бесіди". В нарадах, під проводом заст. голови "Просьвіти" о. Лежогубського, взяло участь 25 представників українських товариств. На основі звіту проф. В. Шухевича про працю виконуючого комітету обговорювано передовсїм спосіб розкладу ювилейних праць, причім більшість бесїдників заявила ся проти пропонованого розкладаня ювилейних сьвят на 12 місяців 1914. В сїй дискусиї, що має бути директивою для виконуючого комітету, забирали голос ред. Весоловський, проф. Колесса, д-р. В. Щурат, д-р. Я. Олесницький, проф. Боберський, проф. Біленький та проф. Рибачек. Відтак принято пропозицию виконуючого комітету, щоби для успішнїйшого підготованя ювилею утворити секциї: 1) пресову, 2) концертову, 3) манїфестацийну, 4) фундацийну, 5) видавничу, 6) відчитову, 7) просьвітно-орґанїзацийну. В случаю потреби, можна буде утворити більше секцій. В склад секций увійдуть делєґати поодиноких товариств, причім буде уважати ся на те, щоби добирати делєґатів до поодиноких секций з тих товариств, котрих напрям дїяльности відповідає даній секциї. Репрезентанти кождої секциї мають входити в склад Тїснїйшого Комітету. На сїм засїданю збільшено Тїснїйший Комітет о дві особи а іменно вибрано ще до сего Комітету ред. Весоловського і М. Балицького, а на місце акад. Бандрівського, котрий зрезиґнував з члена Тїснїйшого Комітету, вибрано п. Гапяка. У. С. С. має вислати свого заступника, котрий досї участи в нарадах сего Комітету не брав.
Катастрофа цепелінівського бальона. Недавно лучила ся була на Північнім мори катастрофа одного бальона систему Цепеліна, а вчера знова другий бальон згорів у воздусї і спричинив смерть 28 осіб. Телєґрами доносять про сей випадок ось що: Дня 17. с. м. мав бальон Цепеліна ч. II. відбути коротку пробну подорож для випробованя висоти лету на поли злетів в Иоганїсталь під Берлїном. Вже на самім початку проби зайшов клопіт з моторами, котрі чомусь не фунґували, через що злет спізнено на півтора години. О год. 10-16 бальон підняв ся, несучи в човнї 28 осіб, між ними кілька представників мінїстерства війни і маринарки, комісия маринарки, котра мала обняти бальон в посїданє, заступник фабрики Цепелїна і кілька офіцерів. На висотї 100 метрів наступив вибух з досї невислїдженої причини. В одній хвили полумінь обняла цілий бальон, ціла поволока згоріла митю, а руштованє і човен упали цілою силою на землю. 26 осіб згинуло на місци, дві ще проявляли знак житя, але в кільканайцять хвиль по катастрофі померли. При запаленю розлягла ся одна сильна детонация, при спаданю на висотї 40 метрів друга, а при вдареню до землї трета. Детонациї ті мають походити з вибухів ґазів в збірниках. З усїх сусїдних місцевостий поприїздили скоро огневі сторожі і силкували ся ратувати людий з човна, але се не йшло через те, що заваджали розжарені дроти руштованя і полумінь з останків бальона. Подорожнї в передній части човна згоріли на вуголь. Цепелїн, котрий був тодї в Монахові, пригноблений страшно відїхав сейчас до Фрідріхсгафену. Премієр Пуанкаре вислав до цісаря Вільгельма кондолєнцийну телєґраму з приводу сеї катастрофи. Також у Відни приняли вістку про катастрофу з великим співчутєм, а віденські часописи присьвятили окремі статї змаганям нїмецьких летунів.  