Що дїяти з українськими правниками.

З нагоди з'їзду українських правників пишуть нам з правничих кругів:
До катеґориї публичних справ, на які українська національна полїтика звертати мусить бачне око, прибула послїдними роками нова, а іменно справа унормованя відносин українського адвокатського стану. Сю справу рішучо належить піддати публичній дискусиї, оціняючи її не зі становища вузко товариських, але загально національних інтересів; очевидно годї при сїм не торкнутись чисто станових моментів.
Одною з грізних аномалїй нашого публичного житя являють ся невідрадні материяльні обставини, в яких живе переважна часть української академічної молодїжи, себто українська правнича молодїж; скільки % вона виносить, досї на жаль не обчислив докладно нїхто. Без енерґійної акциї в сїм напрямі прийде до витвореня маси укінчених ґімназистів, котрі одначе лишені дальшої опіки суспільности тиняти-муть ся по всїляких лєкциях і бюрах і збільшати-муть кадри інтелїґентного пролєтарияту.
Сей процес іти буде чимраз то в скоршім темпі і принесе хочби для унїверситетської науки діймаючі втрати. Вже тепер представляєть ся вона нужденно. Вистане навести, що в 1910 році на правничім факультетї львівського унїверситету на 975 управнених до першого іспиту не сїдало 301, упало 126 — значить припізнило ся з його зложенєм аж 427, а далї, що коли процент правничих риґорозів виносить у Відни 11 проц., в Празї 9 проц.,— у Львові сягає ледви 5 процент!
Се академічне лихолїтє відбиваєть ся також некорисно на українськім адвокатськім станї. Український правник, якому мимо злиднів й недостач пощастило позбути ся трьох державних іспитів, хоче відразу дістати платну, і то добре платну посаду. Тому то часто-густо не зважає на се, чи його особисті квалїфікациї приноровлюють ся до тяжкої і відвічальної адвокатури, і обіймає місце адвокатського кандидата!
Від двох лїт є ми сьвідками не конче відрадного явища, що абсольвенти прав одиноко і безкритично захоплюють ся адвокатською кариєрою і згідно оминають другі правничі званя. Чиж не велика се кривда для української справи, що до судівництва не то, що вступає сьмішно мала скількість українських правників, але що більше з нього виступають цілі ряди найкрасших сил?! Чиж в полїтичній адмінїстрациї, прокураториї скарбу, почтї, зелїзниці не даєть ся відчувати чималий брак наших людий?! Чиж вільно з легким серцем покидати з трудністю добуту державну позицию і перескакувати в адвокатуру?!
Прецінь хочби цифри 1) адвокатських кандидатів вперве вписаних в одній лишень львівській палатї адвокатів за час від 1/І. до 31/ХІІ. 1913 р. в числї 197 і прибувших з инших палат 33 і 2) адвокатів в самім Львові 360 — повинні заставити абсольвента прав серіозно призадумати ся над вибором званя!
Вправдї (після приблизних обчислень) є під сю пору на провінциї більше-менше 50 добрих місць для адвокатів-Українців, вправдї в коломийськім приміром окрузї місцевости Косів, Заболотів, Жабє, Обертин, Кути не мають нї одного українського адвоката, вправдї число 15 адвокатів-Українців на 360 загалу адвокатів у Лівові дуже низьке, але до 3—4 лїт при такім сильнім напливі укр. адв. кандидатів — який має місце від двох лїт — з певністю сих 50 місцевостий буде обсаджених і українському адвокатови доведе ся зводити тяжку конкуренцийну боротьбу не тільки з адвокатами иншої народности — звичайно маючими одиницями, — але також з адвокатом Українцем. Зразок таких конкуренцийних змагань бачимо вже нинї в однім підлївськім містї!
Така боротьба на два боки є на кождий спосіб поки-що шкідливою для української справи і не дозволить українським адвокатам виконтинуованє сеї горожанської дїяльности, якій тепер присьвячують цілих себе! Сей стан підкосить здорові основи адвокатської кляси, погіршить моральні й материяльні умови її членів, обнижить вартість адвокатської праці для конкуренцийних цілий і загрожувати-ме доброму загалу себто людности, що глядить за правною порадою.
Тому то Товариство українських правників повинно зібрати і зужитковати статистичні данї для солїдного розслїдженя, в якім відношення позістає % українських правників до загального числа академиків, яке є абсолютне число укр. адв. кандидатів, і в якій пропорциї стоїть воно до адв. кандидатів инших народностей в Галичинї і Буковинї, як маєть ся під сим згодом річ з укр. адвокатами? Його задачею було би подбати, аби кандидатами адвокатури не ставали абсольвенти прав, які знаменито надавали ся до державних чи краєвих урядів. Заходом так званого Товариства повинна повстати орґанїзация для посередництва в обсаджуваню консепієнтських посад (слїдом польського Zwiazk-у adwokatów polskich); вона мусїлаб мимоволї розвязати проблєм, чи корисне є для укр. справи а специяльно укр. адв. стану практикованє адв. кандидатів укр. народности в польских або жидівських адвокатських канцеляриях?! Йому належалоб постаратись о плянове отвиранє адвокатських канцелярий з узглядненєм льокальних потреб української справи. До нього належить взагалї взяти ся за унормованє відносно українського адвокатського стану аби і національний інтерес на сїй ревізиї зискав і обовязки, які лежать на адвокатах і адвокатських кандидатах української народности, були ними як слїд сповнені. Словом — найвисший час положити край — що так скажу — дикій еволюциї українського адвокатського стану а начеркнути нормальний розвиток сегож не так в інтересї сеї власне кляси, як всего українського народа!
М.К. 