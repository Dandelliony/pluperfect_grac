◦ ◦ ◦ ◦ ◦ ◦

Жінка головного отамана виїхала перед кількома днями через Відень до Швайцарії в ціли поратування здоровля.   Тов. д-р Михайло Фільц відкрив адвокатську канцелярію в Яворові. Наше громадянство не тільки в Яворівщині але й в сумежних повітах найде в особі тов. Фільца щирого оборонця та заступника. Ми від себе бажаємо товаришови Фільцови як найбільших успіхів в громадянській праці на новому місци.   Нова партія. Добре відомий нашому громадянству п. Сидір Твердохліб, який перебуває тепер в Стрию і ще один "діяч", який живе у Львові, а якого назвиска не хочемо покищо публікувати — заходяться коло оснування нової партії, т. зв. "масариківської". Ця нова партія має згодитися без застережень на прилучення східної Галичини до Польщі і має вести "угодову" політику. П. Твердохліб відносився вже до деяких відомих нам українських політиків, одначе вони не приняли його оферти. Маніфест нової "партії" вже готов і переданий Анґлійцеви Г., який має оголосити його в анґлійських часописах. Відомий голова нової "партії" п. Твердохліб задумує видавати власний щоденний орґан. Средства на видавання дневника, очевидно, скоро найде.   "Учитель". Під таким наголовком почав виходити в Ужгороді новий часопис. З першого числа довідуємося, що часопис буде цінним посередником самобразовання наших учителів і учительок. Колись, в 60-их роках — пише "Наука" — мали ми вже ґазету з цею назвою, під редакцією покійного професора ужгородського учительського семинара Андрія Рілаєва. Перший "Учитель" виходив лише один рік. Надіємося і віримо, що цей другий, новий "Учитель", буде виходити далі й буде розвиватися. В першому числі помістили свої праці: А. Волошин, Йосиф Пешак, Ів. Поливка і редактор д-р Іван Панкевич.   Засуд на редактора. Редактора сіоністичного "Kurjer-а Now-ого" в Варшаві засуджено на місяць арешту за тендеційне представлення одного самовбійства та за аґітацію серед жовнірів.   Примус посилання отвертих листів за границю з днем 16 ц. м. знесло міністерство почт.   Міський радний-паскар перед судом. Повітовий суд III. у Львові засудив різника і міського радного М. Деметра на 14 днів вязниці і 1000 корон кари за мясну лихву. Тепер цей паскар мяса вправді не продає, але за те торгує скірою в тайній гарбарні на Ґабриєлівці.   Вперед!   