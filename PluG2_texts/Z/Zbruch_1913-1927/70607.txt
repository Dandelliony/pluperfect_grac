Григоріянський калєндар в станиславівській єпархії.

Станиславів, 4. вересня 1917.
Як звісно, в лютім 1916 р. станиславівський епископ д-р Хомишин впровадив на свою руку григоріянський калєндар в станиславівській епархії без порозуміня з прочими галицькими гр. кат. ординаріятами. Ся калєндарська реформа, супроти котрої наша суспільність заняла неґативне становище, не приняла ся, а в додатку небавом російські війска заняли цїлу станиславівську епархію і тодї силою обставин вернув всюди давний юлїянський калєндар. Митрополит ґр. Шептицький сейчас по відзисканю свободи знїс урядово силою своєї митрополичої власти калєндарську реформу в станиславівській єпархії і приказав се оголосити вірним. Так не тільки фактично, але й формально став обовязувати старий калєндар. Тепер еп. Хомишин, що перед наїздом виїхав і перебував зразу у Відни, а опісля у василянськім монастирі в Лаврові коло Старого Самбора, вернувши з початком серпня с. р. до Станиславова, знїс від себе зарядженє митроп. Шептицького і ввів на ново григоріянський калєндар. Сам відсвяткував святочно в катедрі свято Успенія Пресв. Богородицї після латинського калєндаря в дни 15 серпня с. р., натомість в дни 28 серпня с. р., коли до катедральної церкви зійшли ся тисячі вірних з цїлого повіта, заказав всїм священикам правити співаку Службу Божу і сповідати вірних. Тільки один його поплечник о. Сатурський відправив тиху Службу Божу як в звичайні днї і тисячі вірних розійшли ся без сповіди, не почувши нї проповіди, нї церковного співу.
По селах священики на свою руку оперли ся тепер реформі, покликуючи ся на урядове зарядженє митроп. Шептицького, і свято Успенія відсвяткували після старого калєндаря. Вийшло таке, що сам епископ Хомишин свідомо підкопує повагу свого митрополита, публично нехтує його зарядженя і вводить замішанє в церковні справи, голосячи всюди, що митрополит Шептицький не має над ним нїякої власти та не сміє і не може зміняти його заряджень в калєндарській справі.
Загал греко катол. духовенства в станиславівській епархії, що бачить соблазн, а знає безпощадність свого епископа, вижидає тепер нового рішеня Митроп. Шептицького. 