Історична задача Галицької землї.

Львів 14. падолиста 1917.
Через цїлу історію Галицької землї тягнеть ся червоною ниткою одна історична задача, вложена на сю західну окраїну української землї: боротьба проти польської експанзії на схід. В сїй боротьбі, після світлої епохи Романовичів, і впала Галицька земля, стаючи від 1340 р. добичею Польщі.
Одначе не покинула своєї історичної задачі. Повстаня галицьких бояр, козацькі повстаня, Хмельниччина, змаганя Виговського влучити в границї Вел. Князївства Руського також Галичину, пляни Дорошенка про з'єдиненє всїх українських земель,— отсе найважнїйші історичні моменти в часї панованя польської держави над Галицькою землею, які свідчать, що український нарід Галицької землї анї на хвилю не мирив ся з приналежністю до Польщі і при кождій нагодї вставав, щоби скинути з себе ярмо польської державности.
Тему український нарід так радо зустрів прилученє Галицької землї до Австрії, що бачив у сїм акті своє визволенє з-під польського панованя.
Тепер всї змаганя галицьких Українцїв мають одну цїль: усунути з своєї землї наслїдки вікової приналежности її до Польщі, скинути з себе останки польського панованя. В 1848 р. Українцї проголошують клич уконституованя Галицької землї в окремий австрійський коронний край, протестуючи як найрішучійше проти польського змаганя утворити з усїх земель, які набула Австрія при подїлах Польщі, суроґат польської держави в рамах Австрії. В 1860-их роках Українцї виступають як найрішучійше проти жовтневого дипльому, який власне змагає утворити висше згаданий суроґат польської держави. По грудневій конституції 1867 р. Українцї виступають у галицькім соймі як непримиримі противники відокремленя Галичини по думцї польської соймової резолюції з 24. вересня 1868 р. Так цїлий період конституційної перебудови Австрії для українського народу найважнїйшою справою було: усунути або бодай обмежити польське панованє над Галицькою землею.
Ми могли-би далї слїдити рік за роком українську полїтику в Австрії — і скрізь, навіть в найменших буденних дрібницях побачили би те саме змаганє: скинути ярмо польського панованя, стати повноправним господарем на своїй землї.
Візьмім великий аґрарно-страйковий рух в перших роках нашого столїтя. Чи не додавала сьому рухови одушевленя й посвяти думка, що він зломить або бодай ослабить тодї таку полїтично сильну верству польських плянтаторів на нашій землї?!
Візьмім боротьбу за український унїверситет. Чи не одушевляла нас думка, що український унїверситет стане символом еманципації українського народу з-під польської опіки?!
Візьмім боротьбу за загальне і рівне виборче право до парляменту. Чи не бачили ми в нїм панацеї на усуненє польського панованя з нашої землї? Чи не тому український буржуй, адвокат, урядник, священик, богатий хлоп ставали без найменшого хитаня по сторонї позбавленого найменшої власности міського робітника і сїльського халупника, що всїх одушевляла одна цїль: щоби полїтична власть у державі перейшла в руки народних мас, бо тодї полїтична власть в Східній Галичинї мусить стати українська?!
А з початком війни — що заставило наші полїтичні партії проголосити клич "При осередних державах!", що вело нашу молодїж в ряди Українських Сїчових Стрільцїв, — як не надїя, що коли осередні держави переможуть нашого тодїшного найбільшого ворога, царську Росію, коли визволять з царських кайдан хоч часть України, то тодї й Галицька земля не зможе оставати на далї під польським панованєм, тільки мусить бути злучена з визволеною з царського ярма частю України в окрему українську область, яка заживе вільним житєм?!
Така — в відношеню до Польщі — цїла наша минувшість, аж до нинїшного дня. Питаємо, чи осередні держави знають її, чи розуміють її, коли могла в них — не то дозріти, але навіть тільки зародити ся думка відступити Галицьку землю плянованій польській державі?!
Питаємо тому, бо думаємо, що навіть віденсько-берлїнські дипльомати не настільки побиті слїпотою, щоб не розуміти, що тепер не можна перейти до денного порядку над волею навіть найменшого народу. А український нарід Галицької землї сам числить стільки, що неодна з менших держав, а при тім є частю великої, 35-мілїонової нації, яка власне будує свою державність! 