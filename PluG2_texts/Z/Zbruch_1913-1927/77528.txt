Шевченків "Заповіт" і Україна.

Свого роду національним гимном став Шевченків "Заповіт" по вибуху революції. Лунав він і лунає на всяких зборах і манїфестаціях революційної України. І не задля бажання Шевченка поховати Його на Українї над Днїпром співають "Заповіт" українські маси, бо-ж се бажаннє сповнили Його приятелї й прихильники з хвилею перенесення Його тїла з Петрограду до Канева. До теперішности й будуччини належить тільки уладженнє обстанови Шевченкової могили, а утримуваннє її в гіднім памяти Шевченка станї перейме без сумнїву українська держава на рахунок українського державного скарбу.
Щось инше винесло "Заповіт" Шевченка на верх хвиль українського національного ентузіязму. Видко, "Заповіт" є висловом того, що пливе з серць тих мас, які не відбудуть зборів без відспівання "Заповіту". Видко, друге бажаннє Шевченкового "Заповіту", побіч поховання на Українї, стало, головно завдяки безсмертній піснї Кобзаря, бажаннєм широких мас українського народу. Видко, кождий свідомий Українець почуваєть ся до обовязку виконати й другу частину "Заповіту", щоб не лишити ся довжником перед ясною памятю Шевченка.
Коли ревучий Днїпро понесе з України ворожу кров у синє море, тодї тільки почуєть ся Шевченко щасливим. Щойно коли Україна окропить свою волю злою, ворожою кровю, приємно буде Шевченкови, як Його помяне незлим тихим словом нова, вольна велика українська семя.
Склало ся так, що саме в сто лїт по уродженню Шевченка вибухла найбільша світова війна, яка по трилїтнім триванню довела до революції там, "де од Молдованина аж до Фінна на всїх язиках" все мовчало. І показало ся, що правительства революційної Росії від кадетського до ультраматеріялїстично-соціялїстичного — большевицького, всї далї продовжали полїтику царату супроти України. А большевицька війна Московщини з Україною тільки ствердила, як знаменито відчув Шевченко в 1845 р. передумови волї України. І хоч тодї кирило-методіївські братчики снили про славянське збратаннє і заразили своїми мріями й Шевченкову поезію, Шевченко все-таки своїм селянським розумом став незрівняно вище Костомарова та приятелїв і в 1845 р. кликав до українського народу, щоб виборов національну й державну волю для свого краю.
Щойно тепер сповняєть ся друге бажаннє Шевчепкового "Заповіту". Тверда большевицька лєкція привела провідників українського народу до того становища, на якім Шевченко стояв уже в 1845 р. в своїм "Заповітї". З хвилею як найповнїйшого визволення України на економічнім, культурнім і полїтичнім полї зпід впливу та звязи з Московщиною, з хвилею повної державної незалежности України від Московщини український народ матиме свідомість, що сповнив свій довг супроти свого найбільшого, Поета.
І тодї лишить ся для України тільки згадати свого найбільшого Сина "незлим тихим словом". А найкращого згадкою Його памяти буде, побіч памятників у столицї Київі й містах і селах України, побіч заложення у Київі окремого товариства для дослїду Шевченкової творчости, часу й культу, створеннє вседержавної орґанїзації, яка мала-б на цїли облекшити можність здобути освіту всїм тим, що не матимуть на се власних засобів. Що міг би був дати Шевченко при систематичній освітї! Доля Шевченка в здобуванню освіти се доля українських мас на шляху до світла правди, покинених помосковщеними й попольщеними вищими верствами.
На звиш 250 лїт спинила Московщина наш національний похід вперед і тепер приходить ся нам подвоїти й потроїти енерґію, щоб здогнати незроблене в пропащім часї й визволити українську культуру зпід московських впливів, зробити її як найбільше самостійною і ориґінальною. В хвилї здобуття повної незалежности України треба подумати українському народови над будовою нерукотворного памятника Шевченка, орґанїзації, яка обіймала-б увесь український народ, а яка давала-б змогу добути систематичну освіту кождому талантови, в якім наирямі не проявив ся-б сей талант. 