Поміч для виселенцїв.

Зазив до українського загалу.
Щоби облекшити нещасливу долю української евакуованої людности підчас її переїзду через Львів, оснував ся у Львові за почином о. офіціяла А. Білецького місцевий комітет, який мав виселеній людности подати тут матеріяльну і моральну поміч. Попри многі инші харитативні чинности комітет сей удержує на головнім двірци у Львові покріпляючу стацію, яка подає переселенцям підчас їх побуту на двірци безкорисно теплу страву.
Одначе филя переселенцїв скоро перепливає через Львів, удаючи ся в дальшу дорогу, і заходом Загальної Української Ради удалось у ц. к. правительства виєднати для виселенцїв приміщенє в Галичинї подальше від боєвої лїнїї, по наших галицьких селах і місточках. З огляду на те показалась потреба перетворити місцевий комітет львівський на краєвий комітет опіки над виселенцями і розширити свою дїяльність на цїлий край.
Загальна Українська Рада, повідомлена про основанє краєвого комітету опіки над виселенцями, признала устами президента свого п. Костя Левицького його працю за вельми хосенну і бажану і зі своєї сторони запевнила як найдальше ідучу поміч і опіку.
Краєвий Комітет Опіки над виселенцями взиває отсим наших громадян по повітових містах і селах оснувати повітові і місцеві комітети і як першу задачу просить основані комітети о точні списи виселенцїв після імен, назвищ, віку і походженя, і як найскорше надісланє тих списів головному комітетови (Львів, вул. Бляхарська ч. 9).
Є повна надїя, що Заходом Загальної Української Ради удасть ся у ц. к. правительства виєднати певну підлогу для виселенцїв, полишених в краю, отже списи ті мусять бути точні, систематичні, вірні. Списів тих треба головному комітетови також в цїли подаваня адрес загублених виселенцїв, про які щоденно напливають многі запитаня від їх родин і знакомих.
На комітетах повітових буде спочивати також правна оборона виселенцїв перед неправною реквізицією, охорона перед визиском ворожих нашим виселенцям чинників, поміч словом і дїлом в скрутних хвилях їх бідолашного житя. Повітові комітети зорґанїзують рівнож комітети в сих місцевостях, де їх нема, і будуть стояти з краєвим комітетом і місцевими в лучности.
Краєвий комітет має повну надїю, що ся відозва не буде голосом вопїючим в пустини, та що на голос його відкликнеть ся наше патріотичне громадянство з повною увагою, на яку така важна справа, як дола нашого народа вповнї заслугує. Дрібку доброї волї і охоти до працї, а неодна сльоза осушить ся, неодна недоля усунеть ся, неодному визискови через непокликаних людий запобіжить ся. — За Комітет помочи для виселенцїв у Львові. Александер Кмицикевич, радник висшого суду краєвого, голова; о. Юлїян Дзерович, проф. сем. учит., секретар. 