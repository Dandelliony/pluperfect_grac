◦ ◦ ◦ ◦ ◦ ◦ ◦

Др. Павло Рорбах про внутрішню та внїшну катастрофу Росії.
Один з найкращих нїмецьких знавцїв міжнародньої полїтики великих держав і господарської полїтики, др. Павло Рорбах дав у своїм викладї, котрий мав у пятницю 19 падолиста в віденській "Уранії", інтересне освітленнє менше прозорих подїй у Росії й наслїдків її поражок. Дуже розумні його виводи відбігають далеко від утертого погляду на російські відносини та питання.
Др. Рорбах подав передусїм мотиви й цїли, котрі спонукали Анґлїю й Росію вести війну. В Анґлїї зайшла нова орієнтація її полїтики, коли наслїдком нїмецько-турецького зближення почула себе загроженою в Египтї, а передусїм над суецьким каналом. Запобігти сьому хотїла вона проєктом подїлу Туреччини, щоб тим робом відтяти дорогу Нїмеччинї й Австро-Угорщинї й берегти своїх власних життєвих інтересів. У сїм замірі зійшла ся з Росією, для котрої дорога через Дарданелї та здобуттє Константинополя було питаннєм життя. В Росії маєть ся так справа, що 70% її хлїборобської продукції мусить іти через Константинопіль. На сей факт указав проф. Митрофанов ще перед вибухом війни та зазначив, що здобуттє Константинополя се необхідна конечність для Росії. Наслїдком замкнення Дарданелїв прийшло до того, що в Росії лежить тепер неспродана величезна маса збіжа дворічнїх жнив, а се викликало в нїй формальну фінансову катастрофу. Інтереси обох головних противників Росії вимагають того, щоб не допустити Росії до Константинополя, бо їх самих пре конечність поширити свої господарські сили на схід. Поражка Росії буде головно лежати в тім, що вона не дістане Константинополя, але не в тім, що не здійснить своєї всеславянської цїли.
Далї говорив др. Рорбах про те, як повстала велика й могутня російська держава й як потатарщила ся Московщина, цїлю (випливає вона вже з самого характеру Московщини) котрої є знищити вищі культури серед декількох народів своєї держави. Великого російського лиха не можна инакше вилїчити, як тільки призадумати ся над початком російської могутности та влупити її в місце, яке можна найбільше зранити. Є се відірваннє України, головного джерела російської збіжевої, винної й тютюнової продукції. З побідженнєм України устає просто сам від себе опір Росії, котрого на позір не можна зломити. А не вдасть ся се тепер, то українська самостійність буде найблизшим і найважнїйшим питаннєм будучности.
Чи можна вже тепер говорити про російську катастрофу? Росія може в найгіршім випадку заризикувати банкротство в серединї без великої небезпеки. Край має досить джерел, щоб вийти з війни без шкоди. Тому, що в одержуванню кредиту й так Росія не може вже більше нїчого втратити, може легко Росія перечеркнути свої довги своїм союзникам. Її фінанси будуть, здаєть ся, кращі по війнї, нїж перед війною. Також свої втрати в людях може Росія легко надолужити. На питаннє, чи на заходї, чи на сходї можна зробити лагіднїйнший мир, відповідь випливає сама з себе. Англїю й її західних союзників могтимуть союзники кождого часу приневолити до спокою від суецького каналу. Одначе можна сподївати ся, що Росія по теперішній побідній війнї союзників загрожуватиме їх усе охотою відплати. Перед тим можуть союзники найкраще забезпечити ся дальшим удержаннєм теперішніх союзів і подїлом Росії на ті части, з яких повстала ся держава. Розвал Росії, головно відірваннє України се одинокий спосіб проти російської небезпеки. Тепер тільки дезорґанїзація її залїзничого руху та недостача наслїдком того засобів поживи й опалу може спровадити російську катастрофу та зробити неможливим, щоб сила опору Росії перетривала сю зиму. 