Про ґерманофільство.

Львів, 5. грудня 1916.
Доси ще можна серед нашої суспільности стрінути людий, навіщених якимсь слїпим ґерманофільством а tout prix. Кажемо: слїпим, щоби відріжнити його від германофільства видючого і тямучого, яке виявляєть ся в пошанї для нїмецької духової культури, в зусилю переняти для свойого народу все те, що нїмецький нарід сотворив великого в науці і в орґанїзації суспільних сил, — ґерманофільства врештї, яке розглядає і по змозї в житю переводить можливости певного полїтичного співробітництва з нїмецьким народом, основаного на певній рівнобіжности національних інтересів. До такого полїтичного германофільства, свобідного від ілюзій і пильно настороженого супроти зросту деяких небажаних нам полїтичних думок і течій в Нїмеччинї, мусить признатись кождий розумний і тверезий громадянин нашої країни. Але саме признаючись до нього, тямучий полїтик мусить завсїди бачити границї його і не може не застерігти ся як найрішучійше супроти прояв ґерманофільства слїпого, яке дехто зазнає і якого основною "правдою віри" є віра в абсолютну созвучність нїмецьких і наших стремлїнь супроти справи польської й російської, і — що за сим іде — супроти питаня правно-державного ладу в Габсбурській монархії, питаня східних границь Польського Королївства, питаня уладженя будучих відносин до Росії, і супроти богато инших першорядної ваги полїтичних проблєм нашої будучности.
На підставі дуже доривочного і дуже одностороного "знаня" нїмецьких відносин і полїтичних течій Нїмеччини витворили ся в деяких кругах нашої суспільности наївна віра, що — щоб і не стало ся, а Нїмеччина в справі польській і російській стоїть по українській сторонї — на кождий випадок.
Сей погляд в сути своїй хибний і тимсамим, як кожда помилка, полїтично шкідливий. Шкідливий тим, що з хибних преміс веде до хибних висновків і може довести до прикрих розчарувань і невдач.
На иншім місци подаємо нинї голос проф. Зерінґа до польської справи. Проф. Зерінґ піднїмає знов ненову зрештою "ідею" — українськими областями заплатити Полякам за полїтичну резиґнацію з польських земель Прусії. Концесія ся стара вже і "Дїло" мало вже нагоду доказати її практичну безвиглядність — якраз з погляду інтересів, які хоче наступати проф. Зерінґ. Коли-ж нинї покликуємось на його виступ, щоби ним усунути деякі ілюзії слїпого ґерманофільства (чи прусофільства), то робимо се з огляду на особу проф. Зерінґа. Сей учений, пруський тайний радник, займає високо-офіціозне становище наукового знавця і дорадника дуже поважних пруських кругів в справах східних окраїн Нїмеччини. На весну сього року обїхав він цїлий східний фронт, був між ин. також у Львові, а полїтичним результатом його дослїдів є покищо згадане висше предложенє українських земель — Полякам.
Предложенє се заслугує на пильнїйшу увагу, нїж в першій хвили могло-б видаватись. Документуючи сим предложенєм ще зайвий раз тисячкратно вже доказану недостачу справдїшного полїтичного змислу в Нїмцїв, визначний нїмецький економіст і полїтик дає нам рівночасно зразок того, чого — при "сприяючих" таким концептям обставинах — можемо сподїватись також з нїмецької сторони. 