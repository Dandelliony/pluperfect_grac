З народних уст.

Володимир Гнатюк: Народні новелї. З образками Володимира Кобринського. Львів, 1917. Накладом Укр. Видавничої Спілки. Стор. ХІІ+184, 8о. Цїна 2.50 кор.
В отсїй книжечцї, що вийшла перед кількома тижнями, подає Вол. Гнатюк трицять народнїх новель у добрій лїтературній мові. Разом зі збіркою "Народні казки", що вийшла ще перед війною, і зі збіркою "Народні байки", яка саме тепер друкуєть ся з богатьома ілюстраціями, та з заповідженими кількома дальшими книжечками, хоче В. Гнатюк дати нашій публицї те, що перед столїтєм дали нїмецькій публицї братя Ґрімм своєю збіркою "Kinder- und Hausmarchen", яку перекладено на ріжні культурні мови та яка дочекала ся численних видань стала жерелом наукових фолькльорних студій і спопуляризувала імя видавцїв не тілько в Нїмеччинї, але далеко й широко поза її границями. В нас нема доси перекладу збірки братів Ґрімів — поза деякими дрібними пробами — та коли В. Гнатюк здїйснить свій проєкт, такий переклад не буде нам потрібний, бо пляноване виданє буде далеко більше й гарнїйше та зложене з оповідань, записаних виключно з уст самого нашого народа, що надає виданю особливу прикмету.
Доброю і бажаною новістю в нашім видавничо-лїтературнім руху є те, що цїле виданє має бути ілюстроване. До казок і новель зладив ілюстрації — хоч не багато — молодий наш маляр Володимир Кобринський. До байок, що друкують ся і вийдуть іще перед кінцем сього року, зладив ілюстрації другий наш молодий маляр Микита Вихор (псевдонїм). До дальшої книжечки ладить ілюстрації ще третий молодий маляр. "Видавнича Спілка" звернула в останнїх часах загалом більшу увагу на декоративну сторону своїх книжок і надїєть ся, що знайде у нашої публики не тільки зрозумїнє її змагань і признанє, але й видатнїйшу матеріяльну підпору. Перед війною видала вже вона "Лиса Микиту" Івана Франка з ориґінальними гарними ілюстраціями петербурського маляра В. Карріка (Анґлїйця з походженя), тепер знов друкує нове, друге виданє "Дороги" В. Стефаника з ілюстраціями О. Кульчицької. Можна надїяти ся, що котрийсь із істориків штуки, які також є вже в нас, зверне на сї виданя увагу і подасть їх артистичну оцїнку, чим заохотить також молодих артистів до інтензивнїйшої працї в обібранім напрямі. Лиш як виробить ся в нас ряд добрих ілюстраторів, зможемо заснувати й удержати добру ілюстровану часопись. Дотеперішні проби з сїм напрямі мусїли бути невдатні, бо ми були приневолені користувати ся чужими і переважно припадковими ілюстраціями. А чиж вони підходили під наше житє?
Вертаючи до збірки новель, зазначимо, що вона надаєть ся до читаня в найширших кругах. Її прочитає радо і інтелїґент і простий чоловік, старий і молодий, мущина і женщина. Маємо відомости, що наші хорі вояки по шпиталях формально розривали межи собою не тілько новелї, але й давнїйше видані казки. Звертаємо на се увагу комітетів для ранених і хорих вояків; коли вони хотять зробити приємність воякам, нехай обдарують їх сими книжечками, особливо коли під недалеке Різдво будуть думати над дарунками для них.
В обох книжках виясняє у передмові В. Гнатюк, які саме твори народньої словесности належить називати новелями і казками, чим вони ріжнять ся, яка їх старинність і походженє та в якім відношеню стоять до писаної лїтератури. Через те повинні з ними познакомити ся особливо наші ґімназисти.
Quis. 