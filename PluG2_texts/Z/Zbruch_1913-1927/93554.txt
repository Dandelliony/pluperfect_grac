◦ ◦ ◦ ◦

Промова Льойда Джорджа.   З Амстердаму доносять: Льойд Джордж виголосив оноді на однім бенкеті промову, в котрій між иншим заявив, що в турецькій справі панує серед антанти повна згода. Доступ до моря мусить бути отворений для всіх народів, а надзір над Дарданелями не може бути повірений державі, котра на приказ Росії замкнула доступ для антанти. В російській справі заявив Джордж, що в грудні м. р. були вигляди скорої зміни в Росії, нині однак всьо здається вказувати на довготреваючі борби. Офензиву на Петроград годі продовжати, а положення Юденіча таке, що покищо мусів здержати похід. Також останні вісти з Омска мало успокоюючі. Бесідник не думає, щоби большевики могли заняти Росію, бо російські селяни є ворогами большевизму, але пригадує, що лад можна завести не мечем, а иншими середниками. Він бажавби собі, щоби це припущення було ошибочне, бо світ не може довго ждати на упорядковання відносин в Росії. В кождім разі не можна сподіватися, щоби вже в цім році настали нормальні відносини. До того треба двох чинників, праці і довіря. Обговорюючи цю промову Джорджа каже "Temps": Джордж задумує тепер мудрим посередництвом поєднати всі небольшевицькі сторонництва і тим робом відокремити російський большевизм.   Страшна зима.   Анґлійський "Daily Mail" замічує, що світ стоїть перед дуже тяжкою зимою. Дорожнеча чим раз більша, стопа проц. в банках підскочила з 5 і пів на 6 проц. Це явище вказувалоб, що буде боротьба за висші заробітки, щоби оплачувати товар дорожше. Всюди доскулює цілковита недостача вугля. Много промислових заведень як в Европі, так в Америці перервало працю на необмежений час.   На Угорщині.   В найблизших днях прийде на Угорщині до реконструкції кабінету. Буде утворений кабінет, в котрім будуть заступлені всі партії, також і соціяльні демократи. Як зачувати, на чолі кабінету має станути Стефан Бетлєн.   Розєм з большевиками.   Анґлійська палата громад наміряє в будучому тижні занятися предложенням розєму, яке привіз з Росії полковник Мальон. "Chicago Tribune" додає, що анґлійські торговельні інтереси домагаються прихильного відношення до цього проєкту розєму. Анґлійські купці ждуть саме на привіз сирівців із Росії і обавляються, щоб Німці не заволоділи російськими ринками.   Большевики заняли Чернигів. "Vossische Ztg." доносить з Копенгаґи: Большевики здобули Чернигів і посуваються в напрямі Курска.   Вибори на Горішнім Шлеску.   З Берліна доносять, що після донесень дневників дістали Поляки при громадських виборах на Горішнім Шлеску 75% мандатів. В містах голосувало 60% на німецькі лісти, а 40% на лісти польські.   Литовське правительство під протекторатом Анґлії.   З Варшави доносять: Литовське правительство в Ковні віддалося під протекторат Анґлії.   Монархія на Угорщині?   "Daily Mail" доносить, будьтоби проклямація архікн. Отона, 7-літного сина Кароля на короля Угорщини мала наступити в найблизших днях, а може й годинах.   Нова Рада 