Справа миру й Україна.

Нїмецькі часописї доносять з Цюриху, що між петроградським правительством і Українською Центральною Радою ведуть ся переговори щодо спільної акції в справі миру. Лєнїн мав приректи Центральній Радї відповідне число українських представників на мировій конференції для обстоювання спеціяльно українських жадань.
По другим відомостям з Берна швейцарського Українцї нїби-то постановили почати мирові переговори з центральними державами на власну руку.
Так чи инакше, Українцї мусять і напевно будуть в тій чи иншій формі співрішаючим чинником при заключенню миру та при усталенню нових міжнароднїх відносин в Европі.
Той шлях, яким Україна приходить до мирових переговорів, є шляхом відбудови своєї державности, отже він цїлком протилежний до того шляху, яким приходить до миру Росія.
Від вибуху революції в Росії не уставала безупинна внутрішня полїтична боротьба, дезорґанїзація господарського життя, а результатом сього є розклад армії і самої держави.
Непереможна анархія з елєментарною силою пхала Росію до лїквідації війни й передала вкінцї власть в руки тих елєментів, які мають сміливість се зробити.
Дипльомати почвірного порозуміння нїчим не можуть залякати теперішнїх репрезентантів державної влади в Росії. На погрози союзників використати занепад російських фінансів Лєнїн відповів їм, що Росія проголосить себе банкротом.
Можна думати, що союзники Росії не примусять її до таких рішучих кроків, які принесли-б страшні фінансові втрати їм самим. Перед можливістю сих втрат европейська буржуазія спинить ся і не виключене, що разом з Росією засядуть до переговорів з центральними державами й її союзники.
Рішучість, з якою російське правительство простує до миру, починає вимикати поважні сумнїви щодо можливости провадити війну далї нелише у Франції, але й в Анґлїї й Америцї.
Чим ширший круг справ охоплять мирові переговори, тим важнїйшою для України буде коли не безпосередня, то хоч посередня участь в них.
Право націй на самоозначеннє має знайти своє практичне приміненнє саме на прикладї України. Український нарід закінчив уже в загальних рисах своє державне формуваннє й европейські держави мали-б лише санкціонувати повстаннє нової державної одиницї.
Про відношеннє України до Росії по відомостям з Цюриху "почнуть ся переговори по заключенню миру", але відношеннє України до европейських держав мусить зазначитись вже на мировій конференції.
Змаганнє Українцїв до миру не має того розпучливо-елєментарного характеру, як в Росії, не зважаючи на те, що мирові гасла на Українї проголошено одностайно майже безпосередно по вибуху революції.
Боротьба за мир провадила ся на Українї безупинно й послїдовно, як серед війська, так і між цивільним населенням, і ся боротьба не була на Українї предметом спору та справою якоїсь окремої партії, а спільним дїлом цїлого народу.
Цїла Україна була по революції таким же заборолом мирового руху, як і демократичних засад загально-російської революції.
Але в той час, як Росія йшла до миру через анархію, на Українї мировий рух відбував ся поруч з невпинним орґанїзуваннєм країни біля її центральних інституцій.
Як то не дивно може здавати ся, але поруч з мировим рухом на Українї відбувалось енерґічне орґанїзування українського війська.
Українські військові сили причинили ся до перемоги над консервативно-імперіялїстичним російським рухом Корнїлова й мабуть не допустять до ліберально-радикальної контрреволюції Керенського.
В часї переговорів про завішеннє зброї український мінїстер війни стягає з північного фронту 360.000 українського війська на Україну, щоб боронити волю України від евентуального нападу зі сторони російської реакції. Та Україна не легковажить небезпеки й з иншого боку.
Нечуваний розмах орґанїзаційної здатности, яку виявив український нарід дотепер, показує, що Україна зможе боронити свої межі з усїх боків.
В момент початку мирових переговорів Україна виступає сильнїйшою і кріпше сконсолїдованою нїж сама Росія і се забезпечує їй змогу участи на мировій конференції.
Присутність представників України на мировій конференції надасть особливу вагу й життєве значіннє засадї самоозначення націй. Українцї нелише самі "означуть ся", але й стануть прикладом для самоозначення инших націй.
Не забудуть російські Українцї і про небезпеку, яка загрожує їх закордонним братам. Коли українські землї австро-угорської монархії мали-б стати предметом торгу між Австрією і проєктованою польською державою, то українська республика не повинна до сього допустити.
Українська справа в австро-угорській монархії, через проєкти прилучення українських земель до Польщі стане міждержавною справою і не може бути инакше полагоджена, як українська справа в Росії.
На таке полагодженнє справи зложить ся воля українського народу по обох боках кордону, який не допустить щоб над ним далї панували инші народи. 