◦ ◦ ◦ ◦

В справі переговорів. Енунціяція Делєґації Української Національної Ради. Делєґація Української Національної Ради у Львові — як повноправної представниці українського народу Східної Галичини на останнім своїм засіданню рішила прилюдно заявити, що всякі деклярації і умови, які відносились би до Східної Галичини і уладження правно-державного становища народів Сходу Европи в дорозі міжнародних умов, тільки тоді будуть обовязувати український нарід Східної Галичини, коли в переговорах возьмуть участь і дадуть свою згоду представники Української Національної Ради Західної Области У.Н.Р., а евентуальні тим способом довершені умови будуть нею прийняті. Від Президії Делєґації Української Національної Ради З.О.У.Н.Р.   Заперечення переговорів з Поляками. Від кількох днів поширились між иншим у Львові поголоски, що представники уряду З.О.У.Н.Р. ведуть з Поляками переговори в справі Східної Галичини з поминенням права самоозначення народів. З того приводу пише віденський "Український Прапор": Краківська "Нова Реформа" доносить зі Львова під датою 17. марта ц. р. ось що: "Український Голос" подає з Відня, що там відбуваються польсько-українські переговори, а один зі східно-галицьких українських політиків вибирається в цій справі до Варшави. Сказане стоїть мабуть у звязку з переговорами, які мають вестися на варшавському ґрунті. Отсю вістку подаємо з денникарського обовязку на відповідальність краківського орґану. Всежтаки для втишення великого і зрозумілого заворушення, яке вона викликала серед українського національного табору, булоб вказаним, аби наші урядові кола у авторитативній формі опрокинули її. В звязку з цим одержала сьогодня наша редакція таку телєґраму: ВІДЕНЬ. З огляду на поширені в багатьох часописах звістки, якнайбільш рішучо заявляємо, що наш уряд ані тепер не веде, ані перед тим не вів ніяких переговорів з Поляками. — Голубович, Сінґалевич.   Нові арештовання. В ночі з понеділка на второк арештовано члена Національної Ради д-ра Михайла Короля.   З Дрогобича. Власти конфінували тут Члена виділу Національної Ради д-ра Антона Горбачевского.   Львівський університет і жидівська академічна молодіж. Дня 29 ц. м. явилася у ректора університету депутація жидівської академічної молодіжи. Депутація представила стан справи і спитала ректора, що він задумує зробити, аби жидівська молодіж, позбавлена від року можности науки, одержала вкінці доступ до львівського університету. Рішення справи як звичайно — відложено на кілька днів.   Загосподаровуються. Польське міністерство освіти приняло на державний етат польську ґімназію в Берестю. Це удержавнення четвертої з ряду польської середньої школи на областях "східних земель" святковано в Бересті дня 11 ц. м.   У військовому суді Д.О.Ґ. у Львові розпочалася ві второк велика судова розправа проти одного польського офіцира і 24 уланів 14-ого полку. Офіцир обжалований за надужиття власти, а улани за співучасть в морді.   Розстріл. На основі вироку полевого суду О.Е. в Миньску розстріляно Болеслава Ковалевського, Бориса Льва, Григорія Вовчука за злочин рабунку і Семена Церкулевича за злочин вбийства.   Чому у нас голод? На залізничому двірці в Золочеві на тзв. рампі лежить ще від зими більш чим 150 ваґонів змерзлої бульби. Ще з початком зими привезли цю бульбу на золочівський двірець, а що вона наслідком лихого заладування була примерзла, тому не везли її далі, а призначили до горальні. Але найблища горальня не потрібувала такої скількости бульби, тому вона стояла далі на морозі обставлена військовою вартою. Люде хотіли вибрати що ліпшу і брати на вжиток бодай для худоби, але варта відганяла. Тепер цілі стирти цеї зігнилої бульби заносять такими випарами, що не можна коло них перейти. Чи це звичайне недбальство, чи просто злочинна незарадність? В краю, де є такий голод, марнується ще й так скупу поживу.   Громадська думка 