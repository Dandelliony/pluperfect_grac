◦ ◦ ◦ ◦ ◦ ◦ ◦ ◦ ◦ ◦

    Міжнародне життя   Французський парлямент висказав Бріянові довірря 414 голосами проти 171.   Проєкт нейтралізації Гор. Шлезька пропонує віддати весь край, як автономну державу, під контроль Ліґи Націй, або Найвишої Ради на 30 років, після котрих мав би відбутися новий плєбісцит. "Chic. Trib." повідомляє, що такий проєкт вийшов від Італії і Анґлії, які гадають, що за 30 років Польща взагалі не буде істнувати.   В Гор. Шлезьку йдуть далі бої. По наказу Антанти — Німеччина й Польща закрили свої кордони, щоби не перепускати добровольців. Заповіджений відворот Корфантого виявився брехливими. — Президент Німеччини запротестував проти арештування польськими повстанцями німецького депутата Гартмана. Инший проєкт що-до Гор. Шлезька пропонує передати Німеччині безсумнівні німецькі повіти, та Польщі — польські, а середню смугу залишити під правлінням міжнародньої комісії, для вивчення відносин спеціяльною комісією фаховців.   Німеччина заплатила вже один міліярд золотих марок, який повинна була заплатити, згідно з ультіматом союзників, до 25 днів після 8. травня.   Вальтер Ратенау, поруч зі Стіннесом найвизначнійший сучасний німецький економист-промисловець "король елєктрики", став нім. міністром для відбудови краю. Праві кола підняли з того приводу великий галас, бо Ратенау має марку "соціяліста", як теоретик нових методів в нар. господарстві.   Розен, німецький посол в Газі, старий дипльомат довоєнних часів, призначений міністром закордонних справ Німеччини.   Заповіджена конференція Найвищої Ради не відбудеться, мабуть, перед половиною червня міс., після закінчення сесії французького парляменту.   Бріян висказав певність, що союзники дійдуть в справі Гор. Шлезька до повного порозуміння. Він висловився теж з великим признанням про нового німецького премєра Вірта, як заслугуючого на довірря політика.   Союз Балтійських Держав мав обмірковуватися 3-го червня ц. р. на з'їзді в Ризі міністрів закордонних справ Латвії, Естонії і Литви; пропозиція вийшла з боку Литви.   Карло Габсбурґ, кол. австро-венґерський монарх, має залишити Швейцарію і виїхати до Іспанії.   Плєбісцит в справі приєднання до Німеччини, який відбувся у Зальцбурзі (Австрія) проти волі центрального уряду, виказав на 104.000 голосуючих 103.000 "за", 800 "проти" та 200 неважних голосів.   У Стирії (Австрія) рішили місцеві політ. партії перевести приватний плєбісцит що-до приєднання до Німеччини.   В звязку з плєбісцитовим рухом в Австрії в справі приєднання до Німеччини, що суперечить постановам Сан-Жерменського мирового договору, наступила в Австрії кріза кабінету.   Держави Малої Антанти загрозили Австрії при дальшому розвитку плєбісцитового руху в Австрії, вжити рішучих заходів для запевнення сили Сан-Жерменського договору.   У Венґрії, як повідомляє "Daily Herold", мають перейти на домагання Антанти великі реформи влади та державного устрою. Реґент Горті має уступити, кабінет Бетлєна передасть владу представникам усіх партій, будуть росписані нові вибори, роспущені всі нереґулярні військові частини й орґанізації, а в основу держ. устрою покладеться закон про детронізацію Габсбурґів.   Великий Везир, Тевфік-паша, був затриманий на вулиці в Константинополі, коли їхав до султана, через анґлійського поліціянта за те, що його авто не мало нумера. Великий Везир мусив іти з поліціянтом до найближчого участка.   В півн. Ірляндії, при виборах до північного парляменту (в Ульстер) побідили уніоністи (38 мандатів); сінфейнери дістали тільки 14 місць. Після оголошення висліду голосування прийшло в краю до крівавих заворушень.   У Берліні відбувся процес проти справників атентату на Памятник Побіди (Siegessäule). Головного винуватчика присуджено на вісім років тюрми.   У Софії (Болгарія), в день свята св. Кирила й Методія, хтось кинув бомбу в процесію; було багато ранених. Хоча ніхто не знав справника атентату та місце, з якого було кинено бомбу, товпа спалила до тла два будинки комуністичних клюбів, а поліція перевела численні арешти видних комуністів.   У Норвеґії роспочався загальний штрейк. У Христіянії життя цілком завмерло. Штрейк переходить спокійно, без найменших заворушень.   У Персії, в звязку з евакуацією анґлійських військ наступила спершу кріза кабінету, потім державний переворот, який грозить новою громадською війною.   У Портуґалії прийшов безкровно переворот: війська зажадали серед демонстрації перед палатою президента Республики, одставку всього кабінету. Новий кабінет склали ліберали.   [Воля, 04. 06. 1921] 