Росийські пляни і турботи.

З росийських зброєнь.
Серед росийських воєнних кругів весь час бороли ся — як пише війсковий співробітник Zeit-у — дві основні ідеї що-до напряму зброєнь і тактики у західних областях держави. Кілька лїт тому переважила ідея дефензиви, опертої на лїнїї укріплень в глибинї краю. В звязку з сим припинено роботи над укріпленєм пограничних кріпостий і пересунено оборонну лїнїю в глубину краю. Одначе останними часами особливо по балканських подїях, ся тактика виразно змінила ся. Правдоподібно під впливом француських домагань рішено на випадок війни тримати ся офензиви, і сею зміною тактики пояснюєть ся незвичайно оживлена дїяльність над укріпленєм пограничних кріпостий, концентрація війска, будова нових зелїзничих лїнїй, складів зброї і т. д.
Доси найбільше укріпленою була росийська границя проти Нїмеччини. Тут на першім місци стоять укріпленя Варшави, які тепер наново розширено. Далї йде ряд менших укріплень від Варшави на північ здовш пруської граннцї — Сєроцк, Пултуск, Рожан, Остроленка, Ломжа, Осовец, Гродно, Ковно і т. д. На полудень і схід від Варшави маємо — сильну кріпость Івангород і Брест-Литовський. Проти границь Галичини останними часами дуже сильно укріплено Ковель, Луцк, Рівне. Від двох років Росия звернула свою стратеґічно-фортифікацийну дїяльність виключно проти Австриї. Вона перевела будову сильних укріплень у Кременці, Острозї й Проскурові. Крім того вже вироблено і затверджено пляни будови укріплень Київа, який має бути операцийною базою в операциях проти Австро-Угорщини.
Великоросия проти Малоросиї.
Під заголовком "Подїл Росиї" умістив Мєншіков у Новом Времени (ч. 13.681) інтересну статю. Він каже, нїби адмінїстрация Кавказу подбала про те, що кольонїзацию Кавказу й Закавказя будуть дозволяти лише "Малоросам" і взагалї мешканцям півдня. Власне з сього приводу й пише він цілу статю, нарікаючи на упослідженє "пануючого" народу, який своєю кровю завойовував богаті і теплі краї, а тепер користають з його здобутків инші народи. Сї ляментациї Мєншікова нам не цікаві. Важно зазначити лише, що він консеквентно тримаєть ся своєї лїнїї — ворожнечі до всього, що є українське, і зовсїм не довіряє навіть льояльним із льояльних "Малоросів". А заразом він боїть ся розцвиту українства і навіть починає признавати істнованє української нациї. Він виразно пише: "Таким чином на полях і кручах, напоєних великоруською кровю і густо посїяних великоруськими кістками, має розцвисти "українська" нация, інкрустована Жидами, Вірменами, Молдаванами, Татарами й иншими "полудневими народами". Отак п. Мєншіков від неґациї українського народу, як такого і проповіди, що він є ідентичний з "русским" народом, під напором фактів житя змінив тягар тепер свою позицию.
Треба систематичности в репресиях!
У вступній статї Прикарпатской Руси (ч. 1335) читаємо між иншим таке: "Ми нїколи не виступали з домаганями адмінїстративних репресалїй у відношеню до "Українців" у Росиї. Навпаки ми завсїгди тримали ся того погляду, що потрібна культурна боротьба з сею хоробою русскаго національного орґанїзму". Хто читає Прикарпатскую, той знає, що се її твердженє чиста брехня. Вистане пригадати бодай її передруки україножерних статей з росийських чорносотенних ґазет. Зрештою, як виглядає ся "культурна" боротьба проти Українців, бачимо в тім самім числї Прик. Руси у віддїлї "серед ґазет та журналів". Надруковано там за Кіевляниномъ зміст реферату про боротьбу з "мазепинством", який читав у київськім клюбі націоналістів еміґрант з Галичини й "учений" (його дїяльність полягає головно на пачкованю цінних рукописів з Галичини до Росиї) Ю. Яворський. Він між иншим сказав: "репресивні заходи ледве чи дадуть позитивні наслїдки, о собливо коли вони мати-муть випадковий, спорадичний характер". Ось того треба п. Яворському — репресий не випадкових, а систематичних! Що се справдї так, бачимо з його дальших виводів: "Щоби завдати тяжкий удар рухови, треба знищити головне огнище — гнійник у Галичинї, звідки падають удари на Україну. Коли буде зроблено нешкідливим мазепинецько-галицький гнійник і коли будуть прогнані з наших висших наукових заведень і Академії наук ширителї українського сепаратизму, тодї він сам собою загине". Ось як виглядає "культурна" боротьба проти Українців, про яку говорить орґан пп. Бендасюка, Дудикевича і — найновійшого їх приклонника — п. Солянського. 