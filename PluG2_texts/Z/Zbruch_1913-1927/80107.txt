◦ ◦ ◦ ◦ ◦ ◦ ◦ ◦ ◦ ◦

  З'їзд "Рідної Школи". В понедїлок 20. с. м. відбув ся у Львові з'їзд делєґатів краєвого Шкільного Союза "Рідна Школа", на якім вибрано комітет, зложений з о. сов. Стефановича, проф. Білецького, проф. Щурата, дир. О. Макарушки, проф. Яцкевича і посла д-ра Цегельського. Сему комітетови поручено підготовити і скликати новий з'їзд "Рідної Школи".   Інспекційна подорож намісника. Вчера рано виїхав намісник ґр. Гуйн в товаристві повітового комісаря д-ра Юрія Панейка самоходом до східної части краю, аби переконати ся про поступ і переведенє ріжнородних господарських і апровізаційних заряджень і побачити роботи коло відбудови краю. Намісник відвідає повіти Камінка Струм., Броди, Збараж, Скалат, Теребовля, Підгайцї, Бережани, Перемишляни і Бібрка і верне до Львова в пятницю.   Кровава родинна драма розіграла ся в понедїлок 20. с. м. при вул. св. Софії ч. 16, у Львові, якої жертвою впало чотири людські житя. Підчас родинної суперечки Теофіль Копачинський, бувший польський лєґіонер вистрілом з револьвера убив свойого шваґра Тадея Сєкерського, повітового інжинїра з Бережан і поручника при 15 п. п., ранив тяжко свою жінку і дитину і вкінци відібрав собі житє. Ранених жінку і дитину перевезено до шпиталя, де вони закінчили житє. Безпосередна причина дотепер незвісна. Війскові власти зарядили в сїй справі слїдство.   Українська мука для галицьких міст. Начальна команда внесла заборону, видану перед кількома днями і призволила на доставу чотирох ваґонів збіжа денно для галицьких міст. З того припадає для Львова і Кракова по одному ваґонови.   Конґрес польських учителїв середних шкіл відбув ся дня 19. і 20 с. м. в авли львівського унїверситету. Він був присвячений головно справі національного вихованя польської молодїжи і береженю її від чужих впливів. В конґресї взяли також участь представники польського учительства з Королївства і один чеський делєґат з Берна проф. Макс. Коляя.   Дїло   