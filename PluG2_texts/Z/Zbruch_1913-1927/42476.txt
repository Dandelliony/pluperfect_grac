Посмертні згадки. Станислав Віткевич.

У ворожім для нас таборі не стало людини, одної з тих нечислених, перед якими голову з пошаною годить ся похилити, — вмер Станислав Віткевич. Звісний маляр талановитий письменник і критик, людина буйної думки й великого серця. У штуцї шукав чистих, благородних зворушень. Рад був охоронити її від тих дивацтв, до яких доводить артистів відокремленість від життя, від боротьби о поступ і кращу долю людини. Але з другого боку не хотїв, аби та штука йшла на вислуги партійних змагань, вузьких програм, аби ставала "дївчиною для усього". Хотїв, аби була чистим образом духових і фізичних переживань людини, незапорошеним пилом, що клубочеть ся за чередою, яка вертає з пасовищ.
Народнї елєменти в розвитку штуки ставив дуже високо, як щось здорове, свіже й природне. Мрією його була народня польська штука, але не та, що кормить ся чужими соками та збогачуєть ся кривдою поневолених народів, котрих на артистів не стати, тільки свідома своєї окремішности народня творчість, що виростає з рідної землї. Задатки її добачав на Підгалю і в Татрах. Звідси хотїв добути й на цїлім краю поширити почуттє польського стилю у життю і в штуцї. Багато невтомної працї присвятив тому дїлу. Його змаганням завдячують Поляки так званий "закопанський спосіб" у будівництві, різьбі, килимарстві, в деревнім і метальнім промислї.
Тим працям присвятив Покійник осібну книжку "Стиль закопанський", виготовив також дуже старанний модель польської хати, рисував пляни, доглядав будівель, не щадив світлої поради.
Як письменник здобув собі славу збіркою знаменитих студій "Na przełęczy", в яких виявив ніжне розуміннє людини й природи, глибоку вдумчивість і велике знаннє. Гарно володїв мовою і тішив ся великим поважаннєм що найкращих польських письменників: Тетмаєра, Оркана, Сєрошевского, Данїловского й инших.
Як критик заяснїв студією про знаменитого польського маляра Яна Матейка, з історичною ідеольоґією якого не міг погодити ся. Четверту частину сеї студії надруковано в Фельдмановій "Kryty-цї" і вона викликала велике неґодованнє серед польських шовінїстичних кругів. До книжки її не впустили. Віткевич глядїв на артиста, як на апостола правди. Не міг зрозуміти, як великий письменник або великий маляр може замикати очі на гріхи своєї суспільности, або ще гірше, як може ширити серед неї несправедливі, грішні стремлїння. Таким кривим і каригідним змаганнєм вважав Віткевич войовничий польський імперіялїзм, мрію про Польщу "od morza do morza", по трупах Білої Руси, Литви й України. Він, великий польський патріот, хотїв правдивої Польщі на своїй власній землї, серед власного народу, без людської кривди, без того великого гріху, який на свою совість беруть переможці й поневольники народів.
Знав історію, розумів її і як полїтик був би неодного загнав у дубину. Тільки в гуртка що найкращих земляків змагання його знаходили послух. Перед всепольською інвазією крив ся у ґранїтові Татри, а коли й там почало роїти ся від лицарів зпід хоругви Дмовского, виїхав над море до Льокрани лїчити хоре тїло й знеможену душу.
Декілька лїт мешкав у гостинницї п. Романчукової, звідки писав листи до краю, як наш покійний Драгоманів, і куди їздили на раду й розраду його знайомі й прихильники. Там заскочила його війна й до решти прибила. Помер 7 вересня в 61 роцї життя в Льовранї. Звідти перевезено його до краю і похоронено 17 червня в Закопанім. Туди й шлемо на його могилу свій щирий поклін і сердечний спомин.
Б. Л. 