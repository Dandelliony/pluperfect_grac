◦ ◦ ◦ ◦ ◦ ◦ ◦ ◦ ◦ ◦

    Міжнародне життя   Скасовання генеральних секретаріятів у Румунії. На засіданню Ради Міністрів Румунії, яке було присвячене виключно питанню про уніфікацію, остаточно постановленно скасувати обласні Ґенеральні Секретаріяти, котрі будуть замінені директоріятами, підлеглими департаментам відповідних міністерств в Букарешті. Кожда провінція буде мати на чолі одного комісара, діяльність котрого буде зводитись до двох функцій: коордінувати діяльність всих директоріятів і бути посередньою інстанцією між областю та центральним урядом. Комісія по уніфікації буде преобразована в ліквідаційну комісію.   Льойд Джорж запросив Бріяна до м. Гайт на конференцію на 23.–24. ц. м. На тій конференції візьмуть участь: Бріян, Бартльо, марш. Фош, ґен. Вейґан, Ґартено і Камерлінк — від Французів, та Льойд Джорж, льорд Керзон, Крейв (тов. мін. зак. спр.), марш. Вільзон і Пилип Кер — від Анґлійців.   На конференції в м. Гайт будуть обмірковуватися виключно проєкти нових насильних заходів супроти Німеччини задля примушення її до заплати відшкодування. Остаточне рішення тих нових заходів залежатиме від міжсоюзної конференції, яка спочатку травня ц. р. відбудеться у Парижі, а теж від становища Німеччини в найближчому часі.   Німеччина зробила нові пропозиції Франції в справі воєнного відшкодування. Вона пропонує взяти на себе частину техничного відбудування знищених війною земель Північної Франції; платиту по 3 міліярди золота річно на протязі 10-ти літ; 20% зиску з німецької вивозової торгівлі; дальше відшкодування мало би послідувати, коли Німеччина отримає міжнародню 5%-у позику, яка була би ґарантована німецькими залізницями та 20% співучасте в зиску з тих залізниць.   Союзні Держави — гадає "Temps" — не погодяться на нову пропозицію Німеччини. "Temps" пише, що й сам нім. уряд знає, мабуть, про безпредметовість своїх пропозицій, одначе він хоче доконче зискати симпатії нейтральних держав та закріпити своє становище в краю.   Комісія по воєнним відшкодуванням ультимативно зажадала від Німеччини переводу цілого золотого й и. метальового скарбу Німецького Державного Банку до філій в Кельн (Кольонії) і Коблєнц, як фонд, ґарантуючий виконання Версальського договору; на випадок відмови з боку Німеччини, союзники домагатимуться видачі всього того золотого запасу на руку комісії по відшкодуванням.   Французькі війська мають заняти з 1-им травнем ц. р. такі німецькі міста: Ессен, Солінґен, Бармен і Бохум; Бельґійці приступлять до використовування вугляних копалень в рурській країні.   Німеччина гадає запропонувати Америці, що вона хоче приняти на себе всі борги союзників супроти Сполучених Держав. Анґлія отримала неофіціяльне повідомлення, що на випадок такої німецької пропозиції Сполучені Держави не погодяться з пляном Німеччини.   Кемалісти ведуть дальше наступ проти Греків. Зі зміною воєнного щастя у Малій Азії, в Греції роспочався противоєнний рух. Прем'єр Ґунаріс просив парлямент дозволити оголосити в краю стан облоги.   Сполучені Держави рішили брати на далі участь в усіх конференціях і нарадах союзників у справах, які торкаються Версальського договору й воєнного відшкодування.   Фінансова делєґація від Ліґи Націй прибула до Відня для познайомлення з фінансово-промисловим станом Австрії та обміркування фінансової допомоги Австрії.   Штрейк вугляних робітників в Анґлії треває дальше. До ґенерального штрейку не прийшло, бо залізничники та транспортовці відмовились від штрейку. Стан облоги є далі. Анґлійський король видав роспорядження про широкі обмеження видатків по корол. палаті на час штрейку.   Совітський уряд наказав своєму представникові в Німеччині по обміну полоненими Коппу, щоби всіх полонених Українців направляти з Німеччини та Чехословаччини не на Україну, а в Росію, де відібрати і "використати" потрібні елєменти, а контрреволюціонерів вислати туди, де вони не будуть шкідливі для совітської влади.   Ґенерал Вранґель в росплату за утримання його війська в Туреччині та Болгарії віддав, наче б то в заклад, чорноморську "російську" (а в дійсности українську) фльоту.   Совітське золото нараховує тепер готівкою 660 міліонів золота. Сов. уряд видає щомісячно біля 100 міліонів, так, що стане ще не на довго.   [Воля, 23.04.1921] 