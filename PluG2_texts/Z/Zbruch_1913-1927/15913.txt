Орґан для духово вбогих людий. — Фабрикация Поляків межи Бойками.

Орґан для духово вбогих людий. У вчерашнім числї Руслана в рубриці посмертних оповісток знайшли невибагливі передплатники сумну вістку про смерть д-ра Осипа Юркевича. Вістка ся поміщена між найсьвіжійшими посмертними новинками: одною про смерть в дни 20 с. м., другою в дня 22 с. м. До вістки додано кільканацять стрічок "інформаций" про житє, заслуги і похорони пок. д-ра Юркевича і закінчено її сакраментальним "В. й. п!". З факту, що відомість про смерть д-ра Юркевича появилась саме в учорашнім числї рептильки, тай з факту, що редакция рептильки не вміла про покійника сказати нічого замітнїйшого, як тільки, що він був кооператором і написав три брошури, — випливають дуже сумні висновки про невіжество в українських справах орґану, який претендує на ідейний провід у національнім житю. Пок. д-р Юркевич, котрий помер саме тому три роки, був одним з найдїяльнїйших старших діячів закордонної України взагалї, а зосібна визначав ся він як один з найактивнїйших провідників тої частини української шляхти, котра — при своїм латинськім обрядї — вернула ся до української національности, киненої батьками. Голосна книга Липинського "Z dziejów Ukrainy" принесла на чільнім місци портрет пок. Юркевича і некрольоґ його. В своїм часї принесли довші посмертні згадки і статї про покійного всї українські часописи. А Руслан рішив ся посмертну вістку про широко відомого дїяча, помершого перед трьома роками, надрукувати — вчора.
Фабрикация Поляків межи Бойками. Зі Скільщини пишуть нам: В Симевідску вижнім стала ся така знаменна подія. Дня 29. жовтня с. р. вродила виступка (покритка) Кася Мороз сина, котрого охрещено в церкві і дано йому імя Дмитра. Два тижнї опісля дня 12. падолиста вродила Мария Куровська дочку. Але що вона Русинка, а її чоловік Міхал запеклий Поляк, тож був невдоволений, що вродила ся також Русинка і почав в хатї з того приводу робити авантури. Але стало ся чудо. Три дни потім, дня 15. с. м. родить жінка Куровському і сина, Куровський зрадїв невимовно, що має сина Поляка, але не міг стерпіти, аби в хатї обіч сина Поляка була дочка Русинка і постановив обоє охрестити на Поляків. Тож на другий день, 16. с. м. з великою парадою занесено обоє до косьцюлка, де охрестив їх римо католицький сотрудник зі Сколього кс. Бєнко. Потім з радости Міхал Куровський справив велике принятє. Але не довго тривала радість; небаром зачала ся траґедия. Мати виступки Касї Мороз завважала, що в хатї нема малого Дмитра. Наробила крику і зажадала рішучо від доньки, щоби принесла до хати дитину чи живцем чи мерцем. Не було ради і Кася... пійшла до пана МіхалаКуровського, взяла малого "Поляка" Яна та принесла його до дому, де він знова став ся Дмитром. І так Дмитро два рази хрещений, був два дни Яном, а тепер назад зрущив ся. Найгірше на тім вийшов Міхал Куровський, котрий осьмішив ся перед цілою громадою і цілим повітом, в якім ся подїя викликала сензацию. Місцевий парох повинен зробити ужиток з нарушеня конкордиї кс. Бєнком, котрий може несьвідомо перехрещував Дмитра, але сьвідомо охрестив дочку греко-католички. 