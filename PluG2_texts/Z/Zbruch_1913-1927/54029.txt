Про осередну інституцію для відбудови української Галичини

Львів, 18. липня 1916
Нашу вчорашну коротку звістку про осередну інституцію для відбудови української Галичини і Буковини треба доповнити близшими подробицями про її склад і цїли.
Перші, т. зв. конститууючі, загальні збори "Східно-австрійської Будівельної Спілки" відбули ся у Львові. Цїлю Спілки є передовсїм відбудова і дальше уладженє знищених або ушкоджених війною приватних і публичних будинків у Галичинї і Буковинї.
Новозаснована Спілка має — супроти великих розмірів знищеня, спричиненого російським наїздом, дуже важні завданя перед собою. Завданям сим відповість Спілка з помічю технїчних сил і фінансових засобів, які собі запевнила.
Основателями Спілки є всї важнїйші українські фінансові й економічні орґанїзації і Будівельна Спілка "Union" у Віднї.
До Надзірної Ради Спілки входять пп.: д-р Кость Левицький, д-р Евген Олесницький, д-р Теофіль Кормош, Микола Василько, прав. радник д-р Ізидор Бінґ і архитект Василь Нагірний.
Президія складаєть ся з пп.: д-ра Костя Левицького, як голови, і Миколи Василька й д-ра Ізидора Бінґа, як заступників голови.
В склад дирекції входять пп.: архитект Арнольд Лєфлєр, начальний будівничий Спілки "Union", д-р Лесь Кульчицький, директор Земельного Банку Гіпотечного, і д-р Макс Ґроттер, директор "Карпатії". Додані їм до помочи фахові технїчні сили.
Осїдок Спілки є у Львові. В міру потреб відчиняти-ме Спілка філїї також в инших містах Галичини й Буковини.
Нова Спілка буде старати ся з високого горожанського становища йти на зустріч важним господарським, суспільним, технїчним і гіґієнїчним задачам, з якими вяжеть ся відбудова зруйнованих областий. Суспільність може з повним довірєм ждати як найкрасших успіхів дїяльности Спілки. Вона повинна статись справдї осередною інституцією відбудови українських частий Галичини й Буковини, до чого квалїфікують її фахові сили, які стоять їй до розпорядимости, і фінансові засоби, які вона собі запевнила. Всї місцеві почини до відбудови, які з природи річи мусять зродити ся в ріжних повітах країни, повинні увійти в звязь зі Спілкою. Бо тільки відповідно удотована грішми й людьми інституція може повести важне дїло відбудови до бажаної цїли. 