◦ ◦ ◦ ◦ ◦ ◦

Конференція родичів, що посилають свої діти до української народньої школи у Львові, відбудеться в неділю (29 лютого) о год. ½4 з полудня в салі "Зорі" вулиця Вірменська ч. 25. Предметом наради буде: які бажання малиби родичі що до науки і виховання своїх дітей в школі. Справа виховання дітей уважається в кождому народі найважніщою і їй посвячують всюди найбільшу увагу. Тому надіємося, що й наші родичі зійдуться численно і вискажуть свої гадки.   До табору в Стшалковій і інших таборів в б. польському Королівстві виїзджають на днях відпоручники Самаританської Секції У.Г.К. у Львові. Коли б хто бажав передати річи або гроші для полонених, нехай зголоситься негайно в Самаританській Секції (щоденно) від 11—1 год., Львів, вулиця Бляхарська ч. 11. І. п.   Доріжня друкового паперу прибирає просто катастрофальні розміри. Для прикладу подаємо, що один аркуш паперу, на якому друкується тепер "Вперед", коштує 90 сотиків! Коли дочислити великі кошти друку, то можна уявити собі, з якими трудностями приходиться нам боротися. Наші товариші й читачі повинні прийти нам в поміч, та при всякій нагоді повинні збирати складки на піддержання нашого часопису та приєднувати нових передплатників.   Продажа хліба. Маґістрат оголошує: На хлібові картки ч. 2. обовязуючі в тижні від 29. лютого до 6. марта продаватимуть міські рейонові склепи і консуми хліб з білої муки на розчині з житньої, ваги 800 ґр., по 5 корон за бохонець. Замість хліба можна буде купити також ½ кґ білої муки на особу в ціні 5 К. 60 сот. за 1 кґ. без коштів опакування.   Тиф та еспанка в Перемишлі. За останній тиждень знову піднісся стан епідемії в Перемишлі. Занотовано 46 випадків пятнистого тифу а 98 випадків еспанської ґрипи. Смертельність дуже змоглася. Просто не стає трумн, людей та караванів для хоронення померших. А власти дивляться на це страшне лихо майже байдужно.   Ґен. Ґолоґурскі покидає Львів. Комендант D.О.G. Львів, ґенерал інжинір Е. Ґолоґурскі покидає своє становище, а обійме провідництво технічного департаменту міністерства військових справ. Його місце займе дотеперішній його заступник ґен. A. Новотни.   Будинок галицького сойму для університету. Рада міністрів порішила віддати будинок галицького сойму до ужитку львівському університетови. Дефінітивна передача наступить тоді, коли перенесуться звідти уряди, які досі ще там урядують.   Голодова демонстрація у Львові. Недостача всяких средств до життя дається людям чимраз більше в знаки. Найважніщих харчів, як хліба, муки, бараболь і т. п. нема в місті. Бідне населення, — чи то чорноробочий чи урядник — терпить, очікуючи обіцюваних ліпших часів, які одначе не надходять. І не диво, що час від часу терпеливість людей захитається і що час від часу вибухне живловий грімкий протест, який домагається — хліба, бараболь, муки, каші... Недавно в Перемишлі демонструвало голодне населення, жадаючи хліба. І хоч обіцювано йому поправу життя, одначе цеї поправи не видно. В четвер цего тижня знову у Львові нагло, без ніякої орґанізації, вибухла голодова демонстрація, а її підложем була маніпуляція бараболями, яких так мало є у Львові. Львівський маґістрат дістав більшу скількість бараболь, які мав продавати заряд апровізації. Та заряд апровізації замість продавати бараболі голодній людности, відпродав їх перекупкам, які знову підвищили ціни три й чотирикратно. Жінки зійшлися ще досвіта під міським склепом на площі Стрілецькій, поставали рядом та очікували на отворення склепу і видачу бараболь. І можна представити собі обурення жінок, коли по кількох годинах терпеливого вичікування сказано їм, що бараболь вже нема, бо продані. На цю вістку товпа жінок вибралася до ратуша та вдерлася аж під самі двері президента. Та возні замкнули двері та забарикадували їх. Жінки почали кликати: "Дайте хліба, дайте бараболь!" Посипалися також острі слова під адресою президента, маґістрату, апровізації та радних. Вкінці допущено три делєґатки до президента, які представили йому розпучливе положення і голод. Президент обіцяв прийти в поміч населенню і демонструючі жінки розійшлися, Обіцюючи, що ще раз тут прийдуть, коли не поліпшиться положення. Заалярмована поліційна патруля не мала вже "роботи", бо жінки з дітьми розійшлися.   Вперед!   