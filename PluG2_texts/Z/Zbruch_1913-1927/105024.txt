◦ ◦ ◦ ◦ ◦ ◦ ◦ ◦ ◦ ◦

Упромисловлення Прикарпатської Русі. Одним з важніших під цю пору господарчих завдань Чехо-Словаччини являється індустріялізація багатої з ліси і земельні скарби Прикарпатської Русі. За почином ч.-сл. правительства зложила ".Źivnostenska Banka" в спільці з голяндськими і швайцарськими банками консорцій з початковим капіталом 35 міліонів чеськ. корон, який в найближчому вже часі начинає праці упромисловлення бувш. великої посілости ґр. Шенборна на просторі 240 тисячів кв. морґів. Усі проєкти індустріялізації вже випрацьовані і предложені земельному Урядови в Празі. Проєктованим є цілий ряд промислових заведень. В перших роботах буде занятих 35.000 робітників. Хоча від цеї на великі розміри начеркненої праці виеліміновані наші інституції Прикарпаття, то все таки начинаюча індустріялізація матиме велике значіння для нашого збідованого населення тим, що дасть йому так довго ним ожидану спромогу заробітку. Населення гірських околиць Прикарпатської Русі, якому вийшов на переднівку вже останній вівсяний хліб, сподіється одержати муку, закуплену за одержані Чехо-Словаччиною кредити від філії "Deutsche Bank" в Дрездені. Цей банк виплатив при кінці марта 50 міліонів нім. марок.   Біженці, що прибули останніми часами з Кам'янця, повідомляють: У Кам'янці большевики арештували всіх членів Кирило-Методієвського брацтва зараз же після Шевченківських свят і після оголошення "амністій". Арештовано всього біля 200 осіб. Арешти виконувалися просто по списку членів Брацтва. Серед них є особи, що не тільки ніколи не займалися політикою, але навіть не приймали ніякої участи в громадському життю, а були лише Українцями по походженню.   Про оголошення приватної властности на землю і вільної торговлі там, за Збручем, нічого не чути. Про це біженці вперше довідуються з галицьких ґазет. Було лише об'явлено, що дозволяється продавати ті річі, які коштують на совітські гроші не більше 60 тис. рублів.   В село Гуково, — там же — не дивлячись на те, що воно лежить в нейтральній смузі, приїхав большевицький карний відділ, який складався зі ста багнетів. Цей відділ під загрозою розстрілу та спалення всього села, вимагав від селян: 3.500 пудів хліба, 25 голів рогатої худоби та 18 кабанів. У великому страхові, селяне зібрали все, що вимагали большевики, й примушені були навантажити своє на фіри.   У Кам'янці-Подільському в останні дні, як повідомляють біженці з Поділля, заарештовано більше 300 людей — переважно української інтеліґенції. Серед заарештованих знаходяться — вся епархіальна Рада, Кирило-Методієвське Братство і велика кількість студентської молоді.   [Воля, 01.05.1921] 