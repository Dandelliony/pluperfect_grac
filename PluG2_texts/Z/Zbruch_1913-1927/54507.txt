Наші народні орґанїзації в часї війни.

Із сторони дуже визначної в нашім публичнім житю прийшли до нас отсї уваги на часї:
Протягом часу воєнних двох років перервались безпосередні зносини наших народних орґанїзацій з українським народом на областях австрійської держави. Натомість удержувались по змозї посередні зносини дорогою нашої преси та переписки, але із змістом обмеженим наслїдком воєнної цензури. Та не вся наша область могла бути в тім часї сяк так інформована про виринаючі відносини у нашім житю публичнім, бо значна її частина була та до нинї находить ся під російською інвазією.
Українська суспільність в краю в тих обставинах не могла дізнатись докладно про все, що дієть ся в її орґанїзаціях, та що роблять її заступники. Отсе вислїд воєнної конечности, котрої нїхто з нас не завинив, та за котру годї себе посполу винувати. Але українська суспільність мусить бодай догадуватись, що люди покликані її довірєм до заступства народної справи — о скільки не опинились на боєвім фронтї — безпечно не заложили своїх рук та не спочивають блаженним сном, але по своїм силам роблять все, чого від них жадає преважний воєнний час, як також совість для рідного народа.
До того годить ся примітити, що теперішна воєнна пора незвичайно утруднює всяку роботу полїтичну, тому, що хуртовина воєнна захопила всї власти в державі, — пересунула межі компетенції і одвічальности, так що нераз годї дійти до причини і жерела справи. А до того всего український нарід найшов ся в найтяжшім положеню сеї світової війни; адже на східнім фронтї його области національні є тереном рішаючого бою. Тих жертв, які приносять східна Галичина і Буковина для побіди осередних держав, не можуть докладно поняти і зрозуміти инші народи нашої держави. Поляки мають свій захист в західній Галичинї; Чехи в Моравії і Чехії; Нїмцї на своїх областях від Шлезка зачинаючи, а наш нарід переважно переживає або на горячій воєнній полосї або евакуований в таборах збігців.
Річ самозрозуміла, що в таких обставинах годї думати про дїяльні народні орґанїзації повітові та про правильну службу інформаційну для нашої полїтики. Але дїлати мусить все, що лиш дїлати може, не зважаючи на нїякі перепони. Дїлає у Львові "Народний Комітет" тими силами, які має до розпорядимости; піддержують по змозї свою дїяльність наші центральні інституції культурні і економічні, — послїдні головно в тім напрямі, аби підготовити акцію відбудови рідного краю, — наш український запомоговий комітет підпомагає українських збігцїв; укранська преса у Львові і Відни підносить свій голос, о скільки воєнний цензурний приказ на се позваляє, — а українські клюби парляментарні і загальна українська рада у Відни радять та на кождім кроцї, як мож в сих обставинах, заступають інтереси українського народа.
Два головні завданя має наша національна орґанїзація перед собою під теперішну хвилю: охорону народних мас перед всякими можливими втратами на тепер та стараня про будучність українського народа. З окрема прилюдно виказувати, які заходи робить ся та які перепони стрічає наша справа національна, — тепер не на часї. Одно треба ствердити, що в головних лїнїях витичних нашої полїтики нема у нас двох гадок, так як в сїй справі всї наші партії і ґрупи партійні українські є згідні. Єдність провідної думки полїтичної проявилась не лиш в такій справі, як уладженє правно-полїтичних відносин на областях землї Холмської, але й в такій, як в теперішній порі намагана реформа калєндарська з огляду на національні інтереси українського народа.
Всї посполу відчуваємо, що пора є велика і тяжка, та що там на лїнїях боєвих осередних держав кує ся будуча доля народів нашої держави та разом з ними доля українського народа. Всї ми, чи оптимісти чи песимісти, мусимо непохитно видержати лихолїтє, — бо кріпить нас віра, що живе і жити буде український народ! 