Українська справа в Росії.

Львів, 4 серпня 1916.
Недавно наспіли до нас через Стокгольм вісти про відкритє тайних українських орґанїзацій у Росії. Позбавлені вже два роки нормальних зносин з російською Україною, не можемо про справи, про які говорить ся в тих вістях, подати нїяких докладнїйших інформацій. Не знаємо, які саме тайні українські орґанїзації відкрито, яке розширенє в громадянстві мали ті орґанїзації, які були їх реальні цїли. Отже докладнїйше писати про справи, про які говорять ті вісти, не можемо.
За те хочемо з сього приводу сконстатувати, що вісти, які доходять до нас від часу до часу про те, що дїєть ся на Українї, свідчать, що на Українї йде далі процес зросту української національної свідомости, що українське питанє росте в значінє, — не вважаючи на те, що з вибухом війни впали на українську справу виїмкові репресії, репресії, які в практицї рівнають ся приверненю указу з 1876 р.
Російське правительство могло заборонити українську пресу, одначе було безсильне заборонити істнувати й ворушити уми українському питаню. І як раз тодї, коли українське слово мусїло замовкнути на всїй українській земли, в першім роцї війни, коли вся українська земля знаходила ся під панованєм російської імперії, як-раз тодї на шпальтах російської преси стільки писало ся про українське питанє, як нїколи передтим.
Словом весь час війни є українське питанє предметом живої дискусії в пресї, дебат в Державній Думі, нарад ріжних полїтичних з'їздів.
З того всего мусимо вносити, що українське громадянство в Росії не опускає рук, тільки способами, можливими в даних обставинах, працює для української справи.
Доходять до нас також деякі певні вісти про сю працю. Так з початком війни, коли Росія заняла Галичину, появила ся тайна деклярація поважних кругів українського громадянства з домаганєм національних прав для українського народу. Так весною 1915 р. уряджено в музею Олександра III. в Петербурзї етноґрафічну виставу Галичини, видаючи при сїй нагодї публїкацію про український національний розвиток в Галичинї. Так в лїтї 1915 р. українська депутація вручила правительству меморіял в справі українського шкільництва. Так видаєть ся постійно в Москві журнал "Украинская Жизнь", а крім сього появляють ся в оборонї української справи статї українських дїячів у російській поступовій пресї. Так святкують ся національні свята, — що згадаємо недавно київське свято з приводу смерти Івана Франка.
І по війні — без огляду на те, які державно-правні відносини запанують на українській землї — українське національне житє по обох боках теперішного фронту вступить в нову, висшу стадію розвитку. 