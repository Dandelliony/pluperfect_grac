◦ ◦ ◦ ◦

Сповняючи волю українського громадянства Перемищини розпочинаємо з нинішнім днем видаваннє "Українського Голосу". Конечна потреба свойого орґана очевидна. Розуміється, що наш орґан тільки тоді сповнить своє завданнє, коли усе громадянство підопре його так матеріяльно як і морально, про що не має у нас сумнівів. Число "Укр. Голосу" буде завсіди виходити з друкарні, в пятницю, перед полуднем, і дооколичні громадяни можуть собі його відбирати в льокалі Редакції і Адміністрації в "Народньому Домі" І. поверх (на право). Просимо прихильників нашого тижневника з дооколичних сіл, щоби негайно подали до відома Адміністрації, кілько чисел потребують для свойого села, щоб ми могли усталити наклад. Льокаль Редакції і Адміністрації отворений що дня від год. 2—3.   Йорданське свято в Перемишлі відбулося цього року, як звичайно, а сам похід на Сян під проводом Преосвящ. Епископа прибрав характер української маніфестації народньої. О год. 11. перед пол., з катедральної церкви вирушив цей многотисячний похід зі співом коляд. Порядок був взірцевий. Від многих літ не довелось нам бачити такого здвигу народа в йорданському поході — і то мимо того, що з дооколичних сіл з приводу воєнних подій прибуло дуже мале число селянів. Очевидно, що похід і водосвяттє відбулося без військової, почесної асистенції.   Безпечність майна а навіть життя в Перемишлі поважно загрожена. Не має дня і ночи, щоби не доконано влому або рабунку. Укр. тов. кред. "Віра" сталося вже другий раз жертвою влому, а це в ночи з 11. на 12. листопада. Тоді то впали незнані злочинці до кімнати, в якій стоять вертгаймівські каси, і при помочи ручних ґранатів і динамітових капслів розбили каси і шукали за грішми. Головна каса, в якій тоді містився весь скарб "Віри" оперлася вломові. Але в ночи з 26-го на 27-ий січня і цю останню касу розбито і забрано готівку 3000 К. Тої самої ночи і в тій самій реальности вкрадено в каварні "над Сяном" вино вартости 1000 К. Слідуючої ночи закрали злочинці білє і одіж учеників в бурсі ім. М. Шашкевича при ул. Щитовій. В ночи з д. 29 на 30 січня прийшла банда злочинців до реальности Укр. Інститута для дівчат. Тут серед крісових вистрілів злодії вивели свиню на огород, убили єї крісом і мнясо забрали з собою. Інститут має шкоду на 2500 К. Отце вязанка вломів тільки в українських інституціях і то від 26—30 січня. Чи наша поліція знайде на те яку раду?   У Львові виходять дві українські часописи "Вперед" і "Наша мета" (для жіноцтва). Можна їх купити в Народному Базарі (Народний Дім).   В катедральній церкві читається що неділі, о год. 12. Служба Божа. Єсть це велика вигода для нашої інтеліґенції, що численно являється тоді в церкві. В часі читання Сл. Б. чудово співає мішаний хор під батутою звісного композитора і музика, громадянина Дра С. Людкевича.   Минулої неділі відбулися в Польщі а також у Львові та Перемишлі вибори до польського сойму. В Перемишлі голосувало 13.332 виборців. На соціялістичну лісту впало 8.389 голосів, а на три "народові" польскі лісти разом 4.933. Українці не голосували крім деяких соц.-демократів, але й ті зробили це з несвідомости, бо їх проводирі, громадяни Жовнір і Крутій, перебувають поза Перемишлем. Так самі й Жиди в більшости здержалися від голосовання.   Тамтого тижня три українські горожанки Старосольська, Косевичева і Олеськівна як представниці Українського Червоного Хреста, поїхали до Польщі, щоб переконатись, як живеться там полоненим і інтернованим Українцям.   Зі Львова вже виїхала францусько-анґлійська комісія під проводом Генерала Бартелєма. Польські часописи надіялися, що вона стане по стороні Поляків проти Українців. Але хитрі Французи і Англійці оглянули Львів і з'ївши кілька смачних обідів, вернули в свояси. Цю комісію дуже величали в Кракові, а опісля в переїзді кадили їй на всіх стаціях аж до Львова. Українці не явились ніде на стаціях, бо також були в початках тої думки, що ця комісія їде в ролі суддів, — отже не личить їй підлещуватися, бо комісія моглаб набрати підозріння, що українська справа не чиста. Та колиб навіть і не те, то Українці є того переконання, що коли за богато кадиться, то тоді зчиняється коли не смрід, то щось таке, що крутить в носі.   Український голос (Перемишль) 