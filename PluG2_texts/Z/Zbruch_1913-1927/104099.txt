◦ ◦ ◦ ◦ ◦ ◦ ◦ ◦ ◦ ◦

Лєнін виголосив перед московским ЦИК-ом велику промову, яку закордонна преса вважає публичним признанням банкроцтва совітського ладу. Він заявив, що господарська катастрофа перешкоджує переведенню комунізма; повстанчого руху не можна легковажити; Росії не вдасться стати на ноги без допомоги Европи. Що-до останньої і найбільшої надії: червоної армії, котра перетворившись у трудову армію, мала би відбудувати рос. господарство — то Лєнін заявив, що російський вояка став бандитом і більше не є здатним для нормальної праці.   Кронштадці обстріляли з кулеметів російських офіцерів, які старалися пробратися до них з Фінляндії. Кронштадське радіо повідомляє, що на чолі їхнього повстання немає реакційних ґенералів, що вони домагаються тільки реформи совітського ладу й усунення диктатури комісарів, та, що Кронштад не веде ніяких переговорів з Фінляндією. — Оті вістки дуже понизили захоплення російської еміґрації Кронштадським рухом.   Льорд Чемберлєн, анґл. міністр фінансів, заявив у парляменті, що анґл. закон про імпорт повинен давати урядові далекойдучі уповноваження, включно до торговельної бльокади Німеччини.   Серед окупаційних війск Антанти в новозанятих німецьких містах, є колірові війська з Неґрів і Анамітів.   Товариський бойкот антанських кол у Берліні й и. німецьких містах приймає що-раз ширші форми. Переводить його передусім нім. аристократія кол. військових гуртків і союзів; одною з перших постановила такий бойкот семейна рада ґрафів фон-дер Ґольц. Бойкот перекидається теж у науковий світ.   Чесько-австрійські торговельні переговори роспочалися у Відні, під проводом міністра Шустера з чеського, та міністра Гейнля з австрійського боку.   Чесько-мадярська конференція відбулася 14-го й 15-го ц. м. в містечку Брук н. Лєйтою під проводом міністра зак. спр. др. Бенеша з чеського боку та премєр-міністра ґр. Телєкі з венґерського. Наради торкалися політичних, фінансових і торговельних справ. Орґанізовано торговельно-політичну, юридичну й фінансову підкомісії.   В югославянському сеймі цікавляться переґрупуванням політичних партій, звязаним з можливим швидким роспадом опозиційної селянсько-радикальної партії Радіча, яка в сеймі має 39 мандатів. Сербські селяне хотять приєднатися до урядового бльоку, 12 босняцьких селянських депутатів рішило вступити до хорватського союза; Радіч гадає творити новий опозиційний бльок.   Таляат-Паша, кол. великий везир й один з найвизначнішних діячів Туреччини, згинув 15-го ц. м. у Берліні, вбитий револьверним вистрілом з рук перського студента, Соломона Тейліряна; мотивом атентату була пімста. — Таляат-Паша жив в ост. час у Берліні інкоґніто, будучи важним посередником в закулісним переговорах поміж Антантою і урядом Анґори. Йому було 46 літ.   Воєнне відшкодування, якого домагаються від Німеччини всі її противники з великої війни, м. и. Бразилія, Куба, Гаіті, Ліберія і Перу, виносить приблизно 1180 міліярдів золотих марок.   Великі промисловці в Рейнській Країні, окупованій союзниками або сусідуючій з окупованими землями, грозять припинити всі фабрики. Заведення митного кордону примушує їх відмовитись від 80% американських замовлень; збільшення банківського відсотку з 8% на 12% унеможливлює всякий кредит.   [Воля, 19.03.1921] 