Справа поневолених народів російської держави.

Львів 1. вересня 1917.
Та часть промови російського президента мінїстрів на державнім конґресї в Москві, яка відносила ся до справи поневолених народів російської держави, проголошеною методою правлїня нїчим не ріжнила ся від царського режіму. Се треба зазначити з як найбільшим натиском. Правда, скількість управнень, яку обіцює російське тимчасове правительство поневоленим народам Росії, инша, нїж при царськім режімі, але якість відношеня така сама.
Царське правительство стояло на тім, що пануючим народом у російській державі є нарід російський, а всї "инородцї" мусять вдоволяти ся тими управненями, які їм зазначить пануючий російський нарід (в данім випадку в його імени царське правительство), — вдоволяти ся і бути вдячними, бо в противнім разї впаде на них караюча рука пануючого російського народу.
Питаємо, чим ріжнить ся від того становища царського правительства заява Керенського? Нічим! "Російська демократія дасть їм усе, що їм пообіцяла через тимчасове правительство та що їм ще схочуть признати установчі збори. Але там, де ся боротьба переступила-би межі всего допустимого, де вони схотїли би використати наші трудности до того, щоби стїснити свобїдну волю Росії, там ми кликнемо: руки проч!"
Отже російська демократія ( в данім випадку в її імени тепер тимчасове правительство, а опісля установчі збори, де вона буде мати релятивну більшість, при помочи якої, виграючи одні народи проти инших, може панувати як абсолютна більшість) і тільки вона має право означати межі управнень поневолених народів Росії. Воля тих народів не береть ся в рахубу. Коли вони вдоволять ся тим, що їм буде ласкава дати російська демократія, то добре. Коли ж вони захотять проявити свою волю і та їх воля мала би піти в розріз з волею російської демократії, значить, переступити — на думку російської демократії — "межі всего допустимого", тодї Керенський грозить репресіями.
Просто дивно, — щоби не сказати більше, що Керенський, виступаючи з такою заявою, ще має лице жалїти ся, що поневолені народи переносять своє недовірє до царизму на тимчасове правительство. Чи се недовірє не є зовсїм оправдане, коли тимчасове правительство зараз по обнятю власти заявило, що вважає своїм обовязком зберегти цїлість (як внїшну, так і внутрішну) царської імперії, а тепер отсе заявляє, що горе тим, хто ту цїлість хотїв би нарушити?! Таким чином тимчасове правительство в відношеню до поневолених народів Росії проголосило себе сторожем спадщини царизму, отже не диво, що до сього сторожа ті народи не можуть мати довіря.
При тім навіть з тим виміром управнень, які тимчасове правительство вважає допустимим, воно не спішить ся, і коли в чім уступає, то тільки під натиском. Чи мали би ми були хоч би ті заяви в українській справі, які зложило доси тимчасове правительство, як би не натиск Української Центральної Ради?!
Як царське правительство на всї домаганя реформ заявляло: "Найперше успокоєнє, а потім реформи", — так і тимчасове правительство говорить: Найперше має сконсолїдувати ся "свобідна Росія", очевидно, як держава російського народу, а потім вона дасть те, що обіцяла, і те, що ще захоче, иншим народам.
Так говорять, дійшовши до власти, полїтики, на яких прапорі виписана свобода всїх народів! Всїх, — тільки не тих, над якими вигідно російському народови панувати.
Коли Керенський і тов. хотїли мати довірє поневолених народів, то не тою дорогою треба було здобувати їх довірє. Предтечі теперішного революційного правительства, Бакунін, Герцен і ин., говорили инакше. Вони казали: "Як тільки впаде царське правительство, розпадуть ся ті окови, якими сковані були разом усї народи Росії. Ми хотїли би остати з ними далї в союзї. Але вони мають право віддїлити ся від нас, і коли захотять скористати з того права, нехай віддїляють ся, ми не маємо права перешкаджати їм. Ми, Великоруси, досить сильні, "щоб остати ся самими".
Так говорили предтечі теперішного тимчасового правительства і тільки та дорога оставала для нього, коли воно справдї хотїло позискати довірє поневолених царизмом народів, зробити їх союзниками російського народу. Та воно вибрало иншу дорогу. Найперше проголосило себе сторожем цїлости царської спадщини, а тепер отсе грозить репресіями, коли-б поневолені народи, скинувши з себе кайдани російського царизму, не хотїли схилити голови під ярмо російської демократії.
І не тільки грозить, але переходить від слїв до дїл. В Фінляндії розвязанєм сойму вже розпочато еру репресій, а найновійша (що правда, ще не провірена) звістка говорить про репресії російського начального вожда супроти України.
Та правительство Керенського забуває одно: ту основну ріжницю, яка лежить між ним і царським правительством. Царське правительство мало міцну власть, укріплювану віками, — а одначе і та власть упала. А тепер, коли з поневолених народів упали вікові кайдани, коли вони почули ся свобідними, коли взяли свою долю в свої руки, — невжеж Керенський і Корнїлов думають, що їм вдасть ся так легко здїйснити те, чим вони грозять?!
Заява Керенського на державнім конґресї в Москві є проголошенєм війни поневоленим народам Росії в імени російської демократії, — і війну Керенський може мати. Але чи її вислїд буде корисний для російського народу і для цїлости Росії, се дуже сумнївне. Українська програма подавала для збереженя цїлости Росії далеко певнїйшу дорогу: федерація свобідних народів. Коли ж російська демократія вибирає дорогу репресій, то хто знає, чи ся дорога не покажеть ся дорогою до повного розпаду теперішної Росії на її природні складові части.
І тому і на погрози Керенського і навіть на проби перевести їх в дїло можемо дивити ся спокійно, як на проби оживити те, що засуджене на смерть. Український нарід проявив у російській революції таку надзвичайну живучість і силу, що зуміє насильству тимчасового правительства протиставити оборону свого права на вільне істнованє. 