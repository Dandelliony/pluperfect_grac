Митрополит Шептицький на Білоруси.

Під сим заголовком пише один "Білорусин-католик" у 39 ч. "Homan-а" ось що: "Як огню бояло ся завжди російське правительство унїї, котру в своїм часї безбожно знищило в межах своєї держави. Але ідея церковної єдности не вмерла від того й унїя далї вдержала ся за межами Росії. Її головний осередок становила Галичина, та Галичина, на котрій Москалї вже зігнали свою злість...
Сим поясняєть ся, що до Росії унїяти не мали права приїзджати: доступ був для них заборонений. 9—10 років тому назад пороблено заходи в російського правительства, щоб позволило оселити ся в білоруських і українських ґубернїях безземельним українським селянам з Галичини, котрих офіціяльно уважають Москалї за таких самих "Росіян", як вони самі. Але Столипін — він тодї був головним провідником російської полїтики — не згодив ся на те тому, що ті "брати" мали нещастє бути унїятами.
Особливо непокоїв Москалїв унїятський митрополит Андрій Шептицький, людина високої культури, енерґічна, з великою інїціятивою: як усїй українській справі, так і справі української національної церкви — унїї віддав сей митрополит незмірно великі прислуги. Вплив сеї дїйсно визначної людини був дуже широкий і доходив аж до глибини Росії. До слів митрополита прислухували ся і деякі православні єрархи й представники російської інтелїґенції. Думка про злуку церков знайшла відгомін між аристократичними кругами Петербурга й Москви, а в Петербурзі заложено навіть унїятську каплицю та невелику парохію при ній. І се приписували старанням митрополита Андрія Шептицького.
Що прихильники унїї в Росії й переконані ідейні унїяти старали ся піддержувати звязь з головою унїятської церкви, се зовсїм зрозуміла річ. Але російське правительство бачило в усїм тім "інтриґи" митрополита й слїдило його кождий ступінь. Та не зважаючи на постійний нагляд над усїми, хто мав яку таку звязь з справою унїї, митрополитови вдало ся раз приїхати "incognito" до Росії — відвідати своїх духовних синів. Особливо цїкавив ся митрополит Білорусю, котра належить до нього в справах унїятської церкви. І митрополит обїхав значний шмат нашого краю, стараючи ся пізнати тутешнї настрої, переконати ся, чи живе між народом память про унїю. Про подорож митрополита Андрія Шептицького таки дізнало ся правительство, але довідало ся тодї, коли митрополит опустив уже Росію, а гнїв урядових газет не знав межі; вони грозили, що коли митрополит відважить ся переступити межі Росії, так не пустять його назад.
Коли російське військо зайняло Галичину та Львів, воно арештувало митрополита й, ламаючи всї міжнародні закони, вивезло його до Росії, де й держать його яко полоненого в Курську. Та мало було забрати в свої руки "небезпечну" людину: правительство цїкавило ся, з ким у Росії митрополит знав ся, і щоб про се довідати ся, забрало й вивезло з Львова, з палати митрополита, його архив.
Тепер на приказ предсїдателя ради мінїстрів, Штюрмера, окрема комісія при департаментї полїції під проводом ґенерала Клїмовича працює над розглядом сього архиву. Клїмович — фіґура добре відома Віленцям: він був колись і у Вільнї полїцмайстром і має багато спільного з "віддїлом oxpани". Його й вибрано, треба думати, тому, що Клїмович добре знає наші краєві справи й певно енерґічно візьметь ся до "вияснення", хто з тутешнїх людей замішаний у "переступній" справі унїї." 