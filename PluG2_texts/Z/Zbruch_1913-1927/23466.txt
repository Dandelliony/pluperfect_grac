З Наукового Товариства ім. Шевченка.

На засїданю історично-фільософічної секциї, що відбуло ся дня 10. с. м., предложили свої праці:
1) Д-р І. Крипякевич п. з. З козацької сфраґістики.
Автор подає опис козацьких печатий з XVI. — XVII. вв. Описані гетьманські печати: Ігната Василевича 1596 р., Гаврила Крутневича 1600 р., Самійла Кошки 1601 р., Михайла Дорошенка 1627 р., печать при актї 1636 р., Іляша Караїмовича 1638 р., Богдана Хмельницького (І. 1648—51 р., II. 1651—54 р., ІІІ. 1654—7 р.), Івана Виговського (три), Юрія Хмельницького (дві), Павла Тетері (чотири), Брюховецького (одна), Петра Дорошенка, Івана Самойловича, Андрія Могили, Мазепи (одна) і деякі приватні печатки козацької старшини з часїв Хмельниччини. В праці звернено увагу на інтересні витинанки, які підкладано під деякі печати.
2) Ф. Коломийченко п. з. Забави сїльської молодї в Прохорах на Чернигівщинї в 70-тих рр. XIX ст.
Проживаючи в селї Прохорах, Борзенського пов., Чернигівської ґуб., автор приглянув ся теперішному житю молодїжи і на підставі порівнаня його з оповіданями старших людий про давнїйше житє прийшов до переконаня, що воно значно відмінило ся. Бажаючи передати потомности память про давнїйше житє, він списав усї розривки й забави молодїжи з перед кількадесятьох лїт і подав їх в окремій статї.
Він дїлить їх на зимові й лїтні, парубоцькі й дївочі та дїточі. Починають ся вони досьвітками й злученими з ними складками. Коли прийде період різдвяних сьвят, ті розривки доходять до найбільшого розцьвіту. Тут обходить ся аж три кутї: перша в вечер перед Різдвом, друга (богата) перед новим роком, третя (голодна) перед Йорданом. З усїма ними злучені вороженя, яких автор записав сїм, та обряди. На Різдво молодїж колядує (наведені 4 колядки), на Маланки щедрує (наведені 8 щедрівок) та водить козу. На новий рік ходять по домах засївати, але тілько дїти.
Коли опісля настане перелом зими, розпічнеть ся весна, розпочинають дївчата співати веснянок, які продовжують ся до Великодня (веснянок подано 3). На самий Великдень співають дівчата перепелки (подано 3 піснї), а в инші дни сьвят плетениці (подана 1 пісня). Є й піснї, яких дівчата та співають повилазивши на верби; инший знов характер мають піснї в ніч перед Купалом, яку обходять спільно парубки й дївчата. Обходять також русалки, в яких дївчина перебрана за русалку, ходить у сухий четвер на зеленім тижни по селї з гурмою дївчат. До лїтних розривок належать також музики, танці, забава т. зв. село, та колодце (те саме, що досьвітки в хатї). Розумієть ся, що не обходить ся й без бійок, які зводять зі собою парубки.
З поміж забав подає автор: кукли (ляльки), кремяхи, цюрку, плигучку, гуси (всї дїточі) та булку, кулачки, спіжки, гилку, качальню, колиску (гойданку), хрещик, а в зимі ховзанку. 