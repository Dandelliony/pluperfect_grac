Не кажи гоп!...

Львів, 21. серпня 1917.
Польська радість з приводу того, що українське Подїлє й Покутє після офензиви союзних війск вернуло на "лоно бувшої Річипосполитої", не знає границь. Виявляєть ся вона ріжними способами: отже раз старопольською втїхою, инший раз так добре всїм відомими доносами, то знов лайками — на українство. Контреданс польського весїля розпочав з "wieku і urzędu" п. Білїнський, бо його серце, одно з перших польських сердець, забилось живою радістю з приводу "визволеня руського народу". За презесом почали менші польські достойники, всякі краєві і повітові "представники людности", виливати словесні струї радости, а за тим вся польська преса вдарила в один голосний акорд безпритомного захвату і тріюмфу. Тріюмфу — супроти українства. І тут весїльні співи польських щасливих людий стають вже густо мережані лайками.
Разом з тою безжурною польською втїхою вернулась Полякам давна польська бундючність і те, що по польськи так влучно називаєть ся:  "zuchwalstwo". Поляки почувають, що вертають золоті часи їх безкарного і безкрайного володїня в українській Галичинї над знївеченим війною, безщасним українським населенєм. Відомо, що у воєннім часї така власть куди сильнїйша і з ріжних причин ще більш приманчива і "вдячна", як в часї мира. Тому почуваню дає нестримний упуст польська преса.
Одну цвітку, ще правда, неграмотну з тої царини польської творчости дневникарської находимо в "Gazetї Wiecżorn-ій". Якийсь постійний знавець "spraw ruskich" пише там, навязуючи до поміщеної в нашім дневнику статї про безправство Трембаловича, ось що:
"Се похвально, що "Дїло" відносить ся з видимою резервою до так фантастичної ідеї, якою є евентуальний український портфель в коалїційнім кабінетї. Бо коли би той направду трудний до подуманя мінїстер (письменник з "Gazet-и Wieczorn-ої", "думає мінїстра") колись настав і хотїв при тім по думцї зазивів "Дїла" говорити про "зломанє карку польському панованю" — то мусїв би бідака скоро дізнати на собі правдивість польської приповідки: "Не роби другому, що тобі не мило" (?).
Той сам польський письменник згіршений дуже "психозою ненависти, в яку попали Українцї, на думку, що до визволених областий wróci polski starosta і komisarz, polski burmisrz i magistrat. Тепер — пише дальше — не криють ся Українцї з тим, що волїли найтвердшу руку царських урядників. А вже з тугою згадують часи, коли то по вулицях Тернополя ходив було ексц. (?) Керенський і перед усїми обіцював вільну Україну". І вкінцї журить ся нами публїцист з "Wieczorn-ої", що для нас "буде тяжко примінити ся до немилосерної дійсности", та що "заведенє нормальних відносин буде зустрічати ся з опором". А ми відкажемо польському Ґ-ортанови, який так любить приповідки, теж приповідкою: "Не кажи гоп, доки не перескочиш!" 