Товариство охорони української старовини. — Трийцять лїт "Зорі".

Товариство охорони української старовини.
До ряду українських культурних інституций, які мають осїдок свій у Львові, прибуває отсе нова, давно у нас потрібна, брак якої дотепер оплатили ми безповоротною вже втратою цілого ряду памяток нашої місцевої старовини. Інституция ся се — "Товариство охорони української старовини", якого статут затвердило на днях львівське намісництво.
Цілею товариства є — як зазначено се вже у його назві — охорона й опіка над памятками нашої старовини, нашої національної культури і штуки (§ 3). До ціли сеї змагати буде товариство отсими дорогами: 1) уладжуванєм відчитів і курсів; 2) органїзованєм прогульок по краю під проводом фахових сил; 3) уладжуванєм відповідних вистав; 4) творенєм комісий і провінціональних кружків; 5) видаванєм орґану й инших публїкаций; 6) відкриванєм памяток, їх консервациєю, набуванєм на власність і концентрованєм у музеях; 7) удїлюванєм помочи в образованю артистам та фаховим ученим, котрі могли б помагати товариству в праці над осягненєм його ціли; 8) удержуванєм науково-консерваторських взаємин з подібними товариствами й інституциями і 9) уряджуванєм наукових зборів. Виковуванєм перечислених чинностий займати меть ся специяльна Рада консерваторів, яку зложить видїл з поміж членів товариства (§ 16).
Товариство складаєть ся з членів трояких: 1) звичайних, 2) кореспондентів і 3) почесних. Членом звичайним стає кожда особа або інституция, котру прийме видїл товариства. Членом кореспондентом стає особа, котру іменує виділ за поміч в працях товариства; членом почесним стає особа, котру за наукові праці або за особлившу заслугу для товариства заіменують членом таким на внесенє видїлу загальні збори.
Трийцять лїт "Зорі".
Товариство се є тепер в трийцятім році свого істнованя, тож не від річи буде з сеї нагоди згадати про него. Правда, що вислїд дїяльности сего Т-ва не мож зрівнати з вислїдами впливу творів тих, яких ювилеї в році минувшім і теперішнім сьвяткуємо, однак коли сягнемо гадками нашими трийцять лїт тому назад, а іменно коли заглянемо в тодїшну ремісничу сферу і порівнаємо з теперішностию, то не годить ся відказати "Зорі" її поважних заслуг в роботї над нашим відродженєм.
Трийцять лїт тому назад ніхто з нас не бачив у Львові руського ремісника або промисловця між тими, котрі брали участь в народних справах чи то полїтичних чи економічних. Не було у Львові анї одного ремісничого дому, де уживано би руського слова; — всї без виїмку руські ремісники були жонаті на Польках, отже і дїти їх виховуванї були по польськи, а були вони селянського або маломіщанського походженя. Все, що попало в ремісничу або промислову сферу, польщило ся і так ішло десятки і сотки лїт.
Трийцять лїт тому засновано на слабих рештках позіставших ще у Львові руських ремісників Товариство "Зорю", в тім намірі, щоби ратувати від винародовленя позіставші під той час останки, та щоби створити осередок, де гуртувались би старші і молодїж реміснича, як осередок відродженя нашого міщанства.
Правда, що трийцять лїт се великий шмат часу, одначе в житю народів се лише хвилинка. Та коли возьмемо під розвагу се, що тодї було, а порівнаємо з нинїшним, то кождий безсторонний чоловік мусить признати, що при таких обставинах, які були і які нинї ще є, тв-о "Зоря" зробило багато, бо дало початок до відродженя нашого міщанства. А переломавши перші леди, що сковували житє в тій части нашої суспільности, дальша робота на тім поли піде певнійшою і скоршою ходою і ми можемо бути певні хосенних її вислїдів. З сего осередка ремісничо-міщанської дружини витворило ся в послїдних роках львівське "Міщанське Брацтво", до котрого почин дали старші члени "Зорі" і вони становлять властиву суть сего братства. Тут зорґанїзувала ся т. зв. "Комісия промислова", цілию котрої є переведенє в цілім нашім краю орґанїзациї наших ремісників і промисловців. Члени "Зорі" брали живу участь в заснованю товариства "Міщансько-ремісничий Союз кредитовий у Львові". Воно заходило ся коло заснованя таких товариств на провінциї, як в Жовкві, Копичинцях, Станиславові і Коломиї.
Як при заснованю "Зорі", так і тепер щодо числа членів переважає молодість реміснича, яка без виїмку стоїть на національнім українськім ґрунтї, молодїж дїяльна і кріпка в своїх переконанях національних, а буде се з часом новий доплив підготовлених членів "Міщанського Брацтва", котре спільно з "Зорею" йдучи, справу, якій служать, двигнуть спільно вперед.
Двайцять-семилїтне пробуване "Зорі" в "Народнім Домі" не було повним її житєм. Даровий невигідний льокаль в тім інститутї вязав сему т-ву руки, воно мусїло все числити ся з сим, щоби не викинено його з льокалю, що остаточно таки стало ся, наколи т-во рішучо стануло на національнім ґрунтї. Наслїдком утрати дарового льокалю в "Народнім Домі" витворила ся для тв-а прикра ситуация, не було отже иншої ради як запозичити ся і з того, що через довгі лїта дрібними — мож сказати сотиковими жертвами на ціль закупна дому між членами та прихильниками тв-а узбирало ся, купили реальність при вул. Личаківській.
Тут належить згадати, що майстри наші не тілько більшими грошевими жертвами як пп. Павлишак, Пендюк, Стефанівський, Стащишин і инші, але також своїми підписами допомогли до купна реальности. Коли однак по році показала ся та реальність по причинї невигідного її положеня невідповідна, продано ту, та закуплено з помочию позичок в "Рускій Щадници", в "Галицькій Щадници", у "Краєвого Союза кредитового", "Народного Дому" в Дрогобичи реальність в середмістю Львова, а іменно при ул. Вірменській ч. 25. з другим фронтом до улиці Скарбківської.
І справді в отсїм власнім домі зажило товариство повним товариським житєм! День в день, а головно вечерами по роботї, сходять ся тут члени численно. Одні читають ґазети, другі випозичають книжки з товариської біблїотеки, инші беруть участь в хоровім співі, то гуртками розмовляють про національні справи, а в зимових місяцях уряджує ся відчити. Тут згромаджують ся в недїлї і сьвята термінатори неприміщені в ремісничій бурсї, для котрих уряджує ся відчити і забави так, що сей дім "Зорі" став ся також приютом для термінаторів. Т-во "Зоря" є отсе справдїшним осередком гуртованя наших ремісників і промисловців міста Львова, того міста, де давнїйше сотки наших дїтий винародовлювали ся. Хто був на вечерницях уладжених через "Зорю" дня 7. лютого с. р. той був наочним сьвідком сего, що велика саля "Народного Дому" ледви змістила учасників сих вечерниць, а були се з виїмкою кількох мущин з "інтелїґенциї" тільки ремісничі родини з самого Львова.
Одна тільки журба пригнїтає управу Т-ва, а се довги затягнені з нагоди купна дому, а то довги векслеві і оплата переносної належитости. Якби не ті позициї, то сплата довгу гіпотечного відбувала би ся зовсїм правильно чиншами з помешкань і жертвами членів. Та коли "Зоря" в тяжких обставинах не тілько що удержала ся при своїм істнованю, але розвинула ся до поважного Т-ва, котре гуртує у себе инших ремісників і промисловців старших, молодих і наймолодших, котре спричинило заснованє "Міщанського Брацтва", заснованє стоваришеня "Міщансько-ремісничий Союз кредитовий" у Львові, члени "Зорі" беруть живу участь у всяких національних манїфестациях, — то залежить сподївати ся, що з нагоди трийцятьлїтного ювілею істнованя і його дїяльности українська суспільність підпоможе йому до сплати довгу обтяжаючого його реальність і тим укріпить істнованє "Зорі" тепер і для грядучих поколїнь з хісном для нашого відродженя. Усталенє осередки для орґанїзациї сеї части нашої суспільности лежить в інтересї загально-національнім і на се треба звернути увагу ширшого нашого загалу.
В. Н.  