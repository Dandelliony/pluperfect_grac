Слота і повени. – Невідібрані листи.– Закон проти лїнивих мужів. 

Слота і повени. Дощ не перестає падати. Слота затягнула ся на довше. Вісти, які надходять з полуднево-східних повітів Галичини, представляють ся прямо неімовірними. Цїле Поділє і Покутє замінило ся в одно озеро! А в тім озері затоплена цїла праця наших селян, цїле їх майно, вся їх надїя! Жнива, які заповідали ся досить добре, на котрі ждало виголоджене селяньство дадуть знова сумний вислїд. Найтяжше діткнуло се нещастє околицї положені над Днїстром. З Галича доносять, що Днїстер разом з притоками виступив з берегів, заливаючи три четвертини Галича і сусїдні села. Доми стоять у водї, котра переливає ся через гостинець мимо сего, що гостинець лежить високо. Годї проте дістати ся на зелїзничий дворець. Комунїкация відбуває ся при помочи човнів. Ратункову акцию обняло війско і жандармерия. Вода забрала сїнокоси, бульба гниє, збіже вилягло. Розпука міщан і селян не до описаня.
Страшний, величний і грізний вид представляє ся з воза поїзду на шляху Львів-Станїславів. Куди оком глянути, одно море ! В деяких місцях сягає вода аж по сам зелїзничий насип. Дооколичні села затоплені. Видно лише дахи і горішні части вікон. Страшний вид.
3 Яремча пишуть, що дощ паде безнастанно вже від тижня. Прут піднїс ся на чотири метри над звичайне плесо. Комунїкация з Делятина до Ланчина перервана.
З Надвірної, доносять, що Бистриця виступила з берегів і заляла водою хати і поля. Післанця, який їхав з Битькова до Надвірної, понесла вода. Тїла єго доси не найшли.
Межи Підволочисками а Волочисками зірвала повінь зелїзничий міст на Збручі. Надії на погоду нема нїякої; метеорольоґічні стациї заповідають і на дальше дощі і холодний сильний, західний вітер.
З Миколаївщини пишуть нам: Надїя хлїбороба на сегорічний красний урожай згасла. Розпука огортає чоловіка, наколи подивить ся на поля і сїножати залиті водою. Наслїдком безнастанних дощів збіжа вилягли, а бульба нидїє. Вода в Днїстрі, в околиці Розвадова, піднесла ся понад звичайний стан дуже високо: в недїлю, 29. с. м., рано 1.80 метра, в полуднє 2.10 метра, а вечером стояла вода 2.40 м, — нинї, второк рано 2.80 метра. Мимо недїлї селяни хватали з поля, що лиш було: фірами везли домів скошену траву, мокре сїно, зчорнїлу конюшину бо Днїстер виллє та забере і се. Та справдї: Днїстер і Стрий вилляв, комунїкация між Жидачевом а Миколаєвом і Роздолом та дооколичними селами перервана. Надїтичі, Волцвів, Деменка і сусїдні села в водї. Сумні вигляди на недалеку будучність.
Невідібрані листи. Перед кількома днями в дирекциї почт у Віднї спалено 23.964 листів, котрих в протягу місяця лютня с. р. не можна було у Віднї і Долїшній Австриї доручити адресатам. Тому, що сих листів не реклямовано, знищено їх.
Закон проти лїнивих мужів. Розуміє ся, що подібний закон може бути лише в Америцї. Видало єго місто Скатлє. Закон звучить: Мужі, котрим доведено непоправне лїнивство, або котрі покинули свої жінки, будуть засуджені на примусові роботи, за котрі винагороду буде жінка побирати. Місто Скатлє купило в сусїдстві величезні пустарі і лїси і до них буде висилати засуджених. В день оголошеня сего закона зголосило ся до суду велике число жінок з просьбою, щоби суд заопікував ся їх мужами. 