Останній лист Катрусї.

До тебе, милий, пишу лист в'останнє Дріжучою рукою. Вікном паде проміннє сонця раннє, — Менї-ж здаєть ся, що твоє коханнє Прощать ся йде зо мною.   Витай менї, витай, солодке, ясне, Як мід з райського квіття! Нїколи кращим не було, як власне Тепер, коли короткий день мій гасне, Смертельні свічі світять.   Нїколи, ах, нїколи, я не чула Так сильно, як в тій хвили, Які я дивні дні перебула І як щасливою колись я була З тобою, мій ти милий!   Й мабуть нїколи наші ті розмови, Слова твої сердечні Не мали в собі тільки сили й крови, Як ось тепер, коли я без любови В світи йду безконечні.   Не знаєш, милий, як я ждала, ждала На тебе з поля бою. Здаєть ся, душу й рай була-б віддала, Щоби у Бога тільки щастя мала Побачить ся тобою!   Не дав Бог щастя... Журавлї ключами Летять і сумно кличуть. Міста і села вкрили ся димами. По полї люде блудять між гробами Й хрести вояцькі тичуть.   Стоять поля, не сїяні два роки, Покраяні ровами. Стави руді від людської посоки, На них шувар питаєть ся осоки: "Що буде, сестро, з нами?"   Питаєть ся шувар, а люде, милий, Й питать ся перестали. Нї, оповісти я не маю сили, Скільки вони, ах, скільки пережили, Нїм Богу духа дали!   Тут хисту треба справжньою і вправи, Щоб вірно змалювати Той образ від нічних пожеж крівавий, А від невинних людських сліз слезавий, — Відвагу треба мати!   Може я там, на другім світї може Наберу сили слова І сміло скажу: таж ти бачив, Боже, Як гураґаном військо йшло вороже Через кордон до Львова.   І бачив ти, як наші бідні люди Свій рідний край кидали, Мами з дітьми маленькими при груди Пускали ся на безконечні труди В краї, яких не знали!   І бачив ти, як дїдо із онуком За те, що не хотїли Опоганитись зрадою, під буком Kpовю багрились і як дїдо з внуком На мотузку дубіли.   Ще й бачив ти, як дїти, от дрібнота, Без батька і без мами Тиняли ся голодні біля плота, Поки з ніжок звалила їх дрімота; Не між людьми, — між псами!   Ти бачив, Боже, тії каравани, Що на Сибір тягнули. У серцю біль, а на руках кайдани... Так за Христа терпіли християни Тому, бо вірні були.   Бо вірні були, вірні до сконання Своїй святій ідеї. І для ідеї тої, для кохання Приймали мовчки муки і страждання Усе, усе для неї!   Ти бачив, Боже!... Ну і щож? Що нинї? Де-ж є твої глаголи? Невжеж блукатимемо по пустинї І до своєї власної святинї Не увійдім нїколи?   Невжеж вовік не прощена провина Супроти слави й волї? А прецїнь батько слав на муки сина, Старий зарівно прецїнь, як дитина, Конали в полї!   Яких ще жертв? Яких тобі? Скажи нам, Промов велике слово! Чекаємо. Най вдарить раз година, Най заворожена проснеть ся Україна І оживе наново!...   Оттак хотїла-б я сказать. Про себе Буду, як гріб, мовчати. Бо щож бажання мої, що потреби Супроти кривд тих?... Милий, я до тебе З жалем буду лїтати.   Як згасне день, а ніч голубі крила Розіпне над полями, Відчинить ся нараз моя могила, В зітлїлі кости вступить прежня сила, Цвинтарні кину брами.   Й полину в світ, До тебе, де нї будеш — В походї, чи у бою, Поки мене при другій не забудеш, Поки у снах ти біля мене будеш, Витатиму з тобою.   І говоритиму тобі до уха Устами піль, діброви, Яка над ними віє завеpyxа, Яка палить їх спека і посуха, Як смерть іде на лови.   І говоритиму тобі устами Тих всїх, що тут сконали, Як бичували їх життє тернами, Як плечі їх вгинались під хрестами, Як марно пропадали.   І говоритиму тобі устами Серць молодих, що рвались До тих країв за тихою водою, Овіяних надїєю святою, Як йшли і не вертались.   Усе-усе, що гарне, а нещасне У нашім ріднім краю, Я передам тобі як своє власне, Нехай бажаннє в тобі не загасне Крізь пекло йти до раю.   Нехай у тобі вічна іскра тлїє Визвольного стремлїння. Нехай на мить одну життє не втлїє, Поки на сходї день не зазоріє Грядучим поколїнням.   Будемо поти разом. Я при тобі, А ти будеш при минї. Хоч я лежатиму у тихім гробі, А ти в ровах стрілецьких або, пробі, Далеко на чужинї.   А як скінчить ся бій, як мир повіє, Мов легіт по долинї, Прийди на гріб, мій милий. Звечоріє, Запахнуть квіти і зоря затлїє, — Посидь, посидь при минї!   . . . . . . . .   До тебе, милий, пишу лист в'останнє Дріжучою рукою. Вікном паде проміннє сонця раннє, — Менї-ж здаєть ся, що твоє коханнє Прощать ся йде зо мною.   Відень, вересень 1915.   [Вістник Союза визволення України] 