Нове українське селянство.

В київській Раді містить д-р Ол. Верходуб цикль фейлєтонів, присвячених поодиноким явищам українського національного житя в закордонній Україні під загальним наголовком "З глибин життя". Останнїй, девятий з ряду, фейлєтон займаєть ся "новим українським селянством". Уважаємо потрібним познайомити з його змістом загал наших читачів. — Редакция Дїла.   На вселюдську арену життя, на шлях культури і поступу українство вийшло з єдиною збруєю — рідним словом, словом добра й правди. І стало те рідне слово для нашої нациї мечем, стало воно сонцем, що розганяє темряву і посилає на землю сьвітло. Тернистими шляхами нечуваних утисків, страждань і гнїту кращі сили нашого народу несли те сьвітло темному братови, незрячому гречкосїєви.   Тяжкі то були шляхи, глухі і ганебні часи і боляче їх тут навіть пригадувать. Мов рани серця пекучої боїш ся торкатись сих страшних нетрів, якими наша рідна мова, мов вигнанець, йшла до своєї землї обітованої. Але "все йде, все минає"... Минули й ті люті часи і справа сучасного відродження української нациї будучому історикови людської культури дасть ще один зайвий доказ тому, що все глибоко житьове завжди буде жити і нїякі заборони й удари не задушать його. Має бо воно в собі невгасиму правду житя — ясну, як сонце, міцну, як криця, палку, як вогонь. І бачимо тепер, в наші днї, що сьвітло української правди донесено таки народові і тупоумство та злість людська ворожа не загасили його. Те сьвітло засьвітило вже в душі його брата, змореного трудівника. Бачимо ще більш відрадне: тим, хто нїс рідній країнї культуру, хто в потї чола обробляє неорану ниву українську, хто за щастє та народне добро безоглядно кинув серце бентежне в пожежу життя і духом до щастя полинув", — тим розбуджена сьвідомість національна тепер уже співає в серцях славу, сплїтає про них дивні казки і тернові вінки страдників перетворює на лаврові вінки побідників... Там бо, в низинах життя засьвітилась і розвиваєть ся українська національна сьвідомість... Там, по безмежних просторах сїльської України, виковуєть ся поволи нова психіка, як наслїдок і частина того великого руху, що йде тепер по всїй нашій землї.   І справдї таки, непохитним фактом житя наших днїв є розвиток і поширенє українського руху. Разом з сим можна реально спостерігати й те глибоко-цікаве з’явище, що чим далї, тим все глибше й глибше, в самий спід житя народнього, в українські селянські маси безупинно проходить ідея національного й людського відродженя нашого і, виховуючи ті маси, прищеплюючи їм почутя не попихача сьвітового, а почутя громадянина рідної землї, тим самим приєднує їй до національно-громадського руху, що має вивести весь багато-мілїоновий нарід наш на сонце, на шляхи культурної нациї. Рік за роком, день за днем житя несе нам докази сьому і для того, хто не тільки розумом, а й серцем кохає Україну, для кого Україна — "крівава в серці рана" — для того такий факт є з’явищем величезної ваги. Останні роки нашого національно-громадського житя принесли нам багато зовнїшних, глибоких по своїй внутрішній сутї ознак того, що українська справа серед нашого селянства де далї все поширюєть ся й пускає міцне своє коріня. Чи слїд перелїчувать тут цілу низку тих зовнішних ознак, що виявило, і голосно виявило, українське сьвідоме селянство в сфері наших національних потреб за останні роки? Думаю, що се буде тут непотрібним повторюванням того, що знає сам читач з української преси. Відомо бо читачеві, що найбільше голосів за наш унїверситет у Львові подало селянство, найбільше голосів протесту проти необачних слїв п. Родзянка у Державній Думі теж чути було від селянства. Потім багатьома голосами селянство відгукувалось на значнїйші подїї всеукраїнського житя. Далї. Селянство багато разів висловлювало своє щире бажаня мати на своїй землї свою рідну школу, бачити всю культурно просьвітню роботу на селї в формах національних, єдино приступних, єдино корисних і т. д. Але годї. Багато ще є инших загальновідомих зовнїшних ознак і всї вони будуть показувать тільки одно: за останнє десятилїтя приспана віками селянська думка прокидаєть ся до житя, до кращої долї, до сьвітла рідної культури. Поволї скидає вона з себе архаїчну філософію славнозвісної фортеці — печі української з теплим просом і творить, гартує дїяльну філософію житя. Виконує поволї філософію закріпленя за собою прав людини, — найвисших прав, за які від віку змагаєть ся все живе і енерґічне в сьвітї.   Отже все оте живе поміж нашим селянством, все національно-сьвідоме, всї ті невідомі одиниці, гуртки і гурти селянські, яким болить рідна справа, не можна инакше назвати, як новим українським селянством. І тому, власне, новим, що субстанция всїх социяльно національних рухів — сьвідомість зробилась одним з складних і непоривних частин його психольоґії. В нескладну фільософію духовного селянського житя сьвідомість внесла щось справді таки нове, небуденне, звязавши її непомітними нитками з усїм гуманїтарно просьвітним рухом українським. Осе нове українське селянство з його ідеольоґією та психольоґією наші письменники й драматурґи запримітили ранїш і малювали його в своїх творах і тому нове селянство з його психольоґією можна вивчати по тих творах майстрів нашого слова. Але тут отсе підемо іншим шляхом. Українська книжка на селї, ґазета, вистави, концерти й инші ознаки нашого національно-громадського житя несуть селянству сьвітло сьвідомости. Коли ся сьвідомість торкнеть ся селянської психіки, то душа хлїбороба немов уперше розкриває свої очи на сьвіт, інтензивнїйше починає працювати байдужа ранїйше думка, а в серцю зявляєть ся якесь особливе почутє. Мов радість доти незнана запанувала там. В таку саме пору головним мотивом селянської психольоґії являєть ся могутнє, непоборне бажанє знати, довідатись про свою країну, зрозуміти історию свого народу, знайти себе. Один невідомий народний поет змалював сей стан селянської психольоґії в листї до знайомого Українця-інтелїґента такими словами:   Ой друже любий! Дай пораду!
Не дай загинути в багнї
І загасить огонь палючий
Що спалахнув в моїй душі,   і ся характеристика духовного стану цілком справедлива і влучна. Отже й починають ся шляхи селянина до знаня. Важкі і тернисті. Нї в школї не довідаєш ся про се, нема й товариств таких на селї, щоб ширили сї знаня, а думки гудуть в голові і вимагають уперто відповідий на запитанє духа. Отут селянин зрозуміє, що книжка, рідною мовою писана, все одно, що шабля козакови. Вона тільки може бути найвірнїйшим товаришем і порадником у такій справі. Та знов таки — де ж добути таких книжок? Не має їх навіть в тих біблїотеках, що де-не-де істнують по селах. Здобувають, де тільки знаходять, а потім починають сами виписувати.   Тут саме треба одмітить цілком природний шлях селянської думки до синтеза того, що читано ранїш. Він виявляєть ся в бажаню мати і читати такі книги, як "Істория України" М. Грушевського, "Істория України Руси" М. Аркаса і взагалї більші праці, що виясняють ширше українську справу. Коли наша книжка розповіла добре, хто ми, чиї сини, яких батьків, то після сього іде вірний шлях до ґазети і таким чином книжка та ґазета на селї роблять ся школою для грамотного, читаючого селянина і школою цілком доброю. На сьому ступінї починає розвиватись у селянина почутє громадянина і він назавше пориває звязки з українофільською селянською психольоґією. Така назва не повинна бути дивною, бо селяни українофіли були є і будуть. Се та катеґория селян, що стихійно прагне до української книжки і кохаєть ся в "Отаманах Добвнях", "Сїрих кобилах" та в інших лубкових і не лубкових українських творах, але далї сього не йде і перебуває в станї романтично-етноґрафічного малоросиянства. Нове наше селянство виходить з сього стану і йде в сьвіт на оглядини, розуміючи українське відродженя так, як і слїд його розуміти.   Придивляючись далї до психольоґії нового українського селянства, ми побачимо, що разом з сьвідомостию розвиваєть ся певна активність та інїциятива, — з'явища теж нові, як узять на увагу вікове вихованє селянства на рабській покірливости "не токмо за страхъ, но и за совѣсть", лагідно кажучи. Та активність виявляєть ся в тім, що незаможний, скажемо, селянин, щоб добути книжку чи передплатити свою ґазету в гуртї з другими, піде виключно для сього заробляти гроші, як трафлялось спостерігати; не дуже злякаєть ся, що через читаня своїх книжок та передплачуваня ґазет українських пропаде для нього панська ласка сїльської адмінїстрациї.   Ще до активности та до селянської інїциятиви треба додати таке: сьвідомість національна розкриває очі на те, що думки про наше відродженє не повинні бути приватною власністю і замикатись під однїєю стріхою. Нї. Вони повинні щоденно робитись власністю громадською.   Сьому завше служить сьвідомий український селянин, бо таке почутє обовязку виходить із самої природи його національної сьвідомости.   Такі психольоґічні риси можна спостерігати у нового українського селянства.   Ідучи далї, на підставі спостережень сьміливо можна сказати, що там, де засьвітилась національна українська сьвідомість, там починає розвиватись справжня культура людського духу поміж селянством. Кажу, справжня культура, яку не можна за пів столїтя засадити, коли до душі народної йти не природними шляхами, а грати ся у "високу" полїтику централїстичного будівництва. Під латаною селянською чумаркою починає битись серце інтелїґентної людини, часто далеко інтелїґентнїйшої, нїж ті, хто не по праву прикладає до себе сю назву. Душа нового українського селянина пориваєть ся до сьвітла, глибше бачить всю темноту та безпорадність селянського житя; бачить пияцтво, хулїґанство і уболїває за сим і прикладає своїх сил, щоб не було сього.   Якого-ж віку, економічного стану, грамотности селяни найбільше проймають ся національною сьвідомістю? Про се при нашій нагодї прийдеть ся говорити. Тут же одмітимо тільки, що селяни, які добре скінчили народні школи, богато читали навіть росийських книжок — сї селяни найбільше горнуть ся до українського відродженя і національна стихія тягне їх непереможно до сьвітла рідної культури. Отже, як бачимо, справа національного відродженя, пройшовши нечувані в культурному сьвітї тяжкі шляхи живе, розвиваєть ся серед українського селянства, показуючи сим свою міцну здатність до житя, показуючи, що справжня культура народу українського засяв і буйним цьвітом зацвите в недалекій будуччинї. Нове українське селянство з його психольоґією мимоволї викликує якось в моїй душі слова Кулїша, що кинув він колись українському народови з гнївом і докором:   "Народе без пуття, без чести і поваги,
Без правди у завітах предків диких.
Ти, що повстав з безсумної одваги
Гірких пяниць та розбишак великих"...   В сих словах складна з психольоґічного боку душа Кулїшева висловила і зневагу до народу і гірке зневірє в його історичній долї. Наші часи спростовують такі думки і вливають в серце кріпку віру, що ми йдемо до землі обітованої і з згуками побідних труб увійдем таки в неї. Вливає, кажу, віру тепер, в наші днї, днї національної жалоби, коли скажена хвиля реакції викинула гробарів культури, що проти правди українського руху зібрали всю неправду, якій нема ще істориї, і воюють з українством самою огидною зброєю. Та пережив наш народ богато тяжкого, богато гіркого зазнала його душа і, здаєть ся нїчим уже не можна його здивувати та залякати. Все випробовано було, а він жив, живе і буде жити. Він стане саме "во главу угла" тим камінем, що ним "небрегоша зиждущії" і я закінчуючи отсе свої нариси з сільського життя, висловлюю глибоку віру в се.   Серед чаду реакциї, серед ворожих заходів загасити сьвітлі вогнї людського духу, змагаєть ся наш народ за своє щастє, щастє нації...   [Дїло] 