Щадїмо!

Вже минулий передновок морив голодом наших Гуцулів і примусив їх витягнути руку до нашого загалу.   А що буде в сїм роцї? Безпереривна слота, холод і нечувані повени або знищили вже або далі нищать цілорічний доробок не лише гірняка але й подолянина й волиняка. Коли блисне сонце, люди жнуть нараз, що захоплять, а опісля цїле жниво гниє на полю. Бульба вже вигнила, де була повінь, а всюди інде зачинав гнити. Ярина і кукурудза до нїчого. Середний селянин ледви чи буде мав чим прогодувати родину й обігнати видатки, а біднїйший зі страхом глядить в надходячу зиму.   Тяжкий рік жде цілий наш хліборобський стан, тяжкі видатки ждуть нас, інтелїґенцию. Треба буде подвоїти жертви на наші культурні цїли, бо анї селянство анї міщанство не буде в можности складати щонебудь, і треба буде складати ся на голодуючих. Сі два конечні видатки чекають кождого з нас.   А нам, як кажемо, не переливає ся. А всеж таки, коли би ми лише схотїли, то ощадили би чимало серед року. Від нїкого не жадає ся, щоби зараз менше або гірше їв, або щоби не викурив кількох папіросів. Але зовсім непотрібних видатків можна собі в сїм роцї відмовити. А такими видатками вважаю: устроюванє балів і вживанє алькоголїв. Воно, що правда, миленько в серед мягких тонів музики і ніжного шелесту шовків потапати в оголомшуючім вирі вальса до того ще з симпатичною особою. А ще до того легка похмілка — якже ж то розпливає ся тодї чоловік в круговоротнїм забутю. Се ж одинока ширша наша розривка! І дійсно, се є розривка, се є радість, але не найвисшого сорта. Такою самою радостію втїшає себе і дякує, який ще до того долучує якусь небезпеку, як скаканє через огонь, танцьованє серед мечів і т. д. І хоч на днї кождого чоловіка сидять все дикунські, первісні інстанкти, то культурний чоловік повинен хоч деколи, для ліпшої, висшої цїли запанувати над собою. І коби то хоч такі балї обмежили ся на самий танець, на руханку а деколи й штуку. А то кождий баль получений в великими видатками на все нові тоалети, на буфет, напитки і т. д. А таких балів назбирає ся через рік кілька.   А вже-ж сумним доказом нашої незрілости є се, що устроюванє балїв уважає ся в нас конечним, коли хоче ся заробити щось на яку добродїйну цїль. Знаю трохи рахунки таких добродїйних балів. Коли лишить ся на ціль 10 прц, то ще добре. Решту, а часом і весь дохід пожирають видатки, які набивають кишені чужих, ворожих нам шинкарів, чужих музик і т. д. Чи-ж культурна суспільність не вміє в инший спосіб удержати своїх культурних інституций? Коли дїйно хочемо забавити ся, розірвати ся, знайдїм ся в своїм товаристві (Бесїдї, Родинї і т. п.) Ту можемо й затанцювати в звичайній сукни й обійти ся без жадних видатків. А вже-ж в сїмроцї не сьміє відбути ся жаден баль з великим шумом, з тоалєтами, війсковими музиками, пристроєними салями і т. д.   А ті товариства, які дорогою балів запомагали свої каси, нехай віднесуть ся курендою до своїх членів і прихильників і заявлять, що замість устроюваня балю просять о даток рівний вступови на баль. Так і товариства більше вироблять і кождий з нас богато заощадить.   Рівнож і без напоїв можна легко обійти ся. Склянка води зробить ту саму прислугу, що склянка пива. А вжеж каригідним требі назвати всїлякі питя в компанії, де то «фундує» ся за чергою.   При таких напивках спиває ся всїлякі, даруйте за слово, свиньства й опісля відхоровує ся. А таких компанїй у нас ще на жаль досить.   Знаю одного панка, передового чоловіка, що кождого місяця (часом і по два рази) видає на такі гуртовні забави по кількасот корон, а на вакациї їде до купелїв реперувати жолудок. А на Р. Ш. сей пан дав 2 К. місячно!   Представмо собі, що наш селянин (ще в сїм роцї) мав би спромогу подивити ся на наш баль, або на таку шинкову забаву «панів». Які почуваня зродили би ся тодї в його душі! Чи любов до народу і довірє до «панів»? Хиба одна ненависть, а в найідеальнїйшім випадку великий жаль!   Вміємо подивляти Норвежців, завидуємо Чехам їх культури, завидним оком споглядаємо на поступи чужих, але не йдемо їх приміром. Добробут, а вслід за ним і культуру здобуває ся лише ощадністю, гріш є нинї підставою всякого розвою. Тож щадїм — а вжеж безусловно щадїм в сїм роцї!   [Дїло, 10.09.1913] 