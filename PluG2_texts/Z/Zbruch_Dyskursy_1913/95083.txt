Куфри золота.

  З дня.   Беля Кун, провідник мадярських комуністів, вивіз з собою цілі куфри золота, крім цего ульокував великі суми грошей в заграничних банках.   Так писала буржуазна мадярська преса, а за нею розтрубіла цю вістку вся буржуазна преса цілого світа, крім української буржуазної, якої тоді ще не було...   А Беля Кун — живе дуже скромно і певно радби хоч у сні бачити хочби проценти з тих скарбів, про які писала буржуазна преса.   Семен Вітик, український соціяліст, вивіз з Дрогобича кількадесять міліонів корон та цілими пригорщами сипле гроші на всі сторони.   Так писала ціла польська преса, не виключаючи "Dziennik-a Ludowo-ого" (який навіть "докладно" подавав цифри: 13 міліонів, пізніще постепенно спускав на 7, 6, 3 а вкінці на 1/2 міліона). Українська буржуазна преса не писала про це, бо тоді її також ще не було...   А Семен Вітик десь у Камянці, а тепер у Відні час від часу зітхає: Ex, коби то правда була, то перемінивбим "Боротьбу" на дневник!   Гнат Дашинський, польський соціяліст, має камениці в Кракові, кілька фільварків та їсть грушки по 10 корон.   Так писала ціла польська буржуазна преса.   А Гнат Дашинський публично заявив, що першому ліпшому панкови віддасть каменицю чи фільварок, тільки нехай вкаже йому ту каменицю чи фільварок. А грушки не віддасть, бо вже зїв...   Семен Петлюра, член Директорії, головний вожд українського війська, має цілі куфри золота в Варшаві.   Так пише ціла польська преса, а за нею злобно й українська, бо... потреба їй з "тактичних" зглядів поборювати "лазєнника"...   А жінка Петлюри в часі свого побуту в Кракові гинула просто з голоду в дитиною, бо ніхто не хотів зміняти їй 1000 карбованців...   [Вперед! 23.01.1920] 