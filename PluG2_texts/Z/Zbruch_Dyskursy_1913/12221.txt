На судї

Молодий, коло 30-лїтний професор ґімназиї, Іван Латка, їхав зелїзницею на свою нову посаду в С. Сидїв сам у передїлї 3-ої кляси і нудив ся. З нудьги заглядав до своїх двох валїз на полицах, чистив нігтї, придивляв ся собі в малім кишенковім зеркалї, підкручував вуса до гори аж під очи, поправляв свою модну краватку, що мінила ся до сонця, як скіра ящірки, та оглядав свої жовті шеврові черевики і палицю. А коли се єму знудило ся, виймав папіросницю і курив. Вакациї вже кінчили ся; лишало ся ще тілько два днї, найдорожші для учеників, бо остатні. Тому ще на двірцях і в зелїзницях майже не було їх видко. А Латка їхав наперед, щоби найти собі хату і розглянути ся на новій посадї. На стациї в Д. всїли до єго передїлу два ученики в мундурах зі знаком G на шапцї. По відзнаках на ковнїрах видко було, що низкий і грубий ученик був з шестої кляси ґімназиї, а худий і високий, з непідтятим заростом на лици, як у молодих жидів, був з семої кляси. Шестак зараз виняв свою папіросницю, подав семакови, а що не мав сїрників, попросив у незнакомого подорожного огню. — Панове вже з вакаций? — почав Латка розмову. — Так — відповів семак. — Прикро вертати ся? — Ну, вжеж, що немило. — А куди, панове, їдете, коли вільно спитати? — До С. Латка зацїкавив ся, — сеж ученики тої самої ґімназиї, в котрій він мав служити. Можна би дещо довідати ся, погадав собі. — Якіж там відносини у вашій ґімназиї? Бо раз якось у часописи читав я, що в нїй нема ладу. Учителя набили ученики по лици. — Ано, бо заслужив! — відповів коротко шестак. — Ретроґрад, клєрикал і доносчик був — пояснив близше семак. — "Піпчив" дуже, одним словом свиня. — А директор який? Та що директор! Старий дурень і вже! Найбільшу приємність має, як котрого може вигнати з ґімназиї. А боїть ся шкільної ради, як штубак. Всюди нюхтив социял-демократів, радикалів, атеістів, революционерів, а сам дурень, аж крутить ся. — Повинен уже в пенсию піти — зао-круглив шестак характеристику директора. Професор Латка не відзивав ся хвилину, але не довго всидїв мовчки, бо цїкавість перемагала. — Професори добрі? — спитав він знову. — Ріжні є — відповів шестак. — Тепер має прийти до нашої ґімназиї свиня, якої сьвіт не бачив — додав семак. — Хто такий? — спитав дуже цїкаво Латка. — Професор якийсь до латини і греки, Латка називає ся. Латка почервонїв на лици і добре придивив ся семакови. — Чомуж свиня? Адже ви ще єго не знаєте? — промовив Латка, о скілько міг, спокійно. — Не знаємо ще, але маємо докладні відомости з ґімназиї, де він доси був, від учеників. Професор Латка придивив ся тепер лїпше грубому шестакови, добродушному і румяному з лиця, погадав собі, що від него можна би дещо більше довідати ся, подав єму і семакови своїх папіросів, і розмовляв дальше. — На професорів ученики всяке виговорюють, дуже часто без підстави, і тим тяжко кривдять їх. — Ну Латки певно не кривдять — відповів твердо семак. — Адже се бельфер знаний нам і з листів і з часописий студентских! Зарозуміла бестия і на свою красу, хоч поганий, як щур, і на свої відомости, хоч дурень, і на свої краватки — одним словом педаґоґ найновійшої дати, кандидат на директора й інспектора, кариєрист першої сорти, а все коштом учеників. У Латки в душі похололо. Він майже з перестрахом глянув на молодих товаришів подорожи, потім розсердив ся, далї погадав, що по таких словах годї єму признавати ся, хто він — і щоби вибавити себе з клопоту, відвернув лице до вікна ваґону та здув попіл з папіроса за вікно. Мабуть сей уданий спокій Латки осьмілив шостака до дальшої розмови: — Ми все знаємо! — казав він. — От тілько вчера дістав я лист від єго ученика. Латка був господарем шестої кляси. — Так! — мало що не потвердив професор, але похопив ся і сказав лише: — Ну? Щож він там пише? То цїкаво послухати, як ученики характеризують професора. — Справді цікаво — згодив ся з ним шестак, витяг з кишенї лист і почав читати : "Там прийде до вас наша Латка. Добре що єго звідси забрали, тілько шкода, що не нагнали на сто чортів, а дали до вас. Свиня на всї боки — і то навіть не з Йоркшірів, тілько наша проста галицка, з довгим рилом і з грубою щетиною. Поза аористами і конюнктівами не бачить божого сьвіта, хоч сам на своїх клясиках пише собі всї поясненя і переклади. Від учеників жадає всего на память, а сам нїчого не знає. Двійок дає без кінця і так заслугує ся перед шкільною радою. Ми били єму вікна так довго, поки єго не забрали від нас. Робіть і ви так, коли не змінить ся. "Найбільше мстив ся на нас в зимі. Розігнав ся був сватати доньку начальника суду, що дня вбирав тоді иншу краватку, перфумував ся, прилизував чуприну, нігтї в клясї чистив і пилував, — і дістав здоровенного гарбуза, бо довгів має щось з десять тисяч!" — Неправда! — щось скрикнуло в душі професора, але на верх видобуло ся лише якесь глухе "гм". "Тодї — читав далї ученик — мстив ся на нас без памяти до самого Великодня, коли ми єму гарненько вибили всї шиби. Я сам, як пустив з далека з катапульки камінець, то вибив таку круглу дїрочку в шибі, як викроєну. Я потім ходив дивити ся. Професор мав велику охоту побачити письмо автора листу, але шестак сидїв за далеко від него. Присунути ся близше, щоби побачити, було годї, бо можна було зрадити себе, а може ученик сховав би лист. Врештї сей суд так приголомшив єго, що він сам не знав, що робити. Тимчасом ученик читав дальше, — очивидно приємно було єму похвалити ся, як заздалегідь позбирав відомости про нового учителя. "У пятій клясї найшли на него досить добрий спосіб, котрого можете і ви спробувати. Все казали єму, що найлїпша година — се єго, що він дуже добре вчить і що понад греку і латину нема нїчого красшого на сьвітї. Там він якось не так лютував, а в нас страх! Я дістав поправку"... Професор почав нагадувати собі, кому він у шестій клясї дав поправку. Дав злу ноту з греки вісьмом ученикам, отже котрийсь з них є автором листу. Певно Плотичка - худоба, лїнюх, завадияка, — о! нїхто инший, тілько він! Але тут ученик замовк і професорови мимоволї вирвало ся : "Вже все?" — Деж там! — відповів ученик — але далї вже годї читати. "Що там ще може бути?" — думав педаґоґ, до краю розцїкавлений і подразнений листом і ухитрив ся сказати: — Ну, вибачайте, що я допитую ся, що далї є в листї; се вже й так з вашого боку доказ великого довіря до мене незнакомого, що тілько прочитали менї. Сими словами вхопив за серце шестака і він відповів: — Нїчого там уже незвичайного нема. Товариш пише, що ученики набили єго за якусь там дівчину. — Се неправда! — скрикнув нараз Латка, вставши з лавки. Оба ученики зчудували ся і схопили ся також на ноги. — А ви звідки знаєте ? — спитав семак таким голосом, як би хотїв сказати: "Як ти сьмієш нам перечити, не знаючи справи?!" — Я сам є професор Латка! Дам я вам, драби і гультаї! — відповів грімко Латка і вхопив за палицю. В одній хвилинї ученики щезли з передїлу і побігли аж до четвертого ваґону. Професор Латка почав ходити по своїм тїснім передїлї, як лев по клїтцї, і все повтаряв: "Драби! гультаї! дикуни! гайдамаки!" Потім сїв і тяжко засмутив ся. В листї було богато правди і се єго зажурило. 
О.М.   