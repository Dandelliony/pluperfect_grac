По обіді.

  З дня.   Ми часто читаємо в польських ґазетах, що вони, себто ті ґазети, є відгомоном публичної опінії польського населення краю. І так, як вони пишуть, — так думає польське населення краю.   Можливо; не буду сперечатися.   Та я час від часу сходжуся на обіді в молочарні з деякими своїми ґазетярськими колєґами і — очевидно — наша розмова відразу сходить на політику. Бо, бачте, ґазетяр без політики — як риба без води.   Кажуть, що ніколи не треба заводити дискусії перед обідом, бо коли чоловік голоден, то він лихий і злобний.   Це правда.   Мої колєґи перед їдою витають мене від "гайдамаки", виговорюють на український визвольний рух, як на неоправданий, штучний, підсичуваний Німцями і т. п.   Та зовсім инакше говорять вони при чорній каві. А один і то найбільший паперовий україножер — сказав мені раз по доброму обіді:   — Ми з вами не дамо собі ради. Впрочім ми на вашому місци робилиби не инакше.   — А чомуж пишеш що иншого в своїй ґазеті? Чому плюгавиш нас останними словами?   — Бо, — бо у нас конкуренція. Хто більше й остріще пише проти Українців, той сьогодня — але лише сьогодня — удержується на поверхні. Инакше ґазета пішлаби на бубен!   — А деж твої засади?   Бо мій колєґа був колись чоловіком засад.   — Засади? В ґазетярстві нема засад. Хто платить, той жадає роботи.   Я заплатив за обід і не попрощавшися зі своїм колєґою, вийшов з молочарні.   Коло порога долетіли мене його слова:   — Zawsze cham!   [Вперед! 08.02.1920]   