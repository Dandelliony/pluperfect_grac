Вечір в хаті.

  Землю криє сніг спроволя, В далі видно блиски лун, Лячно, сумно доокола... В хаті цвіркотить цвіркун. Скрипку зняв малий Микола, Та не доторкає струн...   А на кужелі дівчата Навивають білий льон, — Мовкне пісня лиш зачата, Як озвется в полі стон... Стрепенулись небожата. Щось майнуло у вікон...   Хто се? Хто? Чи тінь людини, Чи живий ще… ворог... друг? Чи в час туги з вихром лине І глядить прощення дух? Вже матусі без причини З рук не випав піря пух...   Бачить певно стать кохану, Руки склались до молінь, В бій пішов син... в путь незнану... Чи вертає тільки тінь? Може бачить лиш оману. Глянь — чи хто ввійшов у сінь?   Вихор тільки... Чути в полі Щось мов свист, мов шум, мов гук Наче плач тих, що без долі... "Господи, спаси від мук..."   _________   Незлущеної фасолі Дитинята мечуть струк, І в вогонь, що погасає, Докидають ще скипок. Тихо гурт про бій співає, Слів — перлин силя разок, Думка вється, улітає В справжній бій, не в край казок...   Близько північна година, Рветься пісня, рветься льон — Розвернулась хуртовина, А в ній чути плач та стон...   _________   Чи побачить мати сина, Чи лиш тінь цю у вікон?   _________   Що це було?.. Дійсність? Сон?   [Вперед! 09.11.1919] 