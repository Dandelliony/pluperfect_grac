Епітафій в Берестю.

  Земляче! стань, зітхни, спусти твій зір зі встиду І спаленій лицем за людоїда брата! Тут дур наш будував ганебний трон для ката І спяна празнував по Польщі панахиду.   Тут ми з кісток здвигли шафот для свого внука І кровю страдників списали присуд смерти. І сам Господь його не буде в силі стерти, Бо цей злощасний акт писала нам роспука.   Земляче! спаленій від памяти сумної, Яка тебе палить страшним огнем обиди. І плюнь на монумент варварської огиди — Здвигнутий в перших днях Польонії вільної.   Відень, 30. жовтня 1919.   Польський часопис "Роботнік" (16. X. 1919) пише про пекло концентраційного табору з українськими жертвами в Берестю ось що : "Відносини, які панують в таборах для полонених в Модліні і Берестю литовськім наповнюють жахом. Табор для полонених в Берестю це огида, це ганьба для польської держави... Два місяці тому з табору, який числив менш-більше 6000 полонених, виношено біля 50—100 трупів денно... В однім місці біля епідемічного шпиталя лежали трупи майже три неділі непохороненими так, що щурі їх погризли... Дійсно, стораз більшим ворогом польської держави є ті, що це роблять, ті, що так мучать полонених ворожої армії, ті, що допускаються насильств над чужим населенням, нібито на підкладі боротьби з ворогом. Більшим ворогом самостійної Польщі є вони, чим цей ворог. Бо вони ганьблять імя самостійної Польщі, ганьблять давні польські бої і терпіння, ганьблять польські повстання, сибірські вигнання і тюрму, — ганьблять цілу визвольну польську Голгофту." — Прим. автора.   [Український прапор, 15.11.1919] 