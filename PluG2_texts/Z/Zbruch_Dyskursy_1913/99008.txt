З нерішених проблємів.


Малий фейлєтон   Не від вчорашньої днини мучило мене і гризло питання, де саме був той правдивий, допотопний, біблійний рай, в якому не було ні війни, ні дорожнечі, ні цензури, ні тещі, ні державної поліції, ні начальних редакторів, ні галасливих трамваїв — а був лиш він і вона та ще й обоє вони бойкотували всяку мануфактуру.   Досліди вчених ассиріольоґів і археолоґів не встановили до сеї пори, де властиво була ся щаслива закутина на землі, в якій сатана з таким успіхом виступив в ролі баламута — того третього.   Деякі дослідники кажуть, що рай був у Мезопотамії, инші вперто і пристрастно сьому перечать. Справді трудно тут вирішити. Спитайте Німця, а відповість:   — Рай був перед війною в Берліні у Ашінґера, де за двайцять феніґів можна було дістати ковбаски і бомбу пива.   Француз каже: Рай був зовсім певно в Парижі, а райські кольонії були в Петрограді, під Сибіром.   Анґлієць впевняє, що рай є всюди там, де Анґлійці кольонізують і де їм ніхто не перешкоджує.   Мадяр божиться, що рай був на Угорщині і що в раю була вже сливовиця. Та всунувся туди чорт і видумав бойкот.   Наші сусіди переконують, що рай був... у Східній Малопольщі.   Лише ми одні не можемо сказати, де наш рай. Бо нам якось і тут і там і скрізь — погано...   По правді кожний має свій рай. Видно з того, що рай є не ґеоґрафічне, а психольоґічне поняття. Кожний видить деинде свій рай. А змієм-спокусником є для кожного рай ближнього. Тому оден рай нищить другий. Тому й історія людства, то історія поборюючих себе раїв.   [Громадська думка, 11.07.1920] 