"Сильвестер" у Львові.

  З дня, — а властиво з ночі!...   Львів шаліє!   Майже цілу ніч рух у Львові, як за "добрих" давних австрійських часів!   Сильвестер!   Люди бавляться, переповнені реставрації, каварні, нічні льокалі. Місця не найдеш ніде. Голки не маєш де пхнути в Авені, Центральній, Ренесансі!   Брилянти, золоті бранзолєти, грубі золоті ланцушки, перстені бють в очі!   Вина, шампани ллються струєю!   Львів бавиться, Львів "горішний", паскарський — хоронить старий, витає новий 1920 рік!   — Витає Новий Рік! Війна ще не скінчена!   _________   І цей другий, бідніщий Львів теж бавиться!   В друго- і треторядних ресторанах витають Новий Рік. Може буде він гарніщий від старого року. Час від часу появляються тура за турою "большевики", "модні", "передвоєнні", то знову "живецькі" бомби!   — Нехай живе Новий Рік!   ______________   — Може буде ліпший новий рік — шепче батько родини, мешканець сутерин, до своїх найблищих. — Проклятий старий рік, рік нужди, рік війни, рік безнастанних терпінь, рік і голоду — нехай пропаде без сліду!   ______________   — Чорт тебе бери, "феральний" старику — скрегоче зубами співробітник "Впереду". — Ми чотири рази сиділи в славних польський тюрмах. Анатема!   Нехай живе незнаний, молодий новий рік, який може може буде гарніщий від кримінального 1919-ого року, та принесе волю мойому народові!   ______________   До переповненої брилянтами першорядної каварні "валить" "баня" з передмістя:   "Nowy rok bieży Dzieciątko leży W jasełkach..."   — Панове, тут не можна! Поліцай!!   — A krew przelewać za "polski Lwów" można? A teraz między polskich panów nie można! Wy... syny! Damy my wam!   І так далі...   ______________   Точно 12-та година гаснуть лямпи в Рукодільничій палаті на площі Стрілецькій.   До зібраних польських робітників промовляє посол до варшавського сойму. Говорить з запалом, як на трибуна пристало. Говорить, як соціялісти у Франції і Бельґії здобувають права, та який то Дмовскі зрадник польської вітчини, як то Поляки здобували "польський Львів" від Українців, та що не возьмуть Галичину в аренду на 25 літ, а тільки раз на все!   І з новим роком залунала пісня:   "Jeszcze Polska nie zginęła" i "Bartoszu, hej ostre kosy nasze..."   В непамять пішли давні кличі братерства народів, проповідувані трибунами-робітниками. Козакевичами, Гудецами...   Червоний прапор не залунав цего року на польськім партійнім "Сільвестрів", а лише: "Hej, ostre kosy nasze" — на Українців...   ______________   Остогид мені цегорічний "Сильвестер"!   Та всетаки не трачу надії на гарніщий, Новий Рік...   [Вперед! 02.01.1920] 