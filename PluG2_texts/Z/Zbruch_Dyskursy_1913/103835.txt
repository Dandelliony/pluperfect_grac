А може лютий меч...

  А може лютий меч надлюдських мук і болю Заслужено зранив смертельно нашу грудь? А може ми самі зродили нашу долю Й заслужено тепер надії наші мруть?   А може строгий перст приниження та кари По правді впав на нас бичем важких провин? А може ми самі зготовили удари Й самі в пугар життя влили гіркий полин?   А може ми самі роспяли свого духа, Пройшовши скорбний путь Голгофи та терпінь, І скніємо тепер з одчаєм слабодуха, З тавром страшних проклять майбутніх поколінь?   Судьба поклала все в щасливі наші руки: Всі скарби мріяних і молених надій. Та ми з душі села закрали їх, мов круки, І кинули до стіп брудних чужих повій.   Ми провинились, так! — ми визнаєм провину, Яка нам ваготить на серці, мов скала. Та хто не грішний? хто? — Чому-ж, чому єдино На нас важка рука жорстоких кар лягла?   Круг нас, як ті вовки, насильні та лукаві Сусіди смокчуть кров і багатіють злом. Чому лиш нам одним судилось жить в неславі І за злочинства всіх жертвенним буть козлом?   [Воля, 05.03.1921] 