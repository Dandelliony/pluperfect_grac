Посвячується новому "пророкові і мученикові".

  Фейлєтон.   Строфа.   Новий пророк являється між нами, І віщим серцем править нам державу, І нас сліпих, німих, окутих снами Веде на пир народів, в горду славу.   І перший підніма кличі великі: Я ваш Мойсей, в країну Богом дану Я вас веду маленькі, темні й дикі І в водах Волги змию вашу рану.   Я ваш пророк, любовні вірші й драми Я вам писав і вказував дорогу, Всі инші вас вели у пропасть і до ями, А я великим дзвоном вдарив на трівогу.   Сиджу в тюрмі, я мученик народний; В тюрму всадили богачі й маґнати, Глухі на се, що правив клич господний, І віще серце тиснуть грубі крати.   Антістрофа.   Пророче, знана велич Твого духа, і неприступність віщої гордині, Но твого голосу ніхто не слуха І бідний ти глаголиш "во пустині".   Твій жар, огонь, пророцтва всі даремні Бо инші нам давно їх голосили, Пиши в тюрмі елегії тюремні, Не трать на дні ні розмаху, ні сили.   А не забудь і про любовні вірші, Як тема є — то напиши і драму. Від них ми певно вже не будем гірші, Хиба що війдем до твойого храму.   Сидиш в тюрмі, ох — не журися, друже, Куй свіжу гордість з свіжого терпіння, Бо нам про тебе так байдуже дуже, Що не почуєм твого голосіння.   [Український голос, 30.04.1919]   