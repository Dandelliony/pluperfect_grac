Напад опришків на поїзд коло Львова.

Подорожні поспішного поїзда, який їхав зі Станїславова до Львова, були вчера о 12. год. в ночи сьвідками незвичайного нападу опришків під Сиховом коло Львова, нападу, який вповнї нагадує такі самі напади на зелїзничі поїзди в Росиї. Іменно недалеко зелїзничого двірця Сихів потягнув хтось з подорожних за алярмову линву, в наслїдок чого машинїст задержав поїзд. Нечайно кільканайцять опришків з револьверами в руках окружило машину. Топника звязали, машинїстови приказали під грозою втрати житя не рухати ся, а самі стріляючи з револьверів, окружили почтовий віз, на який був звернений їх напад. Почтова служба ще на час замкнула віз від середини. Перелякані подорожні утікали здовж возів. Нїхто з них не мав стрільного оружя, хоча тим поїздом їхало кільканайцять жовнїрів і оден жандарм. Також і служба поїзда була безборонна. Щойно кондуктор зі Станїславова, Юркевич, побіг до сусїдної будки і зателєфонував до найблизшого двірця о поміч. Тимчасом один з подорожних з револьвером і в товаристві служби поїзду побіг в сторону машини. На вид зближаючих ся опришки утїкли, думаючи, що всї мають револьвери. По їх утечі виявило ся, що своєї цїли зовсїм не осягнули. Кромі кільканайцяти знаків від револьверових стрілів на почтовім возї і вибитих в нїм шиб, опришки нїчо більше не зробили. Загалом дали они 30 стрілів. По утечі опришків поїзд відїхав. В Сихові переведено перше доходженє, а на двірци в Персенківцї задержано знова поїзд. Тут явила ся жандармерия. Щойно по 2. год. в ночи прибув поїзд до Львова.
Сей напад, перший в Галичинї, повинен звернути увагу покликаних до сего чинників на що раз більше псуючі ся відносини безпеки.
Як небувале явище сьвідчить сей напад про ненормальність відносин, серед яких починає плисти прилюдне житє Галичини.
Бандитизм витворює ся серед ненормальних відносин, наслїдком заниканя почутя законности, але може він бути також вислїдом нужди, або низкого культурного стану населеня. А особливо в наших часах може він черпати свої мотиви із усїх тих недомагань разом, а крім того з вихованя широких суспільних верств на "кінематоґрафічнім" бандитизмі і на лєктурі брукових часописий, що з очевидним вдоволенєм розписують ся про бандитизм в Росиї.
Доси, незвісно ще, хто ті бандити. Чи є се краєві, мазурскі або рускі злочинцї, чи може филя росийского бандитизму винесла яких "русскихъ" бандитів на нашу землю. Тому всякі висновки що до події мусять бути переведені обережно.
Але як би оно й не було, треба собі сказати, що в Галичинї настали сумні відносини. Страшна і зловіща нужда, яка налягла на нашу країну ізза неврожаю, безпереривної слоти і цїлорічної воєнної трівоги, а ще страшнїйші вигляди наслїдків сих нещасть в надходячій зимі і передновку, загальне безробітє і недостача гроша, пхають населенє із нормального шляху громадского житя в чорну челюсть розпуки і етичної анархії. Певно оно неморально і каридостойно, що голодний сягає до кишенї маючого, але й ненормально, коли в розпуцї затирають ся лїнїї "дозволеного і недозволеного" і коли в пересїчної людини, до того не сильної в етичних підставах зроджують ся мрії бандитизму і злочину.
Коли в Сихові оперували таки "краєві" бандити, то се знак, що треба скорого виступу проти бандитизму, а сей виступ повинен також виходити із скорої помочи правительства для знеможеного нуждою краю. Заспокоєні в своїх щоденних потребах горожани самі здавлять анархічні відрухи злих одиниць і не допустять до росийских відносин.
У всякім разї треба мати повну надїю що опришків приловлять і будь они краєві чи заграничні одержуть остру кару, як відстрашаючий примір для всїх тих, що раді би закорінити у нас всї росийскі звичаї і обичаї. Коли би до сегорічної нужди прилучила ся нужда в видї бандитизму, то тодї настало би справдїшне пекло в Галичинї. [Руслан, 27.08.1913] 
  * * *
  Напад опришків на поїзд коло Сихова. Вчера почало ся слїдство в справі нападу на поспішний поїзд коло Сихова. На головнім двірци у Львові вів слїдство заступник директора зелїзниць радник Ясїньский, а на полїцийній експозитурі на двірци комісар полїциї Ґондзїньский і концепіст Ґживіньский. При слїдстві були також жандарми і полїцийні аґенти. Переслухано много подорожних, які їхали тим поїздом, машинїста і топника.
Вельми підозріло виглядають зізнаня топника Мечислава Ярославского зі Станїславова, який буде увязнений. Він розказує, що поїзд нечайно задержав ся, а з обох сторін машини явили ся два мужчини, з яких один мав чорну бороду. Топник почув від них слова: "Здержіть поїзд, бо стало ся нещастє!" По тих словах Ярославский зіскочив з машини.
 Незвісний стрілив до него і кричав (в польскій мові): "Не руш ся, бо стрілю тобі в лоб", а другий приступив і звязав єму шнуром руки взад. Машинїст утїк з машини. Небавком приступив до него напасник і сказав: "Їдь дальше!" Тодї розвязали єму руки, а опришок казав єму йти до воза І. і II. кляси зараз за почтовим возом і сказав, щоби там направив прилад до здержаня поїзда. Ярославский війшов до поїзда і не говорячи нїчо подорожним про напад, направив прилад і вийшов з воза. Коло воза стояв опришок і відвів єго на машину. Тодї хотїв рушити машину, але не міг, вернув знова до того самого воза де був алярмовий прилад і вже відси вдруге не виходив, бо бояв ся. На питанє, чому перший раз нїчо не говорив подорожним про напад, відповів, що був вельми наляканий. Замітним є, що Ярославский не мав нїяких знаків на руках від шнурів. Се провірив їдучий поїздом жандарм Гуґо Конвалїка з Ярослава, якому зараз на місци впало в очи супокійне поведенє Яр-ого, підчас коли машинїс Юлїян Токарский зі Станїславова був вельми наляканий. Той сам жандарм переслухав подорожних, які їхали в возї, звідки здержано поїзд. Они зізнали, що в возї тім їхали на коритарі два гарно одягнені мужчини, заглядали все через вікно з лївої сторони поїзда і до передїлів воза, а перед задержанєм поїзда коритарі два гарно одягнені мужчини, заглядали все через вікно з лївої сторони поїзда і до передїлів воза, а перед задержанєм поїзда один з них потягнув за прилад.
Машинїст Юлїян Токарский зізнав, що поїзд нечайно задержав ся. Токарский пробував їхати дальше, однак замітив мужчину з чорною бородою, який кричав: "Бійте ся Бога, женщина випала з поїзда!" Ледви машиніст злїз з поїзда, побачив трох чи чотирох мужчин. Впали стріли. На се він зі словами: "О, Господи !" утїк до пакункового воза, де сидїв з кондуктором аж доси, доки не прийшов жандарм і візвав єго, щоби їхав дальше бо нема вже нїякої небезпеки. Після єго зізнань, упало 20 до З0 стрілів. До якого воза опришки стріляли — сего не знає. Одні подорожні зізнали, що чули найбільше 6 стрілів, а инші, що було їх кільканайцять, з сего кілька слїпими набоями.
Почтовий віз, на який очевидно хотїли опришки напасти, має лише одну вибиту шибу і один знак від стрілу. В возї везено коло 150.000 К. В амбулянсї їхали почтові урадники Журба і Буйно.
Почтовий кондуктор Хмєльнїк, зізнав, що зараз по стрілах застукав хтось до дверий єго воза. Коли Хмєльнїк отворив віз, почув слова: "Почта нехай піддасть ся, нїчо вам не буде, в противнім случаю будемо стріляти і висадимо віз в воздух". Хмєльнїк не втратив надїї ратунку, мимо сего, що опришок мав в руках револьвер і в одній хвилї замкнув двері на засуву. По тім впав стріл через вікно до воза. По яких 15 хвилях настав супокій.
На тім покінчено вчерашне слїдство. В околици Сихова слїдить в тій справі жандармерия.
Нинї о 10. год. рано виїхала на місце випадку судова комісия, щоби там перевести наочні оглядини.
  [Руслан, 28.08.1913] 