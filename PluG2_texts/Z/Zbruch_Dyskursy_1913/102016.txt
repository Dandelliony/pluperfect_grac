Ніяґара. — На руїнах Тускулюм.

Воля, 07.12.1920   Ніяґара.   Проснувся демон вод, спустився з огорожі І грянув стрімголов, немов скажена туча. Рокочуть буруни і піниться кипуча Пекольна западня. Мов полчища ворожі,   Кітлують вали вод і у безсильній дрожі Зімлілими падуть. І тільки хіть жагуча, Кусає їхню грудь, що люта та могуча, Клекоче та кипить на Прокрустовім ложі.   А вітер підніма' до неба срібну піну, Що рине з білих уст зімлілого титана, І з блисків і тремтінь мереже барвну дугу,   Та росить з неї дощ янтару та рубіну. Так бореться в людстві погубна хіть Шайтана І родить вічний біль і вічну скорб і тугу.   Ніяґара, 1914. р.     На руїнах Тускулюм.*)   В руїні все лягло: роскішнії палати, Фонтани, гіподром і луки тріюмфальні. Забутими стоять тераси театральні, Сумують по кутках ображені пенати.   Колись тут при піснях безжурні антенати Кружляли з рук до рук з вином чарки хрустальні, І пяний тетрахорд і екльоґи похвальні Пестили різунів, що вміли панувати.   І ти, фільозофе, тут з ласки пана мріяв; Дивився з сугорбів у безвісти віків І думав, як би рай потомности здобуть.   В руїні все лягло і вітер все розвіяв. І тільки наросло ще більш німих гробів І більше бур'яном заріс вселюдський путь...   *) Тускулюм, місце уродження Старшого Катона, де між другими руїнами находяться розвалини т. зв. Tusculanum, де фільозоф писав свої "Тускулянки". — П. К.   [Воля, 05.12.1920] 