Бутинець.

Між Ворохтою, а Воронєнкою, за останнїм віядуктом три нові віллї-лїтинї. Се мінїятурна, чисто україньска кольонїя, Бутинець. Кількох професорів коломийскої ґімназиї купило від Гуцула спорий шмат полонини і будують собі мешканя на лїто. Доси викінчено три гарні, просторі доми, по шість комнат з кухнями і всякими потребами. Се лїтинї проф. Головки, Лепкого і Кузьми. Положенє прекрасне. З одного боку, глубоко в долинї, біжить зелїзничий шлях, з другого у ярі журчить гірский потік, на право і на лїво, мов висока, зелена стїна, смерекові лїси. З поверхів видно цїлий ряд верхів. Особливо гарно рисує ся зелений хребет Ребровача. На право зелїзничий дворець, війскова башта і найбільший на тім шляху тунель, 1000 метрів довгий. За річкою, по другім боцї яру, гуцульскі ґаздівства. Видно їх дуже добре і зайти до них можна за яких 15 хвиль, але гамір від них не доходить. Тож, хто хоче відпочати і втихомирити свої нерви, хто хоче зажити цїлковитого спокою і перебувати сам на сам з мамою природою, най їде на Бутинець. Тут він спокійно може блукати по тїнистих лісах, купати ся в невеличкім, але чистім і зимнім потоцї, віддихати сьвіжим воздухом, богатим в озон і запах живицї, а кождої хвилї може зелїзницею дістати ся до Ворохти, Микуличина, Делятина, або на другий бік на Угорщину. Положенє високе, як Закопане (850 метрів), множество чатинних дерев, богато сонця, сухий терен, вказують на Бутинець, як на дуже пригідне лїчниче місце. За ярком є доволї богато гуцульских лїсків та сїножатий, на котрих можна би збудувати заведене лїчниче, але наші люди волять чужим, і до того ворогам свого народу, набивати кишенї. Нинї на цїлій лїнїї від Делятина до Воронєнки повно польских санаторий і пансионатів, а нашої анї одної. Цїлий той шлях, се одна жила чужої культури, котрою винародовленє вливає ся в гуцульский органїзм. Найбільші гуцульскі дуки розпили ся лїкерами і коняками, жиди покупували верхи, Поляки набувають леваду за левадою, будують віллї, запроваджують Польщу. Ворохта польска, мов Закопане, Яремче жидівске, а наші тулять ся, мов заволоки, або комірники. Сумно, дуже сумно! Тільки людий виїжджає в тутешні гори, перебувають тут місяць-два, а не видно нїяких хосенних слїдів їхнього побуту. Прилетять, як птахи, погукають по лїсї, поспівають наших пісень, вилїзуть на оден-другий верх, зітхнуть дивлячи ся, як чужа филя заливає нашу землю, тай їдуть назад"покріплені на душі і на тїлї". А можна би, і треба би робити богато. Нема читалень, відчитів, гуцульских спілок, крамниць, нїчого. Через два місяцї що року можна би осьвідомлювати наш нарід, орґанїзувати єго, заохочувати, щоб будував власні доми і винаймав на лїто, ширити переконанє, що кождий клапоть рідної землї, проданий наїзникови, се великий гріх. Гуцул з природи талановитий, бистрий, інтелїґентний, але ним треба заняти ся, треба з него зробити Українця. А о се мало хто дбає. От приміром в Дорі заложено крамницю і она дуже добре йде, отворено читальню і в ній що недїлї відбувають ся популярні відчити, чиж не можна би того самого зробити в Микуличинї в Ворохтї і в инших лїтинях ? З такими думками йду подивити ся, як Гуцул траву косить. Чах-чах-чах! — мило глянути на сего гарного, стрункого косаря що не йде, а пливе крізь море пахучої трави лишаючи за собою, мов корабель на филях, ясно-зелену смугу. За ним єго жінка. Гарно вбрана, сама, як з образу Северина на землю ступила, йде і любовно приглядає ся роботї свого мужа. Ідиля. Дай Боже щастє! Дай Боже і вам! Гарне сїно будете мали сего року. Що гарне, то правда, лиш, щоб Бог дав щасливо зібрати, бо дуже дощі. А що мають казати тії на долах ? Їм сто раз гірше. Правда, але і нам придалаб ся погода. Чоловік не риба, єму сонця треба. — А се сїно в оборозї чиє? — питаю. Моє — каже Гуцул — торішне. А чомуж ви не докупите собі корови, тепер набіл дорогий можна би заробити. На що мені! Маю одну, ще би за другою бігав! Я і так своїй дитині більше лишу, як "покійний дядя" менї лишили. Ось тобі гуцульска льоґіка — думаю собі. А ґаздиня дивить ся на мене привабно тай каже: Більші гроші, більші гріхи. Як то? — питаю. А так, що в нас хто богатїйший, то й більше грішить. Розбирає єго. От і вчера оден дука жінку сокирою зарубав. Запивали ся, гуляли, він собі на право, а она налїво — знаєте. Він від любаски вертав і її з любасом придибав, тай сокирою, як гадюку убив. Щож то у вас люди до церкви не ходять, проповідий не слухають, чи що? У нас від Йорданю церква зачинена. Пан-отець втїкли. Гарна істория думаю собі. Читав я колись якусь новелю "Їмость втїкла", але щоб еґомость утїк, про таке не було чути. — Як то втїкли? Може їх перевели куди, а нового не вспіли прислати — кажу. — Нї, поїхали кудись перед Йорданом тай до нинї нема. Дїти родять ся і вмирають нехрещені, люди живуть на віру, вмерцїв ховають самі, без пан-отця. А Яблониця наша велика і село богате. Покійний пан отець гарно собі жили, а тоті якось нас незлюбили, тай забрали ся. Щоб перервати немилу розмову, пращаю ся і йду в напрямі шляху. Видно єго знаменито; біжить глибоко в долинї, поміж двома стїнами, висїченими в земли. На право губить ся в чорнім горлї тунелю, на лїво зникає за віядуктом в лїсї. Тихо. Нараз шини починають шипіти, як би з далека поїзд надїздив. Але то 10 рано, жаден поїзд тепер не їде. Чекаю. Нараз стук мов у млинї і перед моїми очами пересуває ся велика, нова тресина. На нїй польский сьвященик, трох панів і якийсь зелїзничник. Вертають зі служби Божої, яку нинї, в день польського свята, правили в Вороненьскій каплицї. Той сьвященик лїчиться на груди у Ворохтї, пани то гостї з ріжних сторін сьвіта, але всї они почувають ся до обовязку ширити польску культуру wśród dzikich Huculów. Зелїзниця дає їм тресину. Каплицю відібрали від руских робітників, що будували тунель і поставили її для свого побожного ужитку. Приїзжають що недїлі і сьвята. Яка де тільки душа польська є, біжить на зазов дзвінка, молить ся, слухає патриотичної проповідки, а Гуцули голови собі розбивають. Mea culpa, mea culpa, mea maxima culpa - amen.
  