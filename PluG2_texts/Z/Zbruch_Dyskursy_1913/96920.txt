Поезія.

  І прийде час...   І прийде час: Задзвонять дзвони, І в нашій вольній Україні, Зрадіють вольних міліони Засвітить сонце на руїні,   І брат обійме друга-брата, І на Вкраїні без кордонів Діждуться люде волі свята, Під небо вдарить голос дзвонів.   І гратиме в просторах три дні; Загомонять веселі звуки, Що вже минулись наші злидні Що житимуть на волі внуки.   І прийде жданий день обнови; Всміхнеться край, пропаде горе, І в краю мук, і сліз, і крови Щастя недолю переборе.   Ми дали з себе все, що було гарне, І цвіт народу ми на бій післали, І в смертнім бою ми з мечем упали, А наші жертви не пішли на марне.   Тяжкі кайдани мали ми розбити, І рідну землю кровю покропили, І білим тілом поле зволочили, І вчили внуків рідний край любити.   Мечем різьбили ми імя народне, Гарматнім громом записали в книгах, І мліли, гибли на ледяних кригах З гаслом, що прийде свято великодне.   В годині лютій зберегли ми віру, В руках ми сильно прапор наш тримали, І з боєм дерлись на високі скали; До кращих днів ми звали масу сіру.   Всі наші труди, наші всі терпіння, Минуле наше хай за нас говоре, Тоді як світло темряву поборе І як настане свято воскресіння.     Чужих богів не ставте на престоли!   Нехай, що на руках у вас мозоли, Нехай у вас не має повних скринь, Чужих богів не ставте на престоли І не красіть чужим добром святинь.   Внесіть до них усе святе, пречисте, Всі скарби душ і зміст усіх стремлінь, Щоб там були, як сонце промінисте, Спільним добром будучих поколінь.   Внесіть усі терпіння, муки й болі, Пролиту кров і пекло довгих літ, Повстане рідне на новім престолі, І сотворіть для внуків свій завіт.   Щоб в нім найшли гарт духа, силу волі, Щоб викули вінець безсмертних діл, І вижали багате жниво в полі, Що вродиться на гробі наших тіл.   [Громадська думка]   