Царівна.

  Мало свято відбутись врочисте: Мала пишна царівна прийти! Мала люба моя на устах, на очах промінистих Тихий світ, ясний усміх мені принести. Мала люба прийти, Дорогая прийти.   Сонце в очі проміннями било, Сонце очі сліпило, Сонце шлях, — гей! царівні моїй сонце шлях заступило! Щоб до мене не йшла, Щоб той усміх йому віддала Та, що серце так радісно, буйно любило!   Але певен я ждав. Всею силою думки палкої, Всею міцью любови святої Я привіти на зустріч укладав. Боже, Боже! Які я слова добірав! Скільки серця-чуття, скільки болю я в них складав! То ж не знати було, чи я пісню співав, Чи молитву читав, Чи уривки забутої казки Про царівну, про чари і ласки Я з своєю, новою, я з казкою серця сплітав.   Так я ждав... І завважив я ждучи, Як мінилося сонце блискуче, Як помліло проміння сліпуче, Як поволі між гори, ізвори, Між клен-древа, зелені явори. Від шпилів та й на тії узбочі Впали тіні, мов вії дівочі. І я бачив, як заздрість і гнів Взяли сонце велике, червоне, Як від гніву того край небес заярів, Як від гніву того, наче мак, наче тії піони, Спалахнули верхи яворів.   І ударили дзвони вечірні, Аж під небо метнулась луна, І виходила пишна царівна — Мрія, пісня моя чарівна! А під ноги, царівні під ноги, Сонце з того жалю здовж дороги Роскидало багацтво безцінне: Тихі сльози-рубіни, рубіни...   В небі сходила зоря вечірня, Йшла до мене прекрасна царівна, Йшла царівна, з очей проміниста, Світла, ясна, мов Діва Пречиста. . . . . . . . . . . . . . . Наближалася хвиля врочиста...   [Воля, 03.07.1921] 