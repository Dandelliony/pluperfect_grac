Готовмось до боротьби!

(Поклик до полонених Українцїв).  
   Президія Союза визволення України оголошує такий поклик до полонених Українцїв:   Вибила врештї година погибелї крівавого царизму. За всї кривди, счинені царями і їх прислужниками народам Росії, прийшла давно мріяна і заслужена кара. Революція, неминучий вибух якої ми передбачали від того дня, як спалахнула війна, охопила цїлу Росію скорше, нїж того можна було сподїватись. Власть опинилась в руках народнїх представників, а в перспективі зарисовуєть ся запровадженнє в Росії демократичної республики. Разом з демократичними елєментами всїх народів Росії бажаємо запанування нефалшованого народоправства і маємо надїю, що до сього прийде. В сїй цїли мають бути скликані установчі збори і вони рішать, хто і як має правити російською державою. Сподїваємось, що се рішеннє відповідати буде засадам поступу, свободи, рівности і справедливости. Рівности і справедливости для всїх людей, для всїх націй.   І перед нашим народом розкриваєть ся широке поле боротьби за своє визволеннє. До сеї боротьби мусимо тепер же стати, мусимо до неї належито приготовити ся. Мусимо виставити в усїй повнотї наші національні постуляти і змагати до переведення їх в життє. Тільки тодї загальні полїтичні свободи будуть мати для нас реальну вартість, коли цїлий український народ, цїла українська земля дістане запорученнє повної своєї самоуправи. Але се треба вибороти. A в сїй боротьбі потрібна орґанїзація, потрібні матеріяльні засоби. Може вже недалекий час, коли сотнї тисяч полонених Українцїв повернуть до рідного краю, щоб там приложити свої руки коло збудування нової вільної України. Поки се наступить, — використаймо тут час, зорґанїзуймось і складаймо датки на Український Бойовий Фонд. І вже тепер, як можемо і чим можемо, спомагаймо революцію, бо побіда революції є й нашою побідою. Сконцентруймо всї свої духові й матеріяльні сили на одну велику цїль — приверненнє волї й незалежности нашій рідній землї — Українї.   Жертви надсилати під адресою Nachrichtenblatt des Bundes zur Befreiung der Ukraina, Wien, VIII, Josefstädterstraße 79, T. 6, з допискою "На український бойовий фонд".   [Вістник Союа визволення України, 01.04.1917] 