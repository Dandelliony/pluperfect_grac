Бог і Смерть.

  (Гуцульська лєґенда.)   Коли Бог створив перших людей і все, що живе на землі, створив Він і Смерть. Була вона подібна до людини, була гарна, мала людське серце і людську душу і була добра.   Одного разу Бог покликав до Себе Смерть і каже їй:   — Дивись, он там, коло того лісу, стоїть халупа, в якій живе побережник. Піди і принеси Мені його душу.   Пішла Смерть по душу побережника.   Заходить до хати.   — Тут живе побережник? — питається в жінки.   — Тут, — відказує жінка побережника.   — А де він?   — Нема, пішов десь до лісу, — каже жінка. — А нащо тобі його треба?   Смерть і каже:   — Я — Смерть, яку післав Бог по душу твого чоловіка.   Почула це жінка побережника залилася слізьми, впала навколішки перед Смертю і заголосила:   — На кого ж залишаєш ти мене, нещасну вдову, і шестеро малих діточок — сиріт!   І почала благати Смерть не брати душу в чоловіка.   Поглянула Смерть на шестеро малих діточок, подивилася на бідну жінку побережника і стисло їй серце в грудях від жалю до них.   Повернулася, вийшла з хати і помандрувала до Бога.   Приходить, а Бог і питає:   — А де ж душа побережника, по яку Я посилав тебе?   І відказує Богові Смерть:   — Не взяла я душу в побережника. Поглянула я на бідну жінку його, подивилася на шестеро малих діточок, які зостануться сиротами після нього, і подумала: "А хто ж подбає про них, бідних, коли я заберу його душу!" Жаль мені стало їх і не взяла я душі побережника, по яку Ти посилав мене.   І каже Бог Смерти:   — Іди до моря, спустися на дно морське і принеси Мені камінь, який лежить там.   Пішла Смерть до моря, спустилася на дно морське, взяла камінь, який лежав там, і приносить його до Бого.   Бог і каже:   — Розбий цей камін.   Розбила Смерть камінь, а в каміню червяк.   І каже Бог Смерти:   — Ти бачиш червяка? Як же могла ти думати, що Я не подбаю про малих шістьох діточок побережника, по душу якого Я посилав тебе, коли Я пам'ятаю про червяка, який лежить у середині каменя на дні моря.   І, сказавши це, махнув Бог рукою на Смерть.   І стала Смерть — бездушною, безсердечною, страшною і злою.   [Воля, 02.04.1921] 