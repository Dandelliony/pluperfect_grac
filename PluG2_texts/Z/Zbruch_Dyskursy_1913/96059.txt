Із ціклю "Вулиця".

  МІСТО.   Чому так вабиш мене, вулице великого міста?...   Завжди я стежу за тим, як що вечора оповиваєшся ти таємницею і тонеш в контрастах...   Казкові візерунки світла й густа темрява тягнуть в обійми свої все живе, утворюючи одного Паяца, що тоне в сміхові й сльозах...   Грюкіт колес і стукіт копит по брукові, завивання автомобільних сірен, алярмовий дзвін трамваїв, сміх і ридання, гомін і шепіт сплітаються в акорди...   ...На оголених нервах грає вулиця.   Вакханічний танок творить тисячеголовий Паяц під акорди своєї музики.   Пахощі напіврозквітлих і вміраючих квітів і сморід, що видихають з пащ своїх роскішні палати й брудні пивниці, вдихає Він, пяніє й натягає струни до найвищої ступені, аби заграти Гимн Сучасному...   ...Хоче стерти контрасти й утворити гармонію.   І скільки що вечора рветься тих струн, з останнім риданням з останнім проклоном!?...   Скільки їх гине?...   Вони не внесуть в Твою музику, Паяце, дізгармонії.   ...Вони окриляють тебе надією...   Але я стежу за цим і тримаю вічно оголеними нерви свої, щоби не вмерла дізгармонія, й не вгасла пісня проклону, тобі, Вулице, великого міста...   СУЧАСНЕ.   Восьма.   Музика котиться тихими хвилями.   Світло вже присмерком ллється.   Каварня дрімає в муфті диму. Лише де-не-де за столиками маячать людські постаті.   Це ті, що повернулись по вечері...   Скільки я ні вдивляюся в ці постаті — вони всі мають між собою одно спільне: Шлунок панує над всім. Шлунок варить по вечері і втяг в цю роботу нерви, думки, жвавість, хотіння...   Музика котиться тихими хвилями...   В півдрімоті каварня. З прихрапом перетрилюються шинка, біфштек, салата, квасоля...   Посоловілі обличчя схилилися над столиками і хотять удати, що впиваються продуктами творчости дня...   Девята.   У відблисках світла тонуть кольони.   Келихи кидають промінясті, хвилюючі дзвони і зливаються із сміхом жінок, молодиків, кректінням і кахиканням лисих дідків.   Постаті все прибувають, прибувають, прибувають... Прокинулися, ожили, підбадьорилися ті, що здавалися зівялими полозами круг столиків.   Погасли огні шлунків.   Нерви, насичені поживою, тремтять в унісон музиці.   Бравурно плутається музика в хвилях диму, між постатями, лоскочеть насичені нерви й годуєть фізіолоґічні зародки в кождому орґанізмі...   Десята.   В музиці ніжно-пяній, баркарольно-тремтячій тоне каварня.   Звиваються і млосно тріпочуть бажання...   Каварня нагадує пароплав, що краями своїми вже торкається пристані й кидає якор свій.   Останній акорд музики...   Як налякані алярмовим сиґналом, схоплюються постаті й натовпом линуть у двері, на повітря.   _______________   Подібно регоче звір похотливости і вказує кожній парочці шлях до забуття...   В КАВАРНІ.   І.   Сиджу в каварні.   Кава російська, турецька, варшавська, віденська... Так само й жінки. Мляві з припухлими очима Московки, блескучоокі репрезентантки Сходу, чепурні Польки, грубі Німкині.   І кава і жінки продаються досить жваво.   А про те каву пють хіба про око, — більше дивляться на національні гордощі кождої країни...   Кому що подобається...   Мені подобається он та самітна дівчина, що сидить поруч зо мною за мармуровим столиком...   З жахом дивиться вона кудись вперед і шепче підкрашеними устами якісь невиразні слова.   При кождому наближенню гостя плечі її здрігуються і в очах займається полохливий вогник.   Їй не більше пятнацяти-шістьнацяти, але всі дарунки долі прийняла й пережила вона...   Можна? — запитує, кланяючись і улесливо всміхаючися чорним проваллям якийсь панок.   — Прошу — шепче вона тремтячим голосом.   По її обличчю розливається невиразний жах, а на устах усмішка страждання...   І... Подруги їй заздрять...   II.   Ах, що мені до того?   Що мені до того, що уста твої так штучно підмальовані?   Вониж відповідають з піднятому трунками мойому настроєви.   Я напевне знаю, що очей твоїх не може торкнутись фарба, бо згорить в безодні вогню, що мент за ментом вибухає з них.   Я ще одно знаю...   Сказать?...   Штука безсила перед природою і ніякий різьбар не в силі прикрасити уста твої такими перлами, які сялиб соковитою глязурою.   Я ще одно знаю, але того вже не скажу...   А про те!...   Мила! Ми-ж обоє знаємо, що і натура і штука мають свою Біржу...   [Вперед! 04.03.1920]   