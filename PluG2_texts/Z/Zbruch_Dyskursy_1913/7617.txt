Д-р Бобжинський.

Вчора приняв цїсар на авдиєнциї димісіонованого намісника Галичини, д-ра Михайла Бобжинського, котрий перед виїздом своїм до Відня розпращав ся листом з підчиненими собі урядниками галицького намісництва. Не знати, який характер мала ся авдиєнция — чи була вона авдиєнциєю полїтичною, чи тільки етикетальною, пращальною авдиєнциєю уступаючого високого урядника адмінїстрацийного. Якби брати за правду всї ті вістки і коментарі, які в звязи з димісиєю д-ра Бобжинського приносила ворожа йому вшехпольська, подоляцька і руссофільська преса, то треба би здогадувати ся другої евентуальности. Бо преса та — в словах инодї дуже близьких звичайного насьміху над поваленим противником — впевняла й доси впевняє, що димісия д-ра Бобжинського була нїчим иншим, як полїтичним погромом сього полїтика; принятя димісиї він — впевняють — спершу не сподївав ся; до цїсаря його на авдиєнцию не покликано; всї поради його що-до наслїдства по ньому з'ігноровано, а його самого до останної хвилі оставлено в непевности про дальші наміри правительства в области галицької соймової й намісниківської крізи. Одним словом — що міродатні круги поступили з д-ром Бобжинським так, як поступаєть ся хиба тільки з урядником, який надужив довіря та в супереч повновластям пішов у дїяльности своїй в напрямі иншім, нїж той, який зазначено йому міродатними кругами.
Скільки в сих вістях і коментарях правди, сказати не можемо. Можливо, що не все те правда, що хотїли би тут мати за правду Slowo р., Gazeta пar., Галичанинъ і Прик. Русь. Можливо, — й імовірно навіть — що колись дійде до публичної відомости правдиве представленє недавних подїй та що значінє їх покажеть ся в иншім сьвітлї, нїж те, яке кинули на них полїтичні вороги д-ра Бобжинського. Згідне з дїйсним станом справи висьвітленє подїй сих і їх значінє важне нетільки для особи б. намісника: воно було би цїнне також як причинок до зрозуміня державної й краєвої полїтики останних тижнїв і найблизших може років. Але розвязати сї загадки нинї не беремось. Коли ж згадуємо в сїй хвили про злобний і насьмішливий тон, в якім кольпортувала вісти про погром Бобжинського преса йому ворожа (не забуваймо при сїм також про християнсько суспільну Reichspost !), то тому, що тон сей незвичайно характеристичний для настрою вшехпольсько подоляцько-руссофільсько християнсько суспільної коалїциї нетільки супроти особи д-ра Бобжинського, а — і се головне — також супроти тих адмінїстраций-н и х прінціпів і полїтичних ідей, якими руководив ся д-р Бобжинський в останних роках своєї публичної дїяльности.
Обсяг власти й компететенциї галицьких намісників без порівнаня ширший від обсягу власти і компетенциї намісників инших країв. Виїмкове становище галицьких намісників не основане на писанім законодавстві полїтичнім Австриї, а на неопублїкованих договорах між польськими полїтиками й короною, постановлених в часах перестрою держави після 1866 року. Се становище тимсамим тільки полїтичне й фактичне, а не законне й конституцийне. Полїтично становище галицьких намісників характеризуєм ся на зверх сим, що позиция ся застережена для полїтиків польської національности та що інституция намісників Поляків спільно з інституциєю Поляків мінїстрів ("для Галичини") являєть ся ґарантиєю і символом певної безпосередности державної польської нациї в Австриї, безпосередности, яка передовсїм здїйснюєть ся в відношеню держави й Поляків до руського народу в Галичинї.
Сей стан річий, нетільки законно не оснований, а просто суперечний з духом державної конституциї, побудований на притасканій з мадярського полїтичного лєксикону ідеї "полїтичної нациї" (Поляки) і неполїтичної "національности" (Русини), — наш нарід усе поборював, усе проти нього протестував, нїколи його за лєґальний не признавав і нїколи його таким не признасть.
Таке прінціпіяльне становище нашого народу супроти к о ж д о г о , без ріжницї особи, намісника Поляка, покликаного до виконуваня власти над нашим народом, надїленого виїмковими, конституцийно неумотивованими повновластями до сього. Із становища сього нарід наш ставив ся неґативно також до іменованя намісником д-ра Бобжинського. Одначе в сїм конкретнім випадку мало наше суспільство ще й инші, конкретні причини заняти супроти особи д-ра Бобжинського становище неґативне: адже се був творець і виконавець сумної памяти "системи" в нашім шкільництві, системи звязаної з іменем його, системи, якої цїль зазначена словами його: "щоби сїм мілїонів галицького населеня вважало себе добрими Поляками".
Сього було доволї, навіть аж за багато, щоби цїле українське суспільство, могло і мусїло бачити в іменованім перед 5 роками наміснику не щось инше, як накиненого нам проти нашої волї наслїдника пок. Андрія Потоцького і колишнього співробітника ґр. Казимира Баденїя. Як такого наслїдника наш загал приняв д-ра Бобжинського і на дїяльність його як такого намісника готовий був наш загал реаґувати.
Коли-ж уступлено особи д-ра Бобжинського із становища начальника краєвої адмінїстрациї супровожаєть ся в нашім суспільстві почуванями в дечім инакшими, як ті, котрими супровожались уступленя цїлого ряду його попередників, і як ті, якими супровожалось його вступленє в урядованє в намісниківській палатї, то причина лежить в умових прикметах д-ра Бобжинського, в його науковій і полїтичній далекозорости, в його здібности бачити суспільні й полїтичні явища і в здібности сї явища полїтично цїнувати.
Учений, котрий десятки лїт житя перебув на слїдженю внутрішного житя і полїтичної долї народів, тверезим оком побачив, що сила нашого народу і степень полїтичної сьвідомости далеко вже виросли понад ту міру, яка позволяла попередникам його системою абсолютного безправства загорожувати нашому народови дорогу до виповненя тих законних рамок, які дає конституцийна державність; учений знавець душі народів зрозумів психольоґічну неможливість зношеня українським суспільством такого згірдного іґнорованя, яке виявляли супроти нас його попередники; автор "Істориї Польщі" не міг не жахнутись перед наслїдками, які навіть для польського суспільства мусїла привести введена в систему практика нехтованя законів в ясний день, метода деморалїзациї урядників, система адмінїстрацийної коррупциї. І наслїдком розуміня сього були з'усиля д-ра Бобжинського ввести в адмінїстрацию галицьку духа правости. Коли нинї бодай вчасти почуваєть ся в Галичинї, що живемо в державі правовій, то не можна забути, що перший почин до поправи адмінїстрациї в сїм напрямі вийшов від д-ра Бобжинського.
Дослїдник істориї Польщі і східної Европи не міг не пізнати величи сеї небезпеки для житя, істнованя і будуччини всїх народів і держав, сумежних з Росиєю, яка налягає на них і насуваєть ся на них з боку тої напів-азийської полїтичної потвори. А зрозумівши се, не міг д-р Бобжинський — і як польський патріот і як заступник австрийської держави в сумежній з Росиєю країнї — не добачити грози небезпеки, яка йде від росийських національних і релїґійних махінаций в країні і від твору полїтичної слїпоти і загорілости — польсько-руссофільського союза в Галичинї. Не міг врештї закрити очі перед безперечною правдою, що не в чім иншім, як в зростї й силї української національної ідеї лежить запорука спиненя полїтичного й національного "обруссенїя" середної Европи. За зрозумінєм сього пішли полїтичні зусиля д-ра Бобжинського в цїли погашеня ворожої і протизаконної полїтичної пропаґанди і в цїли розбитя польсько-руссофільського союза.
За одно і за друге — за вкорочуванє самоволї адмінїстрацийної і за поборюванє росийської ориєнтациї в галицькій полїтицї — супровожає уступившого намісника ненависть з боку усїх тих кругів, котрі на безправстві адмінїстрациї і на русофільській ориєнтациї полїтичній будували своє полїтичне істнованє.
Ся ненависть і сї причини її — факт, з яким вороги уступившого намісника навіть не вважають за відповідне крити ся. Се — рівночасно й факт полїтичного значіня, з котрим прийдеть ся числити ся й нашій полїтицї. 