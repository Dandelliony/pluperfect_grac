В перші роковини Падолиста.

  Благословенна будь священна хвиля, Благословенні невмірущі дні! Ви розповили Велетня з безсилля І сили люду, скамянілі в сні, Збудили дивом на геройське діло.   І сталось чудо!... Лазарове тіло, Закуте в гробі три дні, три віки, Воскресло, встало, кровію скипіло І, меч двосічний взявши до руки, Пішло до бою з темним духом смерти.   Лиш підлий хоче добровільно стерти Своє нікчемне ймення з карт буття. Імя героя не на те, щоб вмерти І понестися в безвість забуття! Воно від роду помянесь до роду!   Нехай святиться гордий стяг Народу, Який простерся на верхах Карпат! Він сонне море сколихнув до споду І, збивши хвилю в дикий водопад, У скелю грянув — аж здрігнулись гори!   І від надхмарних шпиців Чорногори Аж до плодючих понадсянських піль Знялася пісня, як бурхливе море: Нехай пропаде наш відвічній біль! Восанна гордим Лицарям! Ми вольні!   Ми вольні! — Вправді ворота пекольні Повстали проти наших вічних прав І вправді наші здобутки мозольні Варшавський злодій підступом закрав. — Дарма! — Ми вольні і будемо вольні!   [Український прапор, 01.11.1919] 