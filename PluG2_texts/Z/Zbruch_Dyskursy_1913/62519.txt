З перед двох лїт.

Арештованє Українцїв у Львові під російським наїздом  
   Нинїшної ночи з 17. на 18. с. м. припадають дволїтні роковини першого масового арештованя російськими властями виднїйших Українцїв у Львові. "Освободителі Подъяремної Руси" занявши Львів, поробили при помочи тутешних москвофілів точні списи оставших у Львові виднїйших Українцїв і в ночи з 17. на 18. лютого 1915 р. зарядили ґенеральну ревізію по їх мешканях. Тої ночи арештовано у Львові около 60 Українцїв, між ними директорів "Днїстра" д-ра Степана Федака, д-ра Володимира Охримовича, дир. "Народної Торговлї" Заячківського, ректора дух. семинарії д-ра Боцяна, адвоката д-ра Миколу Шухевича, емер. радника вис. суд. кр. Льва Шеховича, священиків з Юра о. радника Теофіля Бобикевича, о. д-ра Горишкевича і о. д-ра Соболя, редактора "Нового Слова" Миколу Курцебу, урядника "Провидіня" Івана Івашка, урядника унїв. біблїотеки д-ра Богдана Барвінського, ґімн. професора о. Ярослава Левицького, власт. реальности Василя Грицькова, Василянина братчика Ґродзкого, зелїзничого шлюсаря Миколу Бучинського, унїверситетських студентів Стафіняка, Войнаровського, Осипа Партику, Осипа Недїлку, Ловицького, Евгена Чубатого і много, много инших, котрих імена і назвища повинні подати ті, що з ними тодї сидїли. Між арештованими була також наша звісна громадянська дїячка Константина Малицька. Арештованих приміщено в арештах при вул. Казимирівській, звідки за якийсь час випущено декого на волю, а решту задержано аж до хвилї вивезеня до Росії (в маю 1915 р.).   В слїдуючих днях переведено дальші арештованя — часто серед білого дня на вулици. Тодї арештовано між иншими: адвоката з Яворова д-ра Романа Секелу, лїкаря д-ра Олександра Барвінського, редактора видавництва "Просвіти" Юліяна Балицького, адв. кандидата д-ра Івана Бандля, урядника кр. Союза ревіз. Івана Тишкевича, урядника кр. Видїлу Осипа Лотоцького, переплетника Івана Чарнецького і ин.   В мартї 1915 р. арештовано майже весь персонал тов. "Днїстер" і посла д-ра Теофіля Окуневського з Городенки та о. Осипа Іванця, декана з Ременова коло Львова, що як раз тодї були (в "Днїстрі") в мешканю свого свояка пок. д-ра Евгена Озаркевича. Нових арештантів приміщено здебільша в вязници при вул. Баторія, де вже від довшого часу сидїли перші арештанти українські полїтичні (ще з осени 1914 р.) дир. книгарнї Наукового Тов. ім. Шевч. Дермаль і нотаріяльний кандидат Михайло Мочульський.   З арештованих померли в львівській вязницї ще в часї наїзду студенти Стафіняк і Войнаровський, а на засланю в Росії Кость Паньківський і Микола Бачинський.   Велику більшість арештованих в лютім 1915 р. львівських Українцїв вивезено опісля до Росії і розміщено здебільша в Сибіри (головно в далекій єнїсейській ґубернїї), де пробувають доси.   З тодїшних арештантів позволено вернути до Львова тільки одному д-рови Федакови.   О скільки знаємо з достовірних вісток, богато з полїтично-засланих Українців зі Львова (і взагалї з Галичини) жиє в Росії в великій нуждї. Обовязком нашої суспільности є прийти їм з помочю. Недавно оголошено зазив в наших часописях до жертв для полїтично засланих галицьких Українцїв, але сей зазив минув майже зовсїм без слїду.   Пригадуючи нинї нашу мартирольоґію з перед двох лїт, звертаємо ся ще раз до нашої суспільности з просьбою, щоби складала датки на жертви російського наїзду, присилаючи гроші на адресу Тов. вз. кредиту "Днїстер" у Львові, вул. Руська 20 ч. кн. вкл. 10.200.   [Дїло] 