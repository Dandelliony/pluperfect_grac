Київські арабески.

  І.   Шалений рух. — Крикливі гасла. — Бунтарні співи. — Загальна руїна. — Це Червона Революція...   Патетичні вигуки. — Засідання. — Наради. — Постанови. — Це "пролєтарська творчість"...   Чекання. — Зітхання. — Запобігання. — Нарікання. — Це "сучасне мистецтво"...   Місто конає в безконечних чергах за хлібом, а село — гине в безпросвітній темряві. І в місті і на селі панує дух руїни, поширюється страшна зненависть друг до друга, неймовірно зростає бандитизм, поближається царство дикунства. Ще трохи такого руху і ми досягнемо останнього щабля, — того щабля, за яким починається безмежність первісного життя.   Але, — вибачайте мені за наївне питання, — чи потрібно нам це все? Мені, наприклад, невимовлю боляче говорити про це, але очевидні факти занепаду людського духа настирливо спонукують до цього. Цікавить мене становище нашої творчости — взагалі, а мистецтва — особливо. Наскільки я помітив, — обминаючи цілком самостійного Тичину, — наші препрославлені "сучасні поети" довели розвиток поезії до звичайнісенького ремесла:   "Хай оболещує (?!) її, Брехає (?) суд над нами — Були ми з роду палії І будем паліями". —   Автор цих "поез" сміливий хлопчик. Він ходить в універсальнім френчі, носить анґлійський проділ, співчуває одній, модно-революційній партії, а тому вважає зайвим учитися якоїсь там "рідної мови" і притьмом преться на Парнас. Самоупевнивши себе в своїй "ґеніяльности", він гордо повчає: — "Поезія теж ремесло"...   Тільки біда в тому, що його наука ні до чого — надто мало в "оболещуванню" науки, але багато незнання. Отже, нехай вибачить мені самовпевнений поет і нехай трошки подумає над тим, що вирікає:   "Плакаймо, плакаймо, плакаймо, Небо запалося трунами"...   Мушу признатися, що це мене зовсім не лякає й не зворушує, а тому я спокійно кидаю подібні "поези" в "пещь огненную" і нехай вона там собі "сплакаються", хоч би їх писав "музаґетський" п. Володимир Ярошенко...   II.   "Страха ради юдейського". —   Ви розумієте, що це значить?...   Була видрукована така маленька й чепурненька книжечка п. н. "Мара" (пам'ятка червоного року), і коштувала вона всього 12 гривень.   Як бачите, ціна невеличка, а книжечка досить цікавенька.   Автор її безперечно справжній громадянин. Громадські мотиви створили музичний звук, болючий протест проти суворої дійсности. Цілком щиро виливалися рядки сердечної скорботи:   "Дзвонить гомін стоголосим стогоном Від Чорного Моря до Прип'яти... Давнішнім ворогам, північним вороном, Серце встосотнє розіпнуто"...   І ростинався зойк:   "...Насунули з півночі гості. Села в огні... Спаси нас, помилуй нас, Господи, В ці божевільні дні!"...   Так виявлялися настрої торік, инакше виявляються вони зараз. Що робив автор в часи комісарського "самодержавія" невідомо. Але відомо, що:   1. Книжка його в "часи Петлюри" продавалося з під поли на Хрещатику, як бібліоґрафічна цінність, як пам'ятка червоного року.   2. Автора книжки "жовтоблокатники" славили, а червоні загрожували йому "чекою"...   Скоро зникли "часи Петлюри", як на Терещенківській вулиці, в будинку "Червоної преси", з'явилася якась людина, яка нагадувала собою автора "Мари" і яка співала:   "Коли в кешені ні шага, — Куди піду? Де дінуся? Як тяжко йти до ворога З "прийдіте, поклонімося"...   Де-хто йому співчував, а инші завидували: — Криця, а не чоловік! — казали. Зігнута постать якоїсь людини ніяково ухилялася в бік, не бажаючи користуватись заслуженою словою. І все це робиться "страха ради"... Раз співав торік, так співай і зараз, бо на де-ж ти й Дмитром Загулою називаєшся...   III.   Чуб їжаком. — Очі веселкою. — Голос сурмою. — Рухи — експресія. — Словом модна людина...   Модна, бо легко сполучає в собі революціонера, поета-хутуриста і кидається на всі боки "сумой переметной". —   Колись у Франції говорили:   "Фіґаро тут, Фіґаро там?..   Зараз на Вкраїні шепчуться:   "Семенко в комуністів, Семенко в боротьбістів"...   А про те й забули, що він-же і у "Відродженню".   Властиво, для наших ганебних часів усе підійде. Тим більше, коли людина "хутуристичної віри"...   Добре жиється такій "рогатій" людині: гроші тут, гроші там... А взагалі це робиться за для "мистецтва". — Цілком шляхетна справа. — Що можна мати проти цього?.."   Хай жиє "Михайль Семенко!" — Хай жиє "Мистецтво!" — Хай жиє, заким не "обнародообразиться!.."   Але, чогож мені так сумно?.. —   Ах, чи знаєте ви те, що цеї зіми на Вкраїні стало пусто, як у домовині?..   1920. 20. XII.   [Воля, 29.01.1921] 