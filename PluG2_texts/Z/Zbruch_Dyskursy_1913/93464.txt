З дороги.

  Іду від тебе. Бачиш: осінь плаче І тихо ржавий лист мете під ноги. Ще придоріжне гордиться бодаче І облак синій знявся здовж дороги... На зжовклій ниві, що в туман сповита. Бабине літо ткань пряде майстерну — Гей! в мені знов збудився волокита. Іду від тебе — йду — і вже не верну...   По стерні пісня блудить невесела, А в мені туга кличе: мандрувати На гори, доли, за міста і села, У дикі дебри, де не видно хати, Гей мандрувати в світ без пляну й ціли — Ніхто мене не кликав на пращання, Тільки за містом верби зашуміли Мельодію сумну, — як моє кохання...   Ніщо з собою не беру в дорогу, Лише про тебе спомин, моя доле, На мою туру, втому і знемогу Пільгою буде шлях пустий і поле Таке як море без меж і без краю — І зжовклі бори і зоряні ночі — І сіра птаха, що зблукалась в гаю — І твої добрі, ясні, тихі очі...   За мною з листя шелестом несеться: Ніхто ніде не жде тебе в гостину! Іду. Дорога в синю віддаль вється... Гей, може стріну затишну долину, Смерком огонь розложу, заспіваю, Задивлюсь в грань, як дужається з тьмою, Згадаю літо — і тебе згадаю І сподівання ці, — що вже за мною... Згадаю й казку про царя старого, Що знав дівчину з ясною косою; Та налякався щастя, втік від нього, Втік нічю в світ; казали: згинув в бою... А по нім плакав край, други і жінка, Дівчина теж з жалем його згадала Та як велить відвічна поведінка: Його слідами — з другим мандрувала...   Іду від тебе. Там мене чекає, Спокійна осінь в золоті і крови, Там мені тиху думу заспіває В ржаву хустину вбраний верх діброви, Там ранки стріну такі як опалі І довгих, довгих мряк ліліові смуги — І рябини усміхнені коралі — Й смерки залиті опарами туги...   Іду. На стрічу добрий вечір лине, Лягають тіни — світ мов тафля моря, А надомною небо темносине І серед хмар одна вечірня зоря. Гей зоре моя, добра, ясна зоре! Будь ти одна зі мною серед ночі. Хоч я моряк, що без стерна на море Виплив й несеться в даль, у світ, за очі —   Хоч може кручі ждуть мене зрадливі І вир підводний здружиться зо мною, Попливу далі в сонцю, в мряці, зливі На світа край — лиш ти будь надомною... А згаснеш ти, і тьма заллє простори, Не задрожу й не зібюся з дороги; Меніж байдуже: доли це чи гори, Чи битий шлях чи дикі перелоги...   _________   Й посилаю це письмо з дороги Сухе, й колюче як онте бодаче... Тут осінь зжовклий лист мете під ноги Й разом зо мною — за тобою плаче... Темніє небо, вкрите бурунами... Гей, хто з нас збагне долю прехимерну? Шелестить зжовкле листя під ногами, Що йду від тебе — і до тебе верну...   [Вперед! 09.11.1919] 