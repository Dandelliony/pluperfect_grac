Унїверситет, виб. реформа і правительство.

З промови посла д-ра Костя Левицького в палатї послів дня 28. мая 1913.
Наша унїверситетська справа остає неполагоджена і з другої сторони правительство на одностороннє жаданє польського кола без якихнебудь в сїй справі переговорів з нами, прінціпіяльно дало свою згоду на утворенє польської гірничої академії в Кракові.
Яко заступники українського народа в Галичинї заявляємо ми супроти того, що ми жадане польським колом утворенє гірничої академії в Кракові вважаємо національно полїтичною справою, яку можна полагодити лише через взаїмне порозумінє парляментарних заступників обох народів краю. Супроти такої точки погляду ми так довго відмовлятимемо своєї згоди на полагодженє сеї справи, доки польське коло не перестане кидати колод утвореню українського унїверситету.
Мимо невдачі в нашій унїверситетській справі, ми заявили свою готовіть попробувати переговорювати в справі галицької соймової виборчої реформи. Коли отже по довгих переговорах вкінци прийшло до згідливого розвязаня справи виборчої реформи, Українці радо згодила ся співдїлати до доведеня до мирного співжити обох народів. Сим дали ми доказ нашої терпеливости і уміркованя, доведеного до найвисшого ступеня.
Наслїдком сего в галицькім соймі витворила ся більшість, якої там досі нїколи не було, а яка складала ся з польських демократів, польської людової партії, краківських консерватистів і цїлого українського табору проти противників виборчої реформи: східно галицьких консерватистів, вшехполяків і русофільської ґрупи.
В сьому уґрупованю обох коалїций містила ся далекойдуча державна думка з консолїдованою ориєнтацийною лїнїєю, яка має визначне значінє як для внутрішної так і заграничної полїтики австрийської держави. В галицькім бльоку виборчої реформи зєдинили ся всї партиї, що держать ся австрийської ориєнтациї і компроміс мав на цїли: рівномірний розвій обох наций в Галичинї в інтересї австрийської держави в сїй державі і для неї, щоби фронтову лїнїю обох наций звернути проти спільного ворога на північному сходї.
Противний сему полїтичний спосіб думаня противників виборчої реформи: вшехполяків і подільських консерватистів в компромісї з русофільською ґрупою є занадто звісний, щоби ще можна було сумнївати ся, до яких полїтичних цїлий стреміло ся в боротьбі проти компромісу в справі виборчої реформи.
Що промощенє до національного порозуміня в сїй такій важній провінциї мало далеко йдуче значінє і що правительство було покликане і обовязане енерґічно приложити руку до дїла мира, про се немає сумнївів.
На жаль, істория галицької соймової виборчої реформи є доказом на се, як дуже правительству бракує конечного зориєнтованя, сили і охоти. Польським епископам, на яких чейже можна було мати вплив, коли би мало ся лише сьміливість і зрозумінє, полишено вільну руку, щоби розбити дїло порозуміня між Поляками і Українцями. Треба було зрозуміти, що ту йшло не лише про судьбу Галичини, але загалом про інтерес держави, щоби управляти нею як конституцийною державою. Місто поробити як найбільші зусиля в критичнім моментї, щоби ратувати дїло мира цїсарське правительство вислало до Галичини мінїстра фінансів Залєського — з поминенєм намісника Бобжинського — і сей хранитель після загальної думки убив дитину.
Вже сама його поява в краю викликала глубоке недовірє загалом у приятелїв виборчої реформи і специально в Українцїв, які вважають його після дотеперішних його дїл своїм здекларованим ворогом і се недовірє оказало ся опісля зовсїм оправданим.
По довгім зволїканю рішило ся правительство таки розвязати галицький сойм, але спосіб, в який послїдувало іменованє нового намісника виявив його ввічливість при недалеких соймових виборах супроти противників виборчої реформи.
Як заповідь кертичної роботи противників виборчої реформи і їх поплечників появив ся перед кількома днями виборчий пастирський лист польських епископів.
Цїлий край Галичина, більшість Поляків і Українцї бажають мира, а польські католицькі епископи проповідують на жаль боротьбу.
Висока палато! Мусить ся вже раз зірвати з хиткою полїтикою правительства супроти Українцїв. Українському народови мусить ся дати національно-полїтичну автономію в Австриї, щоби також нїодна ґрупа Українцїв не почувала себе змушеною ґравітувати на зовнї. Житєві відносини українського народа в Австриї повинні бути так уложені, щоби його вигідне положенє в сїй державі могло мати притягаючий вплив на земляків поза границями монархії.
Ми були завсїди готові дати все сїй державі, що їй належить ся, однак і ми мусимо жадати від держави, щоби і ми в нїй дїйсно знаходили наші житєві умови.
Після дотеперішного полїтичного білянсу осягнули ми дві річи: по перше ввічливі обіцянки правительств і по друге прихильні симпатиї палати загального голосованя. З сих однак річий ми не можемо жити. Отже коли партиям палати залежить на нашім співдїланю, то нехай вони звертають ся з своїми докорами не до нас, але до сих чинників, які унеможливляють наше співдїланє в парляментї. Ми поставили два жаданя: наш унїверситет і галицька соймова виборча реформа, яка є конечною для розвою нашого народа в Австриї. Вага галицької соймової виборчої реформи змусила нас до становища, що фінансовий плян може прийти під парляментарні наради доперва по успішнім полагодженю справи галицької виборчої реформи.
Ми є за службовою праґматикою і за полїпшенєм материяльного положеня державних урядників і слуг і коли правительство є за сим, то воно знайде вже инші средства і дороги, щоби зреалїзувати сю справу.
В обох случаях правительство не сповнило свого обовязку і завело ваші надїї. Тому ми не можемо мати довіря до правительства і покладати якусь вагу його обіцянкам і заспокоюваням.
Вкінци можу сконстатувати, що підчас дебати висловлено ось таку загальну думку: Австрия повинна і мусить зробити порядок зі своїми народами у нутрі! Відай вже прийшла рішаюча година до дїйсного рішучого кроку. 