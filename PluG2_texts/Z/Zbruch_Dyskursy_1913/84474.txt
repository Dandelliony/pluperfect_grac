Урядовий акт

передачі державної власти представників ц. к. австрійського правительства  УКРАЇНСЬКІЙ НАЦІОНАЛЬНІЙ РАДІ.   (Відпис протоколу.)   Протокол списаний у Львові в палаті Намісництва дня 1. падолиста 1918 з акту передачі власти в краю - а то поміж Президентом Намісництва Високоповажаним Паном Володимиром Децикевичем а представниками Української Національної Ради Високоповажаним Паном Президентом ceїж Ради др. Костем Левицьким і її членами, Панами: Радником Двору Олександром Барвінським, послом др. Ізидором Голубовичем і послом др. Льонгином Цегельським.   Високоповажаний Пан Президент др. Кость Левицький іменем Української Національної Ради заявляє, що Українська Національна Рада — уконституовавшись дня 19. жовтня 1918, як правительство проголошеної на основі цісарського маніфесту з дня 16. жовтня 1918 держави, зложеної з українських територій Галичини, Буковини й Угорщини — дня нинішнього переймили фактично державну власть на сій території і звертаєсь отсим до Високоповажаного Пана Президента Володимира Децикевича з домаганєм, щоби Він, котрому намісник ґраф Карло Гуйн передав дня нинішного управу Намісництва, передав отсю управу що до висше згаданої української території в руки Української Національної Ради. Високоповажаний Пан Президент Володимир Децикевич зі свого боку заявляє, що сему домаганю вдоволяючи, передає отсим свою урядову власть на висше згаданій території Українській Національній Раді до рук Високоповажаного Пана др. Костя Левицького. На сім протокол закінчено і підписано. У Львові 1. падолиста 1918: Володимир Децикевич, др. Кость Левицький, Александр Барвінський, др. Ізидор Голубович, др. Льонгин Цегельський.   [Діло, 07.11.1918]   