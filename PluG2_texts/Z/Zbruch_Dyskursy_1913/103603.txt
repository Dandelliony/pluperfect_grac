Поезії.

З книжки: за честь і волю.   Далеко ти, мій краю рідний, Забутий Богом і людьми! Лежиш ген-ген, мов ратник бідний, Що впав з прошитими грудьми.   Лежиш німий і горе дзвонить На упокій в твоїм селі; А сином твоїм доля гонить Як листям, зірваним з гиллі.   Летить листок, вітрами битий, І гине, втоптаний у шлях. І я — притоптаний, прибитий — Калікою в чужині зляг.   І жду кінця. — Ні! ні! це злуда: Я жду життя й до бою сил І помсти жду — чекаю чуда! До батьківських святих могил   На вколішках, мов син відрідний, Бурлацьку тугу занесу, Вдихну з ланів наш запах рідний І оживу!     Ще раз піти на рідне поле...   Ще раз піти на рідне поле, Бодай на межу заповзти, І поки бється серце кволе, На наші глянути хрести!   Почути реквієм тримбіти, Яка хоронить долю гір, І над могилою скорбіти Зі смутком наших рідних зір.   І пити плач загонів ухом, Горнути скиби до грудей І кріпнути незломним духом, Рости в потугу, мов Антей.   Піти і біль села закути У дзвін трівоги і грози, І з ока Каїна добути Хоч блиск покайної сльози.   Ще раз піти, обняти брата, До серця, наче до посуд, Всі муки страдника зібрати І однести на Божий суд!   [Воля, 05.02.1921] 