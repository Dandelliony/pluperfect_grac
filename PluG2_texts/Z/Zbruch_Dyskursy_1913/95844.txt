Великий піст.

  З дня.   Мясниці вже поза нами.   Вправді переминули вони без мяса і без пампушків та всетаки задержали вони свою назву з давних, "товстих" часів, коли то мясниці відзначалися широкою натурою львовянина, коли кожда господиня ставляла на стіл цілі гори білесеньких і солоденьких пампушків та всякого рода печеного й смаженого з кулінарної штуки, а господар старався, щоби було чим пополокати грішні жолудки гостей.   А молодіж! Гарна й бридка молодіж, вистроєна після найновішої моди аж до останного ґузика, гуляла без памяти не до білого а до ясного дня, робила "очка" та "познайомлювалася", а мамці й тітки вже заздалегідь укладали пари.   От такі то колись були мясниці!   Вправді й цего року не проминули вони без відгомону у Львові, хоч без передвоєнних пампушків та без смаженого й печеного.   І цего року старша й молодша братія здирала воєнні черевики, маркуючи мясниці. Поділилася вона на дві чи три ґрупи. Демократична ґрупа вибивала гопака осібно, а аристократична знову осібно. А й "бакфіші" мали свій "комлєт".   Дохід з забав призначено, очевидно, для полонених...   От і мясниці закінчилися.   ____________   Моя господиня звернула мені увагу, що від сьогодня буде піст, а вона, вірна традиції, буде його заховувати.   І хоч я ніколи не переступав пятого головного гріха, обжирства, а божі дари споживав такі, які мені підсувано під ніс, — все таки я цікавий, чим буде годувати мене моя господиня в великопостному часі? Вона вже сьогодня сушила собі голову, що їй варити?   — Молока нема, муки нема, масла нема, бараболь нема, круп ніяких нема, — що мені небіженьці варити на піст?   І довго ломила собі, бідна, голову, аж я прийшов їй в поміч. Осторожно, щоби не назвала мене безувіром, я скромненько піддав їй гадку:   — Треба варити цілком худе мясо...   — Ігі на вас! Та зараз першого дня великого посту хочете плямити свою душу?   За хвилину змякла:   — Ба, коли й мяса нема!   — То купіть оселедця та зваріть чаю!   — Коли цукру нема, а до оселедця хліба не стане!   І далі почала роздумувати, що їй варити?   ____________   Здається, що ми всі цего року совісно, за всі роки, випостимося, бо не буде ні мясних, ні молочних, ні пісних страв, ні навіть сухого хліба!   І наші чорні душі неправду вибіліють, а тіло почорніє!   Та коби хоч великодня діждатися!   [Вперед! 24.02.1920] 