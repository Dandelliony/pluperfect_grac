Чужиною.

  Борбою стомлені, життям поломлені, Сідаєм край могил. В кайдани сковані, на смерть скатовані — Останком сил Цілуєм наш загін І шлем братам поклін.   Зітлілі тугою, грізні потугою, Похмурі, мов тюрьма; В душі столочені і болем сточені, Обпльовані всіма — На чолах носим глум І зледенілий сум.   Собою змучені, з дітьми розлучені І з голодом вовків; Жагучі завистю, гіркі ненавістю, З душею жебраків, Безіменні ідем — Та шиї ми не гнем.   Биті доганою, у серці з раною: З риданням рідних піль, Примерлим стогоном,  могильним гомоном Жпурля'єм в небо біль; Та небо — зимна сталь... Кому-ж повісти жаль?   Вчорашні мрійники, а днесь покійники, Котрих боїться смерть, Ідем з кайданами й одчай туманами Серця налив нам вщерть. Де сонце нам найти? Кати! — Чорти!..   Жируйте круками, ситіться муками — Ми передержим ад! І будем раною, яка мов гранею Пектиме ваших чад. Одначе ми не вмрем. Ми суду ждем!..   Відень, в грудні 1920 р.   [Воля, 19.02.1921] 