З циклю сонетів.

  Любов.   Ясна фантазмо з блисків проміння, Зроджена чудом захвату, мріянь! Леготе майських літеплих віянь, Що навівають мрійні видіння!   Ти на порозі мого зоріння Ткала для мене казку розмріянь І пеленала в ряску надіянь Зроджені в тузі перші терпіння.   Ти мені сонцем мрій золотила Смутком вагітні сумерки будня І на дорозі слала квіт рожі.   Дух мій спускає зломані крила, День мій проходить межу полудня — Чом тебе серце стрінуть не може?...   ___________   Monte Cavo.   Там гордий океан, безмежний та дрімливий, До сонця гріє грудь, посріблену промінням. А там Кампанія сумує над камінням Мертвих своїх руїн. Внизу етер мінливий   В сафірах морських ок купається, щасливий, І в плесах мерехтить розмріяним тремтінням. А ген одвічний Рим з німим богоговінням Сидить у стін Петра, немов жебрак сонливий.   А Monte Cavo спить. Дорога тріюмфальна Травою заросла й розмулена дощами Врастає в глибину і в ній повільно тоне.   І Monte Cavo спить. Тоска бліда, печальна, Виповзує з руїн і блудить між хащами, А холмами внизу в кастеллях плачуть дзвони.   [Воля, 18.12.1920] 