Подвійний сонет.

  (Наталі Лівицькій.)   Нехай дзвенить роспещений сонет! Нехай сміється блисками кришталю, Нехай зітхає тонами роялю В акордах слів, як давній менует.   Таємний друг, інтімний Ваш поет Вам шле його як добрий дар, Наталю. Прийміть його в ці дні журби та жалю, А разом з ним і авторів портрет.   Згадаєте колись, як у Варшаві Я Вам писав оці рядочки жваві, Згадайте самотнього співця, —   І, глянувши на вид мелянхолійний, На риси Вам знайомого лиця, Спитаєте: "Де-ж він, поет сновійний?"   Де буду я, бентежний буйномрійний, Про це питатися — даремна річ. Я мов повітря, я мов день і ніч І тут і там — я всюди гість постійний.   Де кину слово, вірш свій мельодійний, Я зачеплю струну і лину пріч. От і тепер до Вас я шлю мій клич, Коли віршую цей сонет подвійний.   До Вас од мене простяглись нитки, В які вплились усі мої думки, В яких бренять співочі почування...   І ось я з Вами, щирий і чудний, Шлю Вам свої найкращі побажання... Ваш добрий друг Микола Вороний.   [Воля, 04.06.1921] 