Смерть президента мінїстрів ґр. Штірка.

Подробицї замаху.  
   На основі відомостей п. к. Кореспонденційного Бюра і віденської преси замах на ґр. Штірка представляєть ся в подробицях ось-як:   По обідї.   Ґр. Штірк бував щодня на обідї в великій реставраційній салї готелю Meisl und Schadn при Kärtnerstrasse в товаристрі знакомих, яке зміняло ся. В суботу був з ним намісник Тиролю ґр. Тоґґенбурґ, який власне приїхав до Відня, і позаслужбовий рітмайстер уланів бар. Франц Еренталь, брат помершого мінїстра загр. справ.   При третім столї від стола ґр. Штірка обідав чоловік, який не був постійним гостем реставрації. Сидїв так, що мав перед собою ґр. Штірка і ґр. Тоґґенбурґа, а бар. Еренталь був обернений до нього плечима. З'їв обід майже рівночасно з ґр. Штірком і заплатив.   Замах.   В хвилї, коли ґр. Штірк мав відходити, згаданий гість встав від свого стола і пустив ся до стола ґр. Штірка. Ґр. Штірк і ґр. Тогґенбурґ бачили се, одначе могли думати, що він переходить по при їх стіл до иншого товариства. Дійшовши до стола ґр. Штірка, гість ступив швидко наперед, а рівночасно витягнув з кишенї револьвер і приложив його до голови ґр. Штірка, який, думаючи, що незнакомий має до нього якийсь інтерес, похилив ся в його напрямі головою наперед. В тій самій хвилї залунали раз по раз три вистріли. Ґр. Штірк похилив ся в бік і впав, кров облила його лице й одїж.   Стало ся се коло години 2.30.   Схопленє убийника.   На хвилю всїх у сали обхопив жах. Та зараз ґр. Тоґґенбурґ схопив ся, вхопив крісло і побіг за убийником, який пустив ся до дверий, держачи револьвер в руцї. За ґр. Тоґґенбурґом біг бар. Еренталь. Коло дверий заступив убийникови дорогу і вхопив за руку з револьвером кельнер. Підчас сього револьвер вистрілив і зранив бар. Еренталя в ногу, а кельнерови здер шкіру на руцї. Убийника придержано, взято від нього револьвер і відведено його до канцелярії готелю. Тут він подав своє імя. Про подїю повідомлено телєфоном ратункову стацію і полїцію.   Рани і смерть ґр. Штірка.   Лїкар ратункової стації, д-р Лїнденбавм, прибувши на місце подїї, міг ствердити тільки, що всякий ратунок неможливий, бо смерть наступила в першій хвилї атентату. Ґр. Штірк дістав дві рани: одна куля ввійшла коло насади носа і пробила череп, друга остала в черепі. Кулю з третого вистрілу найдено на підлозї.   Тїло ґр. Штірка остало на місци подїї аж до оглядин судової комісії. По год. 5.50 вечером перевезено його до будинку президії ради мінїстрів і там наряджено.   Похорон   буде ві второк, 24 с. м. Тїло ґр. Штірка буде перевезене з Відня до родинних дібр Гальбенрайн в Стирії і там похоронене.   Перше полїційне переслуханє   убийника відбуло ся в канцелярії готелю. На місце злочину прибув сам президент полїції Ґоруп, а також шеф кримінальної полїції Штукарт. По год. 4.15 відвезено убийника в автомобіли до полїційних арештів. При сїм він зовсїм панував над собою.   Зізнаня убийника.   Як доносить "Fremdenblatt", д-р Адлєр на богато питань відмовив відповіди. Сказав, що був зовсїм свідомий наслїдків свого вчинку, що рішив ся на нього по повній зрілій розвазї, що виконав його без намови, без спільників і без нїякої помочи. Одначе пояснить свій вчинок аж перед судом.   Далї доносить "Fremdenblatt", що деякі його відповіди будять основане підозрінє щодо його умового стану.   Повідомленє цїсаря.   Незабаром після замаху повідомлено про нього цїсаря в Шенбрунї.   Рада мінїстрів.   О 4 год. по пол. зібрала ся рада мінїстрів, скликана ще пок. президентом мінїстрів. Рада була дуже коротка. Проводив їй найстарший ранґою член кабінету мінїстер краєвої оборони бар. Ґеорґ.   Кн. Гогенльоге управителем кабінету.   Мінїстер внутрішних справ кн. Гогенльоге не був присутний на радї. Приїхав він до Відня аж в недїлю рано, вертаючи з довшої відпустки для поратованя здоровля. Він обіймає провізорично управу кабінету.   Кондолєнції.   Двірські круги, репрезентанти союзних держав, високі достойники і полїтики надсилають до президії ради мінїстрів без упину свої вислови співчутя. В імени палати послїв зложив заяви співчутя през. Сільвестер з віцепр. Юклем.   Голоси преси.   Вся віденська недїльна преса присвячує пок. президентови мінїстрів вислови великого признаня і глибокого співчутя. Всї ґазети як найрішучійше осуджують злочин. Що-до особи убийника висловляють згідно погляд, що був се фанатик, якого нервова система була до крайности подразнена, так що його вчинок треба вважати вчинком божевільного. При тім згідно підносять, що є се вчинок одиницї, за який не можна робити відповідальною партії, до якої убийник належав.   Д-р Фрідриж Адлєр,   син відомого провідника нїмецької соціяльної демократії в Австрії, парляментарного посла д-ра Віктора Адлєра, уродився в 1879 р. В унїверситетї студіював хемію і був доцентом сього предмету в полїтехнїцї в Ціріху, куди перенїс ся по скінченю студій у Відни. В Ціріху оженив ся і має двоє дїтий.   Одначе його наукова спеціяльність не вдоволяла його і він що-раз горячійше почав займати ся суспільно-полїтичними питанями як член соціяльно-демократичної партії. Перед кількома роками вернув з Ціріху до Відня і став дїяльним членом партії, в якій обняв також місце секретаря партійної управи. Працював головно в соц.-дем. науковім журналї "Der Kampf". В спорах, які з вибухом війни повстали в соціяльно-демократичній партії, д-р Фрідріх Адлєр займав що-раз радикільнїйше становище, анальоґічно до становища д-ра Карла Лібкнехта в Нїмеччинї. Се поріжнювало його що-раз більше з партійними орґанїзаціями і провідниками, а також з батьком. Вражінє, яке на нїм зробила війна, факт, що інтернаціональна соціяльна демократія не протиставили себе успішно воєнним змаганям держав, тільки розпала ся також на воюючі табори, як також факт, що і в Австрії і в Нїмеччині партійні члени з його думками були в незначній меншости, все те мало скріпити його переконаня до фанатизму, а при тім дуже надірвало його нервову систему, особливо, що має він бути з роду (по матери) нервово слабовитий.   Чи його радикалїзм, разом з нервовим подразненєм, викликав у нього представленє, що ґр. Штірк є одним з репрезентантів тої системи, з якою він обовязаний бороти ся, — на се може почуємо поясненє з його власних уст.   Орґан соц.-дем. партії, "Arbeiter Ztg.", пишучи про замах на ґр. Штірка, згідно з партійними принципами строго й рішучо осуджує вчинок д-ра Адлєра. Одначе, як і инші віденські дневники, бачить в нїм самім фанатика, що впав жертвою своїх почувань.   Ґр. Карло Штірк   уродив ся в 1859 р. з Ґрацу і по скінченю правничих студій в родиннім містї вступив до стирійського намісництва, звідки швидко покликано його до мінїстерства просвіти. Одначе полїтика манила його більше ніж бюрократична карієра. В 1892 р. стирійська велика власність вибрала його як власника фідеікомісу Гальбенрайн і Клєх до парляменту, де належав до злученої нїмецької лївицї. По упадку конлїційного кабінету в 1894 р. ґр. Штірк виступив з державної служби, де займав уже становище референта для середних шкіл в мінїстерстві просвіти, і зложив мандат. Та два роки виступив знов на полїтичній аренї. В 1896 р. став послом до стирійського сойму, а в 1897 р. до парляменту. Тут грав визначну ролю як провідник вірноконституційної великої земельної власности. При перших загальних виборах в 1907 р. перепав; в тім самім роцї був іменований досмертним членом палати панів. В 1910 р. обняв у кабінетї Бінерта теку мінїстерства просвіти, яку задержав і в кабінетї Ґавча. Коли 1. падолиста 1911 р. кабінет Ґавча подав ся до димісії, ґр. Штірк дістав місію утвореня нового кабінету. Від тодї аж до своєї траґічної смерти був президентом мінїстрів.   [Дїло] 