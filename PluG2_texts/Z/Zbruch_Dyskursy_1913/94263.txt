Поезія.

Останній наш бій.   Ми довго страждали! Хоч біль нас ломив І ми під хрестом примлівали, Ми все несли в серці нестримний порив І втомлені смерти не звали.   Ми рвались до сонця, до втіх, до життя, А горе кидали у хлань забуття.   Ми довго страждали! А в грудях потух Останній блиск віри й розради. Тоді на Голгофті проснувся наш дух І грянув на бій без пощади.   Мечі засталивши в огні наших серць, Ми вийшли з одчаєм на смертний наш герць.   Ми довго страждали й нам бій не лячний, А серце горить од досади, Дріжіть супостати! Пястук наш стальний Зуміє помстити всі зради!   Коли-ж нам прийдеться скоритись в борні Ми згинем — та з нами все згине в огні!   ***   Боєва пісня.   Ми вкинули в горно весь пристрасний пал: Що спалював прадідні груди, І туга до волі вергла нас в розпал — На бурю, на Сізіфа труди.   Хай буря лютує, рокоче, реве І проти нас котить лявіни — Ми стриму не знаєм! Нас в бурю зове Плач битої горем Країни.   За нами остали лиш нужда і біль, Що спалюють серце і мисли, А ген перед нами над пусткою піль Крівавії луни повисли.   Хай буря рокоче, хай все йде в розвал! Гроза в нас не зломить відваги: Ми ляжем кістками і здвижемо вал, Що спинить ворожі ватаги.   За валом, в дрімучім затінню хрестів, Вквітчається рястом руїна І з труду робучих лицарських синів Воскресне нова Україна!   [Український прапор, 12.12.1919]   