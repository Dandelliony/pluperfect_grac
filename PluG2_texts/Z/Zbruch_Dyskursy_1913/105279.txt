На провесні.

  Скоро поклик весінній вирій обійде: "Гей до-дому пора, бо весна вже іде! Поспішаймо, браття, щоб її вороття В рідний край у свій час привитати, Щоб великій красі ми успіли усі Гідну честь, гідну славу віддати". І веселий вирій загуде, наче рій, І згадає, що в рідному краї Ясні ж зорі горять, тихі води бренять, Над Славутою сонечко грає... І затужить вирій! Загуде, наче рій, І в дорогу далекую рушить. Перелетить моря — і ні світ, ні зоря Рідну землю привітом зворушить! І в криївці степів не загін козаків, Сірий шнур журавлів заночує... Скоро, скоро пісні тай назустріч весні Любий край, світлий край мій почує. І велична вона пишна, гойна прийде! На сади, на гілля білий цвіт упаде, Кинуть сум в зелен-шум наші рідні поля, У барвінки-вінки убереться земля, У барвінки-вінки, як ніколи нігде, Бо вона — молода, бо до шлюбу піде! Та по тій, по землі, по родючій ріллі Дрібно жальворон пісню розсіє, Гей, що жито буйне, скільки око сягне, Да й чогось у стеблі половіє! Без часу, без пори суховії вітри, Ці тяжкі вороги з опівночі, П'ють із нього росу, сушать його красу, І воно зеленіти не хоче... Без часу під косу попаде за красу І зеленая лука розлога, — І заб'ється крильми, І заллється слізьми над малими дітьми Бідна матінка — чайка небога. Піде жаль на всю даль, На ввесь гін тих сторін, До країв тих степів! А в гаю? А в гаю — соловейковий спів! Залунає в гаю, там, у ріднім краю, Де боролись орли за свободу свою! Де боролись орли, а гармати ревли, Де найкращі сини наші трупом лягли! І двигтіла земля, іздрігались поля, А тепер... смутку мій! Стєнька Разін ґуля.   [Воля, 14.05.1921] 