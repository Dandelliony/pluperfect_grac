Суд.

  (Містерія ночі).   Ясна, тиха ніч. В безмежних просторах світа спинив ся відвічний рух. Всі тіла небесні задержали ся і з жахом гляділи на осквернену Землю. Отсе мав сповнити ся присуд Всемогучого, мав сконати послідний братоубийця, лютий звір, що називав себе чоловіком. В послідній аґонії смерти лежить він серед руїн, згарищ, скровавленого попелу. Всі тіла небесні задержали ся, гляділи на закровавлену землю і з жахом ждали кінця.   ***   — Чого плачеш, мій Сину? спитав Бог Отець!   — Отче, відпусти їм, не знають бо, що творять. Даруй ще сей послідний раз.   — Сину, Я сотворив людям рай і дав їм безсмертність, кого вони послухали?   — Злого духа! відповів Син.   — І Ти в перве просив Мене. Тоді післав я їм Мойсея і дав їм справедливість, дав закон. Що вони з него зробили?   — Ґешефт! промовив Син.   — І в друге Ти мене просив і післав я їм пророків — послів проповідати будучність. Що вони з ними зробили?   — Пророків помордували, а слова їх висміяли.   — І в третє просив Ти мене і післав я до них Тебе, мій Сину, і дав їм любов ближнього і милосердіє моє, що вони з Тобою зробили?   — На хресті повісили!   — Що зробили з любови і милосердія Мого?   — Інквізицію, невільництво, ненависть!   — І в четверте просив Ти мене Сину, і просвітив я їх розумом духом моїм, дав їм науку і культуру. На що ужили вони їх?   — На скріпленнє неволі, армати, ґази і танки.   — До чого довели вони культуру?   — До загального звірства!   — І в пяте Ти мене просив і скинув я царів, а дав їм волю і свободу. Що вони зробили?   — З ножем в руці кинув ся брат на брата!   — На що ужили вони свободи?   — На злодійства, підкупства, морд і грабіж!   — І в шесте, мій Сину, просиш мене. Добре, я спиню мій присуд, оживу їх, сам піду до них і дам їм Мою всемогучість. Знаєш, що вони зі мною, з моїм послідним даром зроблять? Хочеш цего, мій Сину?   Від жаху перед тою будучністю задрожав Син і сказав:   — Ні, Отче, ліпше нехай буде воля Твоя, не моя.   — Так, Сину! ліпше нехай станеть ся воля Моя.   І прорік Бог Отець всемогуче своє слово: "Нехай станеть ся!"   ***   І сконав послідний братоубийця, послідний злочинець, що називав себе чоловіком......   — Слава Тобі Всемогучий, що увільнив єси світ від гріха. Залунав могучий голос вселенної.   А по лиці Сина сплинули дві пекучі слези і впали на осквернену Землю. І задрожала в послідне Земля, заняла ся червоним, кровавим полумям і згоріла в безмежних просторах вселенної.   [Український голос, 23.02.1919] 