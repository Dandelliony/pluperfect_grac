Зі статистики Галичини.

  На основі рішення ради чотирьох в Парижі з 25 червня ц. р. одержали Поляки поручення заняти цілу східню Галичину і ввести там цивільну адміністрацію. Тепер розвинули Поляки велику аґітацію за прилученням східньої Галичина до Польщі як польського краю, а щоби цю польськість скріпити, винищують нині нечуваними звірськими жорстокостями українське населення східньої Галичини.   Як виглядає в числах польськість східньої Галичини, видко це з самих польських джерел. Під рукою маємо "Wiadomości statystyczne о stosunkach krajowych", wydane przez Krajowe biuro statystyczne pod redakcyа prof. Dra Tadeusza Pilata, tom XXI, zezsyt II. Rozsiedlenie ludności Galicyi według wyznania i języka, opracował Dr Józef Buzek. We Lwowie 1909. Є це найосновніща досі статистична моноґрафія про національні відносини в Галичині на основі переписи з 31 грудня 1900, написана професором львівського університета вшехпольським послом і провідником дром Бузеком. Не вірячи в віродостойність польської статистики що до розговірної мови, як критерій національности бере він віроісповідання, числячи за справдішних Поляків тільки римо-католиків хоч і це невірно, бо більше як третина римо-католиків східньої Галичини досі по мові і по звичаям Українці; греко-католиків зачислює він до Українців. Подрібного розроблення національної статистики Галичини на основі переписи з 1910 р. — не маємо, бо лєксикон громад Галичини в 1910 р. ще досі не вийшов друком.   На стороні 12 згаданого висше твору читаємо:   З присутної, зглядно австрійської людности, припадає на людність виміненої низше території:   на суцільнім обшарі українськім (ту обнята і Лемківщина, котра через Сяніччину лучиться зі східньою Галичиною):   греко-католиців — 65.1% римо-католиків — 21.2% жидів — 12.8% инших — 0.9%   на суцільнім обшарі польськім:   римо-католиків — 89.7% жидів — 8.0% греко-католиків — 2.0% инших — 0.3%   Число політичних громад суцільного українського обшару виносить 3,734 громад, польського суцільного обшару 2,506 громад.   Числа абсолютні на згаданих суцільних обшарах виносили тоді:   на українськім суцільнім обшарі:   греко-католиків — 3,057,588 римо-католиків — 996,909 жидів — 602,005 инших — 40,809 разом всеї людности 4,697,311 душ.   на польськім суцільнім обшарі:   римо-католиків — 2,348,871 жидів — 209,178 греко-католиків — 51,384 инших — 9,195 разом всеї людности 2,618,628 душ.   З уваги на факт, що східня Галичина була безпереривним тереном пятилітньої війни і жиє тепер під страшним польським терором, що неперебираючи в средствах масово висилає укр. населення на другий світ — упало абсолютне і процентове число греко-католиків, всеж таки національне знамя східньої Гал. остає українським.   [Український прапор, 15.08.1919]   