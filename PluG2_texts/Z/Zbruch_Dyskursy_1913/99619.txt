З поезій.

 1.    Поздоровлення для мами.   (В бачванськім діялєкті).   "Азъ брашно имамь ясти, єгоже вы не вѣсте".   Нє плачце, мамо моя, Нє плачце, нє жалуйце, Же я єм1) чарні хлєбік — І другіх не турбуйце!   Ах, чарні хлєб мой, чарні, Та іще нєт2) і того — А у вас полно хлєба Як шнїг, як шнїг білого!   Та гварел Бог: же чловек Не жіє лєм о хлєбе, Же боже слово вельке На жемі, як і в нєбе.   Я білі хлєб заменєл За тото слово боже, Цо людзом жівот дава, І чуда творіц може.   У швеце я далєкім, У превраценім швеце, Цо забул божу правду, І сам ше3) тре на шмеце4).   А я ше, мамо моя, За божу правду бієм — Я божі слова глєдам5), І о тіх словох жієм.   26. IV. 1920.   1) Їм; 2) Ніт, нема; 3) ся; 4) сміття; 5) шукаю.     2.   Пісня жайворонка.   Високо під небо Піднявся я — Щебечу пісоньку свою, Як в раю — Ох, пісонько моя!   Як тому рік, як тому два Щебечу знова! Ласкава для мене земля! Убрала для мене Те поле зелене — І сонечко яскраве Для мене ласкаве — Ласкава для мене весна! Високо під небо Піднявся я, Як тому рік, як тому два, Я тішуся знова — Ох, доленько моя!   Як тому рік, як тому два, Щебечу знова — Як тішуся я, Що я ні цар, Ні пролєтар — Ох воленько моя! Як тішуся я, Що я із неба не впаду, Як хочу, на землю сяду — Як схочу ід небу вертати, Нікому не зроблю Ні болю, Ні страти — Ох, воленько моя! Як тішуся я, Що я ніким не стану проклятий — Ох, воленько моя!   30. IV. 1920.     3.   І стіл і крісло...   І стіл і крісло у моїй кімнаті Без зміни з дня на день стоять — Що вчора було, те і нині в хаті, Того мені й на завтра ждать.   Довкола себе я не бачу зміни, Здаєсь мені: я все той сам — Здаєсь мені, що я не з тої глини, Щоб "приложився я к отцям"!   Годинник бє все ті самі години, Здається: час вертиться в круг — Старі й нові зливаються хвилини: Трава вмить там, де шарпнув плуг!   Ах, так пливуть незримі филі тії, Що в гріб кидають всьо живе — Прийде той день — і в супереч надії! — Й мене отся ріка пірве!   Заплаче, діти, ваша добра мати, Під вами завалиться діл — Прийде єврей, щоб з нужди користати, І забере він крісло й стіл — — —   Така ось плата за духові труди, За той найрідший цвіт і плід, — О Всемогучий, хай того не буде! Хай не лишаю я сиріт!   14. V. 1920.     4.   Караюсь я судьбою...   Караюсь я судьбою, Сумую — не вгаваю — Чому? — питають люди, Я не відповідаю.   Як тяжко відкривати Великі серця тайни — Невжеж піймуть звичайні: Що тайни незвичайні?   Як мріяв я, так мрію: У поли з цвітом цвисти — Прийшлось в жидівськім місті Між мурами осісти:   Як мріяв я, так мрію: Лиш з Богом працювати — Прийшлось з людьми стератись, Без впину воювати!   Як мріяв я так мрію: Прожити в рідній хаті — Прийшлось бідить у світі, Про хату й не чувати!   Так щож? я сам рішався! Назад вертатись годі — Де мій народ, і я там: Я при його роботі!   17. V. 1920.     5.   De rebus novis more antiquorum.   Шістка колись була гріш, а сотка майном уважалась; Через сочку збірну проходили фінансів лучі! Марс, бог руїни, инакше задумав: "Розсипну сочку Ладьте, й фінанси" — сказав — "в атоми геть розложіть!"   *   Втішились більшовики: "Аж тепер вже навчиться числити Темний як брила мужик і чорний мійський пролєтар!"   *   Алеж мужик нарікає: "Їй Богу, огидна робота: Те паперове сміття числи та числи без кінця!" Так і мійський пролєтар нарікає: "Їй Богу, огида! Розум числить і числить, а з голоду вяне живіт!"   8. VI. 1920.   [Нива, ч. 1 і 2, за липень і серпень 1920]    