Не вірю.

  Кровю окроплене, сумом повитеє, Рясно гіркими сльзами омитеє         Смутнее слово моє! Де ж твоя радість, квітками омаяна, Віра незламана, сонцем осяяна,         Де ж і завзяття твоє?   Бачиш, як в царськії шати вбирається, Любо до ясного неба всміхається         Милий наш степ-чепурун? Чуєш, пташки як піснями чудовими, З вирію взятими, гарними, новими         Безліч народжують лун?   Чом же і досі не озиваєшся, Чом же з природою ти не вітаєшся,         Цих не прославиш чудес? Адже ж великий ми день зустричаємо, Славу новому життю ми співаємо,         Знай же: Христос вже воскрес!   Словом облудним ви всі заколисані, В книзі ви долі як жертви записані,         Біднії браття мої. Хмарою з півночі сонце закриється, Кровю великою степ наш залиється,         Стратить роскоші свої.   Квіти зівянуть і в муках конатимуть. Довго в степу невгомонно лунатимуть         Громи убивчі з небес. Птиці ж знову повернуть до вирію... От через що мені сумно й не вірю я,         Ніби Христос вже воскрес...   [Воля, 01.05.1921] 