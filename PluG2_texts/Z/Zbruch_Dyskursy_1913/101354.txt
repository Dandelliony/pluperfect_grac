Поезія.

  Піти кудись...   Піти кудись! — Степом життя Безсонну тугу понести І йти безцільно, без пуття, І не найти собі мети — Як вітер, гнаний манівцями, Що носить смуток за сліпцями.   Піти кудись! — Покинуть сон І в судорогах болю й мук Копати мов Ляокоон; І немічю зімлілих рук Товкти в обруч, що давить груди, І гризти тайний мур зануди.   Піти! — Добутися з тюрми, В яку закув нас хорий вік, І скрикнуть повними грудьми: Я визволений чоловік! Спяніти сонцем, радощами І життєвими пестощами.   Піти! — Відлогами життя Розплистися туманом мрій І над рікою забуття Найти загублений спокій — Під поцілунками зефіру Віднайдену пестити віру.   Піти! — Куди? Шукать за чим? Яким богам здригнути храм? Усе брехня, омана, дим! Усе дрібний, безцінний крам! І знаю, що й на світа краю Не знайду входу мого раю.   Автопортрет.   Пооране чоло, мутні, пригаслі очі І усміхом гірким уста покривлені, Під маскою лиця дрімає смуток ночі І стомлені думки, в пустель задивлені.   Ні сонця, ні надій, ні захвату, ні віри — На все, чим дух мій жив, зіма поклала лід. І пустка самоти гніте мене без міри. Таким вертаюся з мандрівки вмерлих літ.   Десь схиблена була дорога на розстаю, Щось згублене було на шляху життєвім... І даром я чогось в степу життя шукаю І тугою горю. — Кому-ж її повім?   Кому роскажу жаль, який зродила втрата? Кому повірю біль невдалого життя? Коли моя душа собі не має брата! Коли минулі дні не мають вороття!   Шукати ще? Нести безсонну в серці тугу І сльози сіяти відлогом самоти? Пустий, безцільний труд ловити вітер з лугу. Чи зможу я себе і май свій віднайти?...   [Воля, 25.10.1920] 