Поезії.

  Ніч.   Тихо, тихенько дзвонять водограї. Сумні канцони під вікном умерли, Знуджений місяць ходить по безкраю: Глядить, як з неба в бездну кануть перли.   Тихо, тихенько. Тільки чути крила Нічної тиші, що летить над гори; Чути, як творча невсипуща сила Квітками сипле на поля і бори.   Чути, як бється живчик у вселенній, Як невміруща сила творить чуда; Чути, як плаче на пилині земній Безсмертна туга, смуток і зануда.   Радість і горе обнялися дружно І йдуть безкраєм до воріт Нірвани. Замкнуті в собі, дивляться байдужно На наші сльози і на наші рани.   Тихо, тихенько. Спалюються зорі І ллють у бездну сльози метеорів. Глухо несеться в сонному просторі Невтомний гомін похоронних дзвонів.   Радощі й болі обнялися дружно, Як вірні сестри, і прядуть без впину Пряжу всесвіту — мовчки і байдужно. — Ти плачеш, серце?... Цить, марна пилино!     Ніч в Ляціюм.   Кампанія вмліває в поцілуях, Коханка місяця, і спить. Тиша колишеться на туях І ніч розмріяна мовчить — Лиш річка шепче монотонна І плаче туга невгомонна.   В клєпсидрі сиплеться ліниво Пісок дрімливих срібних зір, Примари сумерків тужливо Глядять з яруг холодних гір — Падуть в порожню метеори І линуть мрії понад гори.   Під зледенілим небозводом Снуються пасма білих рун, Пливе імла та мимоходом Чіпляється душевних струн. І в тихих сумерках пустелі Сміється смуток тарантелі.   Так тихо! тихо! Тільки чутно, Як розквітаються садки, І як в городах нишком, смутно, За сонцем моляться квітки. А люде в сні немов завмерли. І туга з неба росить перли...   II.   І ти, самітне серце моє бідне, Згориш повільно з туги бедуїна. Й тебе покличе забуття країна В свої обійми, мов диття безрідне.   Згориш, бездольне, та присиплеш пилом Німу дорогу Вічности та Тайни, І пил проковтнуть пропасти безкрайні, Що камяніють сірим небосхилом.   Згориш, мов келих скошеного квіту, Що виснив мрію і заснув на віки. І сумерк вип'є сльози зпід повіки, Що їх вязнила рівнодушність світа.   Чого-ж ти плачеш, сирото забута, Що безнадійно носить біль степами? Не плач! — твій смуток ходить над гробами; І ти небавом скинеш в гробі пута...   Зімлієш згуком скорбної стихіри, Що сколихнула мовчанку цвинтарну, І тихо сканеш у глибінь пустарну — Самітне, бідне, без надій, без віри.   Чого-ж ти плачеш, злудна ефемеро, Котру Припадок викресав з Нічого? До чого тужиш, зависне, до чого? Усе безцільне; все пуста химера...   [Воля, 25.12.1920] 