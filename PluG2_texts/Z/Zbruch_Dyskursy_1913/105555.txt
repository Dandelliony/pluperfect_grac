Дивіться: це ножем собі я різав руку...

  Дивіться: це ножем собі я різав руку І в рану рудяну солону сипав сіль. Я цим хотів стлумить надлюдську серця муку, Хотів угамувать пекучий серця біль.   Дивуєтесь? Це все для вас незрозуміло? Я дивний, божевільний, кажете? О, ні! Якби у вас хоч хвилю серце так боліло, Хоч хвилю, хоч одну горіло так в огні.   Ви б зрозуміли все... але ви зачекайте!.. Не йдіть іще... я зараз все вам оповім... Одну хвилинку лиш уваги мені дайте, Я оповім, що з серцем сталося моїм...   Скажіть, ви бачили, з яким замилуванням, З якою вдячністю вже пізно в-осени На сонце айстри дивляться, з яким благанням Про ласку, про тепло звертаються вони?   Для них — сиріт самітних, безпорадних літа — Це ж єсть єдина лиш надія на життя... І от ви уявіть, що сонце їм закрито Тяжкою хмарою, пішло без вороття.   Приходить смерть? Звичайно, смерть тоді панує, І айстри біднії налякані тремтять, І сонце їх благань останніх вже не чує. Не може цих сиріт вже більше милувать...   Ви зрозуміли? Я також тепер вмираю, Бо сонце і мені не може вже світить, Але я ще борюсь, я все чогось чекаю, Бо хочеться мені, так хочеться ще жить!   Скажіть же ви мені, скажіть всю правду щиру, — От перед вами я навколюшках молю, — Чи прийде сонце знов, чи справдить мою віру, Бо ж сонце я люблю, я так його люблю!   Ні, ні, не йдіть іще!.. я більше вже не плачу... Ви тільки правду цю проклятую скажіть... Але це що?.. у вас в очах я сльози бачу?.. Ви плачете?!.. О, ні, від мене ви не йдіть!..   [Воля, 21.05.1921] 