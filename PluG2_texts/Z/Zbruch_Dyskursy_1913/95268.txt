Надія.

  (Посвята Гуцулам.)   О хмари, що в сторони рідні ідете, Гуцулів всіх щиро вітайте — О птиці, що в гори на південь пливете З вітанням од їх повертайте.   В неволі самотний я тужу й сумую, Далеко народ мій і гори — І, зданий на ласку судьби, тут нудьгую, Мій Боже, дай знести це горе.   Я сильно надіюсь, що прийде хвилина, Весь світ запалає огнями — І воля народів, щаслива година Й братерство воскресне між нами.   В неволі...   ***   З далека чую згуки тихі, Несуться тужно і поволі, Згучать вони, як рідна пісня, Якої ще не чув ніколи...   З верхів далеких гень несеться, Глибоко в серце заглядає — Все рідний край у ній я бачу, Вона весь біль мій усуває.   Солодко так згучить і мило В краю Гуцулів, в полонині — І повна радощів для тебе Згучить у серці й батьківщині...   [Воля, 31.01.1920] 