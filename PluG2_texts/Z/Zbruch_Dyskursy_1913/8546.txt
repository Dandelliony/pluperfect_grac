Два пастирські листи.

Два пастирські листи.
Боротьба за виборчу реформу до галицького сойму й особливо звязана з сим боротьба нашого народу за здобутє правно-полїтичного простору для свого національного житя викликала полїтичні енунцияциї обох католицьких епископатів краю : римо-католицького, який взяв на себе оборону загрожених на його думку прав польського полїтичного табору, і греко католицького, який знов виступив в оборонї прав українського народу.
Спричинив сї енунцияциї польський епископат, виступивши раз проти компромісового проєкту виборчої реформи і другий з приводу нових виборів до сойму.
Викликані справою par excellence полїтичною, мають енунцияциї обох епископатів, — не вважаючи на всї їх застереженя, — полїтичне і головно полїтичне значінє і з того становища треба їх оцінювати.
Приступаючи до тої оцїнки, треба перше всего ствердити, шо ті полїтичні енунцияциї о обох епископатів рішучо від себе ріжнять ся : і тоном і загальним полїтичним становищем церковних достойників супроти полїтичних партий, і вкінцї становищем в конкретній справі соймової виборчої реформи і звязаного з нею польсько-українського порозуміня.
Починаючи від характеристики тону обох пастирських листів, досить буде пригадати, як польські епископи, щоб надати свому виступови більше надприродної поваги, підносять ся на облаку, де, мовляв, нема нїчого земного, куди не доходять партийні пристрасти, а царює "найчистїйша любов" і т. д. і т. д., — щоби з тої надземської висоти тим успішнїйше вести чисто полїтично партийну аґітацию. Гр.-кат. епископи промовляють також з висоти свого церковного становища, але все таки з далеко більшою простотою, не окружають ся облаками, тільки говорять як дїти матери-землї до дїтий матери землї, як брати в Христї до братів в Христї. Зате з другої сторони не кидають ся вони з таким розмахом в вир партийної боротьби: взиваючи вірних, щоби в полїтичнім житю руководили ся наукою церкви, роблять се вони без специяльної партийної полєміки.
Сим характеризуєть ся також їх загальне полїтичне становище супроти полїтичних партий. Коли гр.-кат. епископат, як сказано, зазначує своє становище супроти партийно полїтичного житя суспільности загальними увагами, — польські епископи полємізують: з радикальними народними партиями, полємізують з міською демократиєю, полємізують з краківськими консерватистами і тим курсом краєвої полїтики, який вів представник краківських консерватистів на становищи намісника, о. Бобжинський, і то полємізують по всїм правилам партийно-полємічної штуки, стаючи виразно на становище одних партийних ґруп проти других.
Переходимо до тої конкретної справи, яка викликала ті полїтичні енунцияциї обох епископів.
Польський епископат впевняє, що компромісовий проєкт соймової виборчої реформи "грозить заливом радикалїзму"; в пастирськім листї гр. кат. епископату не тільки не знаходимо такого осуду компромісового проєкту, а навпаки зустрічаєть ся він там з повним признанєм.
"Ми переконані, що коли вдасть ся перевести угоду, заключену в попереднім соймі, стане вона підставою мирного пожитя і на будучність". — "Не входимо в судженє о справах, які відносять ся до польської суспільности і не допускають самої русько польської угоди, висказуємо одначе надїю, що представителї польського народу знайдуть на те спосіб, щоб і додержати даного слова і не наразити католицької віри і церкви в польськім народї.
В отсих словах гр.-кат. епископату сказано ясно, що думають гр.-кат. епископи про компромісовий проєкт соймової виборчої реформи і звязану з ним польсько руську угоду.
Католицькій вірі і церкві в нашім народї— говорять вони — компромісовий проєкт виборчої реформи нїчим не грозить. Коли-ж польські епископи думають, що в їх народї католицькій вірі і церкві він міг би принести шкоду, то се їх річ і нехай вони думають, як сьому зарадити. Але нехай се не дїєть ся коштом полїтичних прав українського народу. Нехай під видом оборони католицької віри і церкви не пропаґуєть ся клич зломаня польсько-українського компромісу, бо на нашу думку заключена в попереднім соймі угода являєть ся власне підставою згоди обох народів в будучности.
Так говорить гр.-кат. епископат. А що говорили в тій самій справі польські епископи? І їх власні слова й особливо ті коментарі, які до їх слів додали орґани вшехпольсько подоляцької коалїциї, є незбитим сьвідоцтвом, що одним з головних, коли не найголовнїйшим мотивом їх виступу було власне те їх переконанє що компроміс робить "надмірні уступки" українському народови, зі шкодою для "польського стану посїданя".
З окрема ті постанови компромісу, які забезпечували українському народови певне правно полїтичне становище в краю через означенє числа мандатів, охорону свободи вибору означеного числа послів і репрезентацийну автономію посольського тїла, зустріли ся в енунцияциї польських епископів з таким осудом: "Думаємо, що кожда петрифікация полїтичного сепаратизму, чи в самім соймі, чи в роздїлї обох народностий між дві окремі виборчі урни, є противна характерови і натурі взаїмного співжитя". І "полїтичному сепаратизмови" протиставлять польські епископи погляд, що вихідною точкою для полїтичного устрою повинна бути "родина, в якій разом живуть обі народности", а та "спільність в родинї повинна бути затверджена спільністию в громадї, а потім спільною участию при виборчій урнї".
Тепер погляньмо, як оцїнюють ту "спільну участь при виборчій урнї" гр.-кат. епископи. "Всякий християнський лад по селах і містах — говорять вони — бував що кілька лїт розбиваний національною і партийною боротьбою, в якій без огляду на Божий закон противникови крадеть ся і фалшуєть ся голоси, ошукуєть ся виборцїв або неправними способами спинюєть ся їх від виконаня виборчого права". Маючи се на увазї, гр.-кат. епископи як "жаданє християнської науки" ставлять такий устрій, "в якім по можности були би цїлковито усунені всякі ошуканства, нелєґальности і підкупства", і заявляють, що "великою заслугою і нашої і польської репрезентациї буде обдумати таке сформулованє виборчих прав, такий подїл чи мандатів чи округів", щоби всї ті виборчі "ошуканства, нелєґальности і підкупства" були виключені.
Коли ж зважимо, що в східній Галичинї всї ті виборчі "ошуканства, нелєґальности і підкупства" дїяли ся власне при "спільній урнї", в тій цїли, щоби з неї репрезентантом українського населеня вийшов Поляк, — то побачимо, що та рекомендована польськими епископами "спільна участь при виборчій урнї" зустріла ся з строгим осудом гр. кат. епископату.
Порівнавши ось так полїтичні енунцияциї обох католицьких епископатів краю, можемо ствердити, що вони в тій справі, яка власне викликала їх, в справі соймової виборчої реформи і звязаного з нею польсько українського порозуміня рішучо ріжнять ся між собою. Коли польський епископат весь свій церковний авторітет віддав на службу боротьби проти компромісового проєкту виборчої реформи, — то гр. кат. епископат став рішучо по сторонї польсько-українського компромісу в справі виборчої реформи. Сї ріжні погляди двох католицьких епископатів на одну і ту саму справу є найлїпшим сьвідоцтвом, що та справа в нїчім не входить в колїзию з інтересами віри і церкви, що тут входять в гру чисто полїтичні інтереси та що польський епископат, кинувши на вагу гри тих інтересів авторітет віри і церкви, зробив се виключно в полїтичнім інтересї тої части польського полїтичного табору, яка не хотїла допустити до виборчої реформи.
Quod erat demonstrandum, — щоби енунцияциї польських епископів в справі виборчої реформи і нових виборів були оцїнювані не як акт оборони інтересів віри і церкви, тільки як акт партийно-полїтичної боротьби — боротьби, зверненої в першій мірі проти нашого народу. 