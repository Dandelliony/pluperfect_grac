Поезії.

Усе як в казці...   Усе як в казці... Вийшли з підземелля Якісь незнані лицарі-герої І вмить віджила приспана пустеля І загреміла закликом: До Зброї!   Усе як в казці... Тихо, непримітно, Із сіл піднявся семий вал потуги І розпливлася темінь безпросвітна І вмерли наші вічні смутки й туги.   Усе як в казці... Здивовані чудом, З руки пустили меч бутні сусіди — І дука станув перед хлопським судом... Ми празнували ясний день побіди.   Усе як в казці... Перейшло похмілля І нас збудила дійсність — до кайданів. І нам осталось тільки задовілля, Що нам на хвилю снився сон титанів.     Ти все зі себе дав...   Ти все зі себе дав, геройський наш народе! І на жертівнику спалив себе до тла. Одначе даром біль прогриз тебе до споду; Тобі прийдеться знов нести ярмо тягла.   О горе! даром ти скупав в крівавім морі Загони твоїх піль і насадив могил! Ти знов поруганий, як Лазар у притворі, Забутий усіма, лежиш рабом, без сил.   Ти крилами орла ширяв простори неба І духом досягав недостижимих мет. Одного ти не знав: не знав, на жаль, де треба Лишити царство мрій і припинити лет.   Ти все зі себе дав; дав може поверх сили. Та даром у боях калічився твій син. Ти краще других вмів насажувать могили; Одного ти не вмів: будови ґільотин...   [Воля, 15.01.1921]   