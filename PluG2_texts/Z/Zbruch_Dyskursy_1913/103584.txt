Поезії.

  І. Ви тямите? — раби!   І досі мріємо і досі мліємо, Коли згадаєм диво, Як биті тугою, стальні потугою, Ми вийшли з сіл на жниво І бренькіт наших кіс Крівавий клав покіс. Немов зчаровані збудились сковані Дрімучі наші сили; І пяні славою, ішли ми лавою І день і ніч косили. Вкидали ввесь наш біль В загони рідних піль.   Ланами борами, степом і горами Неслися ми, мов Диви; Греміли хорами й на храм прапорами Пристроювали ниви — І трупом по полях Мостили волі шлях.   Коліна гнулися і в серці чулися Ангельські легкі крила; Бажалось пертися, на хмарах спертися І скорбь, яка нас рила, Жбурнути в забуття І пригорнуть життя!   І досі мріємо і досі мліємо, Коли згадаєм диво, Як биті тугою, стальні потугою, Ми вийшли з сіл на жниво — На свято боротьби. Ви тямите? — раби!     II. Далеко ти, мій краю рідний!   Далеко ти, мій краю рідний, Забутий Богом і людьми! Лежиш ген-ген, мов ратник бідний, Що впав з прошитими грудьми.   Лежиш без сил і горе дзвонить На упокій в твоїм селі; А сином твоїм доля гонить. Як листям, зірваним з гиллі.   Лежить листок, вітрами битий, І гине, втоптаний у шлях. І я, притоптаний, прибитий, Калікою в чужині зляг.   І жду кінця... Ні! ні! це злуда! Я жду життя й до бою сил! І помсти жду, чекаю чуда! До батьківських святих могил.   На вколішках, мов син відрідний, Любов ізгоя занесу, Вдихну з ланів наш запах рідний І оживу!     III. Нам не похилить зганьбленнє чола!   Нам не похилить зганьбленнє чола, Хотяй Пилати в нього вбють терни, Хоть фарисеї витимуть: розпни! Ми не зігнемся під ярмо тягла! Хоть будем мліти від палючих ран, І пригвоздить нас злоба до хреста; Хоть жовч нам скорчить спалені уста — Та мольб не вчує з наших уст тиран!   Загін зпід ніг нам вирве землекрад І наше жниво замість нас пожне, З печер діток нам голих прожене І навіть гробу нам позичить брат —   Проте не вбє нам Бога Вітчини І трійлом зради не затроїть нас! Ми в серце сина вложим злоби квас І він розточить силу сатани!   І ми воскреснем і зітрем чоло Гидкого гада, що наш рай сквернив. І серед наших колосистих нив Весняним квітом зацвіте село.   Відень, в грудні 1920 р.   [Воля, 01.01.1921]   