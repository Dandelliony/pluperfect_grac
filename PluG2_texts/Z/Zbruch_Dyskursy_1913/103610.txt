Поезії.

  На чужині.   В думках своїх засмучених, понурих, Серед буденщини і днів похмурих — До тебе лину я!   В гірляндах поривань свободних, І мрій палких, і дум холодних — Душа моя — навік твоя!   Тебе я жду, тебе кохаю, З тобою бачу щастя раю — Тебе люблю!   Коли встає рожевий ранок В туманних фарбах обіцянок — Тебе я мрією ловлю!   Коли суворий день панує І мряку щоденя віншує — Тобою лиш живу!   Сідає темрява прозора Темніє діл, темніють гори — Тебе, тебе зову!   І стеле ніч таємні оксамити І сон пряде свої чарівні ниті, Здається, я не сплю...   В думках і мріях по-за грати Дивлюсь... і бачу я розп'яту — Україну мою!     З кривавих рож вінок я сплів...   З кривавих рож вінок тобі я сплів, На чужині вінчав чоло твоє високе. А віншувать не міг... я занімів І не було у мене слів, Щоб горе висловить глибоке...   Як сирота, блукаєшь ти на чужині Засох із рож вінок кривавий, Шипи впились і зранили чоло Святеє, чистеє, як шкло, І горде від булої слави...   І вірю я — рубіни крові на чолі Розбудять до життя вінок із рож засохлих — Зазорить ореол і щастя і любві, Зачуєм ми пісні нові Замісць пісень — ридань заглохлих.   Тарнів, 18. І. 1921 р.   [Воля, 19.02.1921] 