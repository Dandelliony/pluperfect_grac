Вп. п. Микола Лисенко з Кієва

  прислав на руки проф. Володимира Шухевича, яко голови товариства "Львівскій Боян" і бувшого заступника голови товариства имени Шевченка — у відповідь на подані єму до відомости постанови загальних зборів обох тих товариств ось-які письма:     ***   Високої чести сподобивсь я: Співоче товариство "Львівскій Боян", здоровлячи мене з 50-лїтною річницею моїх родин, именувало мене на загальних зборах першим своїм почетним членом.   Приймаючи ту високу ознаку уваги і пошанованя до себе, я прошу Вас, Шановний Добродїю, скласти в имени моєму глибоку вдячність, щире моє узнаня.   Великою нагородою для дїяча народнього завжди було й буде моральне підтриманя суспільне, узнаня заслуг перед родиною. Се заохочує до працї, надає сил, підіймає духа, покріпляє віру в талан, в хист...   Мушу Вам єще й засвідчити моє щире спаси Біг за надісланє фотоґрафічної ґрупи перших членів "Бояна". Се були, хоть духом, мої найдорожші гостї в день моїх родин. За вечерею піднимали ми тоаст за процвітаня "Львівского Бояна"; тоаст був гучно принятий і оплесканий цїлим великим натовпом моїх гостей...   ***   Високоповажані Члени товариства имени Шевченка зробили менї велику честь, вшанувавши мене обранєм на почетного члена товариства.   Високо цїнуючи такій доказ поважаня за мою дїяльність на поли рідної музики, а перенятий щирим почутям гордости і радости, складаю Світлому товариству мою глибоку вдячність!   У Кієві 12. березня 1892 р.   М. Лисенко.   [Дѣло] 