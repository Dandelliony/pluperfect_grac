Загальні збори „Народної Ради “.

  До найкрасших днїв, яка галицка Русь прожила в послїдній добї свого политичного житя, належить безперечно день вчорашний, день перших загальних зборів „Народної Ради“. Такого одушевленя, такої солидарности і однодушности в поглядї на найжизненнїйші питання нашого народного житя, таких проявів горячого патріотизму в так зрїлої самосвїдомости і почутя народних обовязків які показали всї верстви нашої суспільности репрезентовані на загальних зборах „Народної Ради“, може нам позавидувати кождий навїть дуже образований і високо культурний нарід! Була се манифестація загально-народна, бо взяли в нїй участь всї стани, всї кляси нашої суспільности. Сїдоголові дїятелї 1848-го року, члени першої „ Головної Ради Рускої “ стрїтились тут з своїми синами і внуками, щоби разом з ними високо-високо в гору двигнути той сам прапор, відсвїжений результатами 40-лїтного національного розвою і піддержуваний вже тисячами свїтлої интелигенції і миліонами самосвідомого патріотичного люду! Були се перші жнива, які жали наші щедрі сївачї з доби першого нашого національного відродженя ! Посїяне ними зерно принялось, а хочь опісля намаганось придавити єго кукілем, то все таки на наших нивах розцвилась буйно золотоколоса пшениця — благословилась сїйба добрих сївачїв, а кинений злобною рукою кукіль змарнїв і дасть Богь небавом не стане зовсїм єго на нашім народнім поли! Був се величний могучій тріюмф цїлого руского народу. Русь Галицка підняла високо свій народний стяг, могучимь одинодушним окликом зазначила своє политично-народне становище, а голос сей розійшовся широким відгомоном по всіх руских землях від Карпат і Сяну до Дону і Дніпра-Словутицї! Був се в кінци тріюмф тої идеї, котра одушевляла иниціяторів нової всенародної политичної акції на Галицкій Руси — а тріюмф сей був справдї повний і свїтлий, бо на вчорашних зборах стремленя і програму их санкціонувала цїла Галицка Русь, устами своїх многочисленних а найзнаменитших представителїв! Загальні збори „ Народної Ради “ попередило богослуженє в Успеньскій церквї. Литургію відправив крил. Павликів в сослуженю діяконів, а до панахиди за пок. Волод. Барвїньского стануло в великім півкрузї 25 священиків. Церков була переповнена народом і интелигенцією. Хор наших академиків випав дуже хорошо і причинився много до піднесеня торжества. Богослуженє скінчилось о год. 10. 1/4. О год 10 ½ наповнилась велика саля „ Народного Дому “ по самі береги участниками зборів. Вже подали ми загальне число участників висше 400, нинї додамо ще то, що з причини заверухи і дуже тяжкої комуникації богато членів спізнилось і поприїздило доперва на вечер. На концертї в память 50. роковин виданя „ Русалки Днїстрової “, котрий одбувся вчера вечером, бачили ми богато людей з провинції, котрі виїхавши на збори прибули вже по зборах до Львова. Мїж участниками зборів були, як сказано, представителї всїх сторін нашого краю і всїх станів нашої суспільности Найсильнїйше явились селяне і маломїщане. Бачили ми селян з повїтів станиславівского, тернопільского, збаразького, бобрецкого, стрийского, долиньского, калуского, підгаєцкого і др. Интелигенція духовна поставила як до кождого патріотичного дїла так і тут дуже поважний контингент своїх представителїв. Ми бачили богато сїдоголових патріотів, котрих имена добре звїстиі цїлій Галицкій Руси, а кромї того дуже богато священиків молодших. Свїтска интелигенція виступила в так повнім числї і заманифестувалась так поважним числом людей зо всякого званя і на різних становищах, якого не бачили ми на жадних ще руских зборах. Вчорашні збори показали що у нас т. зв. середня кляса розвилась широко і відзначаєсь блескучою интелигенцією і знаменитим патріотизмом. Всї майже міста і значнїйші мїсточка вислали поважне число своїх представителїв. Так бачили ми Русинів з Станиславова, з Коломиї, Стрия, Тернополя, Камїнки, Жовкви (д-р Дрималик), Калуша, Комарна, Болехова, Долини, Войнилова і т. д. О год. 10 3/4 перед полуднем відкрив збори голова провизоричного видїлу д-р Олександер Огоновскій такою промовою :   
Свїтлий Зборе! Скликала нас справа великої ваги, — рїч йде о наше положенє политичне, так мало позавидне, що заострюєсь воно вже до питаня: чи бути нам, чи не бути. Неволя пятивїкова зломила нас морально і матеріяльно. Під могучим покровом Австрії заблисли нам свободи конституційні, але тії не полїпшили нашого биту, бо подані вони обезсиленим а не подвигненим. Лишені на долю свобідної конкурепнції, і безпомочно визискувані через силу оборотнїйшу, впадаємо економично в нужду що-раз то більшу, а і в житю публичнім взяла над нами перевагу сила дужша. Конституція запоручила нам свободу і рівноуправненє, — але в практицї житя рїшає сила, а з тим елементом числяться і правительства. З сего-жь вийшло, що дісталась нам автономія краю без автономій народів; що краєвий статут з р. 1861. здав нас безпощадно на перевагу і верховодство народности другої, що засада рівноуправненя національного, висказана в артикулі XIX. основних законів державних, по нинї жде свого переведена в дорозі законодавчій. Слабі силою були ми, Русини, цїною, за яку купували собї централисти польску опозицію, не соромлячись при тім хвальби, що они то Русь нарочно винайшли, аби Польщу окалїчити. Безпосередні вибори до ради державної, котрі дають нам 17 мїсць на 63 (а мали ми их вже 13 на 38) приспорили нам ½ рускої гимназії, двї провизоричні катедри на университетї і кілька авансів, — але побратимам нашим дістався за те опісля свій министер, котрий виборов язик польскій в школах і урядах навїть всхідної Галичини. Нас обдарено, за підпиранє правительства концесією на банк, побратимам же з опозиції дістався в наслїдок компромису — статут краєвої ради шкільної. Тою дорогою йде справа наша і по нинї, — і ми стоїмо на тім, що прадїдна земля наша урядово прибрала характер краю польского, — в жаднім майже тїлї, котре справами нашими руководить, не маємо заступництва відповїдного достоїньству і интересам великого народу; тягарї житя автономічного давлять нас а не приспорюють користи, не бачимо дбалости о подвигненє нашого розвою чи культурного, чи економичного, а маємо гегемонію, негуючу потреби і интереси нашої народности гегемонію вимїрену на винародовленє нас. Ту не вільно нам закладати рук, доки не вичерпали ми всїх законних вольностей, яких нам ще не відобрано. А суть у нас сили жизненні! Наша сила, придавлена нинї, не мала. Культурою нашою розжилась було Польща, живилась і Россія; не спинювані в своїм розвою, здолїли-б ми оттак видвигнутись до висоти занятої другими народами. Економично хоть роздроблені і винищені, становимо ще й нинї велику силу податкову, а визволені з під гнету тяжких обставин, дорівнали-б ми силї других. Позбавлені ми голосу в парляментах і других тїлах безпосередно впливаючих на хід нашої справи, возьмїмось за вихіснованє способів других, які по-за тамтими подає нам ще наша конституція. Нам не відобрано ще права стоваришень, права зборів і радженя над нашими дїлами, права виповїданя наших гадок і висказуваня наших домагань, — ту ще не мало средств розвивати і заявляти наше народне житє. Ми й не заспали сего! Без помочи посторонної, без шляхти, без капиталів, при борбї о хлїб насущний, повстають у нас, самими лишь силами дрібними, народні институції і товариства, засновуються сотнї читалень, заводяться торговлї, селянин горнесь до просвїти, стремить до поступу, підноситься і самосвїдомість стану мїщаньского... Але робота наша не з’организована. Блукаємось одиницями, особняком, рвемось в роботї безпрограмній на різні сторони, самі ослабляємо свої і так не великі сили і поступ наш, хоть незаперечно видний, не дорівнює далеко поступам елементу противного. Конституційне упослїдженє наше, треваюче звиж чверть вїку, довело елемент нам противний до такого скрїпленя, що нинї борба о рівноуправненє далеко труднїйша, як в перших роках конституцій. Майоризованє тільколїтне викликало серед нашої людности велику знеохоту, а серед верховодцїв виродило буту. Доривочно піднимані заходи і подвиги наших патріотів не лячні для них. Соймова більшість добираєсь безцеремонно уже і до решти ще незагирених прав нашої автономії громадскої, власти политичні, яко екзекутива парляментарної більшости, ведуть дїло своє конечно тілько на лад єї поглядів і бажань — а ми мимо нашого поступу тратимо що раз більше ґрунту під ногами, і попадаємо в бездільність або апатію... Нам крайна пора взятися перше всего до основної і тревалої организації наших сил, щоби до борби станути солидарно. Треба поставити ясно цїль, до котрої стремимо, щоби перенялись і оживили нею всї, а правительство і противники добре пізнали, з ким і о що числитись мають. Треба зорганизувати і працю саму, щоби йшла она ладом запевнючим хосен. Ту треба нам взятись за труд безнастанний, розбирати і висвічувати пильно всї справи тикаючі нашого народу, висказувати наше становище супротив них, розбирати з нашого становища дїяльність парляментів висказувати наші потреби і кривди удержувати ясний перегляд всїх відносин нашого суспільно-политичного житя, перегляд впливів устрою автономичного на то житє, перегляд дїяльности всяких чи то автономичних чи неавтономичних институцій і тїл. Треба утворити і піддержувати звязь живу мїж народом а интелигенцією рускою, дбати о политичне оживленє і виховуванє народу. Словом жде нас богато працї трудної, — але крайна пора єї і піднятися. Политика наша не може спускатись на ласку, чи то Нїмцїв чи Поляків — доля наша все була-би безвідрадною. Живучу силу биту свого мусимо, як кождий нарід, черпати из себе самих! Для указаної цїли завязалось товариство „ Народна Рада “. В имени провизоричного видїлу сего товариства витаю Вас, Високоповажні Родимцї, що прибули нинї сюда з близьких, далеких і дуже далеких сторін, щоби взяти участь в перших наших загальних зборах. Нехай тая хвиля буде щасливим почином нашої политично-народної дїяльности! Нинї святкують львівскі Русини торжество 50-лїтного ювилею розбудженя рускої словесности в Галичинї трудами незабутого Маркіяна Шашкевича. Обставина тая нехай стане для нас щасливою ворожбою і нехай хвиля нинїшна буде почином нашого відродженя политичного .   Сю промову д-ра Ол. Огоновского приняли всї зібрані грімкими оплесками і безнастанними окликами „ славно! “ 
(Дальше буде.)
  [Дѣло, 03.02.1888]   