Бабусина казка.

  — Ви-б менї, серденько, інодї з ласки Та розказали хорошої казки! — Так колись під вечір дївчина мила Рідній бабусї своїй говорила.     — "Казку сказать тобі? Ох, моя ненько! Мабуть чи й знаю яку я, серденько! Семий десяток кінчаю на сьвітї, — Де-ж то менї вже казки говорити? Всї, які знала, які коли чула, Всї-ж таки, всї їх давно я забула; Та однії я не мати му сили, Мабуть, забути, поки й до могили. Дуже стара я; гріхи-б замоляти Треба у Бога, та царства прохати; А і тепер, як давнину згадаю, Наче я щастє колишнє вертаю! Я про ту казку і досї мовчала, — Ну, та вже слухай, коли нагадала.     "Мала я батька; була в мене й мати: Так, немов, треба сю казку почати. Батько був добрий і мати нїчого; Я до їх линула, як нї до кого; Я їх любила, що більше й не можно! Знали нас люди, жили ми заможно: Був у нас добрий будинок з вербини, Ґонтовий дах, димарі із цеглини; Четверо вікон дивилось в садочок; Все — і вітряк, і криниця й ставочок. Пар з пів десятка товару держали, Хуру що року на Дін виряжали, Батько було те, що й крамом торгує, Мати в коморах добром порядкує; Я-ж мій город та вишник доглядала, Хусточки шила та піснї сьпівала...     "Ти не дивуй ся, що я ізігнулась: Чом не зігнутись, як щастє минулось? Е, я хороша була молодою! Ти вже, дитино, не будеш такою! Рівна, як щогла, гнучка та висока, Біла, як крейда, та ще й чорноока, Вродою все я село дивувала, Та через вроду либонь і пропала!     "Стала я день поза днем підростати І чую, що інодї батькови мати Кажуть: пора-б уже нашій дитинї Віно складати потроху у скринї. Й правда, що віна багато надбали! Чом і не дбати: одну мене мали! Я-ж, було, наче нїчого й не знаю: Сяду в садочку та пісню сьпіваю!     "Стала в селї я на славу. За мною Хлопцї на іграшках ходять юрбою, Линуть до мене, за мене аж бють ся, Подруги з ремства лютують та рвуть ся; А про сватів уже — що і казати! Лізли, як мухи, до нашої хати! Батько, було, їх звичайно вшанує, Мати смачним гарбузом нагодує; От вони з сорому вийдуть тихенько, Та й чимчикують до дому швиденько. Вже-ж ти хоч бігай — не бігай неволї, А не втечеш неминучої долї! Й я не втекла її: піснї сьпівала, А у тенета, як сарна, попала.     "Мали сусїди хорошого сина: Був він їм смирна і добра дитина. Ми й уподобали один другого; Змовились, — от і пішла я за нього. Тихо один рік і другий минає, — Щастє нїкуди від нас не тїкає: Він мене любить, жалїє, шанує, Серденьком зве і голубить й милує. Третього року щось став сумовати, Кинув хазяйство, цураєть ся хати; В річах чудне щось і в очах утома; Всїм він нудить ся і в людях і дома; "Холодно, каже, у стїнах могили: Треба як небудь розважити сили!"     "Раз я проснула ся. Бачу — свитає, А чоловіка вже в хатї немає; Кажуть, що верхи поїхав із дому Сам; а куди — не сказав він нїкому. Ждали обідать, вечеряти ждали, З тим — що без його і спать полягали. Тиждень і другий і третїй минає, А чоловіка до дому немає. Все він — і жінку й домівку покинув, Та з того часу, як вітер, і згинув. Ох, моя ненечко, довго я билась, Плакала ніченьки, в день я нудилась; Бога й сьвятих Його щиро молила, Двічи у Київ на прощу ходила... Все-ж таки щастє не швидко вернулось: Як і вертатись тому, що минулось?       "Третьої весни сиджу я у хатї, Батькови шю сорочки мережчаті, Та й поглядаю раз-по-раз в віконце: Ті-ж, що і вчора, і небо і сонце, Ті-ж і квітки на городі сьміють ся, Ті-ж очерети по берегу гнуть ся; Небо прозирне без краю синїє, В полї зеленому марево мріє... Але щось з степу немов подало ся, — Куряво шляхом густе підняло ся; Скрипнула фіртка. Я вийшла. Ох, ненько! Стукнуло в мене недурно серденько! Бачу — вояка з коня вороного Зскочив на землю, сїдла дорогого Ледве черкнувшись на міть острогою. Важний і бравий він став перед мною: Контуш багатий, широкі вильоти, Шапка червона, з сапяну чоботи; Пояс, по стану гнучкому повитий, Із оксамітом, ще й золотом шитий. Пил обмахнувши і кинувши в кучу Ратище, шапку і шаблю блискучу, Каже він: "Ти й не змінилась, Оксана! Як же без мене жила ти, кохана! Глянь бо на мене: хіба не пізнала?" Я, як стояла, так зразу і впала! Він нахилив ся, мене підіймає, В очи, цїлує, за стан обіймає... — "Відкіль, кажу я, ти, рідний мій, взяв ся?" "Атже аж з Дикого-Поля примчав ся! Нудно без тебе зробилось, так з Сїчи От я й приїхав, щоб глянути в вічи, Прямо-ж у вічи твої, моя любко, Та подивитись на тебе, голубко!" "Весело стало нам всїм після того:     Він без привіту не кине нікого; Всіх в слободї, кого зна і не знає, З ранку до ночи гулять зазиває. Руку засуне в глибоку кишеню, Витаска гроший повнїсеньку жменю, Кине круг себе, та й крикне: "Горілки! Грайте цимбали, скрипки і сопілки! Хай усї люди на слободах знають, Як Запорожцї бенкети справляють!" Так прогуляв він три тижднї, та й каже: "Ну, та й обридло! Нехай тобі, враже, В день і в ночи про той бенкет приснить ся: Се й Запорожцю то можна вже впить ся!" Кинув Василь мій відразу гуляти, Смирний зробив ся, мене шанувати, Став він без міри. На ярмарок піде, З ярмарку кіньми до дому приїде; Скриню і другу розкриє. Мій Боже! Скільки він краму із скринь тих положе! Каже: "Та годї, Оксано, робити; Є в мене за що добра накупити".     "Слухай, голубко! Не мало живу я На сьвітї років; а й досї ношу я Крам, що надбав він; іще й твоя мати Довго носила; та буде що дати З його й тобі, моє серце, на віно, — Тільки носи на здоровє, дитино! Що-ж я мелю? А про казку й забула!     "З тиждень, чи зо два й тепер проминуло. Бачу — Василь мій задумав ся знову, Шепче коневи невідому мову, Зброю блискучу йому натягає, Шаблю до боку за ремінь чепляє; Глянув на сонце, промовив: "Не рано, — Ну, прощавай же, серденько Оксано! Десь на степах з Татарвою побю ся, А до тебе, — таки, мила, верну ся!" Я й за стремено вхопитись не вспіла, Як по дорозї кура полетіла, — Вітер із степу на мене повінув... Згинув! Як вітер, Василечко згинув!...     "Чим же я казку мою закінчаю? Ти-б захотіла, голубко, я знаю, Щоб мій Василечко знову вернув ся, Знову до мене близенько горнув ся, Та й доживали-б ми віку у містї? Нї, як поїхав, — пропав він без вістї! Ми вже й до Сїчи тієї ходили, Так козаки нас туди не пустили: "Як Запорожця, говорить, шукати, — Швидче вам вітра у полї піймати! Буде живий він, так ви й дожидайте; Вбито-ж де небудь, то вже вибачайте!"     "Мабуть, не струмень тих слїз пролила я; Як передихала, як прожила я, Поки те горе хоч трохи забулось, — Я і не знаю; та все вже минулось! Так повсегда воно в сьвітї буває: Долю й недолю могила ховає! От я і казку тобі розказала..."     — За що-ж його ви, — дївчина питала, Щиро любили, за ним побивались, Вік свій губили, слїзми обливались? Атже по вас він, не бійсь, не вбивав ся, Та чи й любив вас, а тільки що грав ся? Ще-ж і пяниця; та, мабуть, і гроші, Ті, що шпурляв він, були нехороші?" — "Геть, ти, дитино, не тямиш нїчого! Вам гречкосїї до смаку; а в його Серденьку кров Запорожця кипіла, — Тим же без міри його я й любила!"   [Зоря, ч. 11, 13.06.1896]   