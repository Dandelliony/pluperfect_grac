Анкета в справі науки язика руского в школах середних.

Дня 3 н. ст. сїчня с. р. відбуло ся під проводом віце-президента краєвої ради шкільної д-ра Бобжиньского засїданє анкети для наради над справою науки язика руского в школах середних. До сеї анкети були сим разом покликані: д-р Ом. Огоновскій, о. Вас. Ильницкій, професори рускої ґімназії: Д. Гладилович, К. Лучаківскій і Юл. Романчук та професори учительскої семінарії: о. Ол. Барвіньскій і Ом. Партицкій, а крім того брав участь в нарадах анкети ще член кр. ради шкільної д-р Зайончковскій.   По представленю теперішного стану сеї справи референтом, котрим був инспектор краєвий, Иван Левицкій, переведено над предметом нарад подрібну дискусію, котра закінчилась слїдуючими ухвалами:   I. Анкета пересвідчившись, що правильному розвиткови і поступови науки язика руского стоїть на перешкодї передовсїм недостача раціонального розкладу матеріялу наукового на поодинокі кляси, а єще більше недостача відповідно до теперішних вимогів уложених "Читанок" і "Виписів" — уважає необходимим:   1) розложити матеріял науки відповідно до плянів, ухвалених для язика польского і нїмецкого;   2) постарати ся, щоби як найскорше виготовити і видати нові "Читанки" і "Виписи".   II. Полишаючи дотеперішний розклад матеріялу наукового в низшій ґімназії на разї без зміни, треба у висшій ґімназії річ змінити рішучо і розложити матеріял на поодинокі кляси в сей спосіб:   1) Для V кляси призначає ся читанє взірцїв прози і поезії, взятих чи то з оріґінальних творів руских, чи то з добрих переводів відповідних творів літератури европейскої.   2) В клясї VI учитись будуть ученики язика старо-руского, на підставі "Хрестоматії" д-pa Огоновского, а заразом читати будуть знатнїйші памятники старорускої літератури.   3) В клясї VII в першім півроцї будуть читатись твори літератури устної (народної), в другім півроцї сеї кляси і через цїлий рік в VIII клясї буде предметом науки література новійша, почавши від кінця XVIII. віку.   III. 1) Треба зараз забрати ся до виготовленя "Виписів" для кляси V, після пляну переведеного в польских "Виписах" для кляси V укладу проф. Прухницкого.   2) Приспішити виданє I части "Виписів" Барвіньского, містячої в собі твори літератури устної, а предложеної вже в рукописи.   3) Заняти ся перерібкою части II і III "Виписів" того-ж автора, призначених для кляси VII і VIII, при чім за підставу має служити виготовлений автором проєкт змін і переробки сих "Виписів".   4) Заняти ся виданєм нової "Читанки" для I кляси, при чім поручаєсь авторови, проф. Юл. Романчукови, щоби перед новим єї виготовленєм і виданєм предложив кр. радї шкільній проєкт що-до змін, які мають перевестись.   5) Заняти ся подрібною ревізією "Читанки для кляси II, ІІІ і IV, як що-до их змісту так і що до укладу. — Широка дискусія анкети доставила цїлий ряд указок до укладу сих підручників.   IV. Науку язика руского, там де она єсть предметом надобовязковим, поручено вести в двох віддїлах, в котрих першій має обіймати науку елементарну на підставі читанки для II кляси шкіл народних, а другій має подати ученикам взірцї поезії і прози рускої, на разї на підставі читанки для IV кляси шкіл середних, пізнїйше же на підставі "Виписів" маючих уложитись для V кляси.   Всї ті повисші внесеня предложать ся краєвій радї шкільній.   [Дѣло] 