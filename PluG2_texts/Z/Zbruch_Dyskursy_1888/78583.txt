Христос воскресе!

  На завтрішний світлий празник Воскресенія Христа пересилаємо нашим Впов. читателям і всїм Русинам найсердечнїйше поздоровленє: Щасливих і веселих свят! Христос воскресе!   Празник Воскресеня Христового, — припадаючій у нас до того в пору, коли й мати-земля встає из зимового завмертя до живого руху і убираєсь в буйний шовк зелений та в роскошні цвіти, — мусить будити веселість і радість, мусить напувати щастєм кожду людину, хоч-би і як тяжке, невідрадне було єї житє.   Тую радість, веселість і щасливість в дни Воскресного празника відчувають — так само як одиницї — також цїлі суспільности, цїлі народи, хоч-би і як тяжке, невідрадне було их житє-бутє.   Гомін грімкого тріюмфального христіяньского восклику "Воскресе!" — елєктризує як поодиноку особу, так і міліонову громаду, кріпить і д-горі підносить — хоч-би й найбільше пригноблену злощастями, несповненими надїями, кривдами і неправдою... Восклик той і найбезталаннїйшому, хоч би й близькому вже до зневіри, додає надїї, будить віру, викликує енерґію до боротьби з лихом і темнотою за-для добра, правди, любови і світла на земли.   "Христос воскресе!" Солодкій, чарівний звук того восклику роскішним теплим почутєм огорне завтрішного дня душі міліонів нашого народу від тамтого боку Карпат до Есманї, від Польщі до Дону, — грімко загомонить по наших горах, понад наші ріки Днїпер, Днїстер, Сян, Буг і Прут, по степах і по-над море, — зрадує, звеселить і щастєм надихне як малу дитину, так і сивоголового старця, піднесе духа, скріпить віру в красчу долю 20-міліонового народу, загріє до боротьби з лихом, неправдою і темнотою, а до плеканя натомість правди, любови ближнього, братолюбія, заповіданого нам Тарасом, — загріє до безупинної честної працї з свідомостію мети, як то і голосить ся грімко словами піснї: "Ще не вмерла Україна!" — загріє і одушевить до світла науки і до просвіти мас нашого люду, над котрими все ще нависли чорні хмари і закривають світ ясного сонця...   Благослови, воскресшій Христе, на животворячій світ ясний над нашими горами, ріками і полями, над нашими містами, селами і хуторами! — просимо Тебе під завтрішний світлий празник Твого Воскресенія, величаючи з міліонів грудей радістним співом: "Христос воскресе!"   [Дѣло] 