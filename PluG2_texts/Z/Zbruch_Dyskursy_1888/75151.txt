Христос раждаєть ся!

  Славите! — відповість нинї цїла велика руска родина, ломлячи просфору в хвили, коли Син Божій сходить межи люд свій, щоб спасти єго.   Слава во вишних Богу, на земли мир, во человіцїх благоволеніє! — заспіває нинї вся Русь від Кубани по Вислоку, від Десни по Тису, відчуваючи в глубинї душ значінє великих слів, котрими Ангели повитали раждаючого ся Христа.   Дай же вам Боже троє-щастенько: Перше щастенько — всїм здоровленько, Всїм здоровенько на челядоньку. Друге щастенько — на обороньку. Трете щастенько — у поли врожай. У поли врожай: жито, пшеницю, Густі копоньки, рісні снопоньки, Би-сте ходили межи копами Як ясен місяць межи звіздами!   — тою колядкою повитає нинї молодїж руска господаря руского, хлїбороба.   Дай же нам, Боже, лучшої ери, А у тій ері: святої згоди В родинї рускій! Прав і свободи Поступу, світла, гаразду, долї Всїй Українї! Церкви спокою Від вороженьків! Руси розвою На всякім поли, у товариствах! Би-смо ходили між Славянами Як ясен місяць межи зорями!   — з тою колядкою на устах і з тими желанями стаємо нинї перед хатою нашої Матери-Руси і щедруємо їй лучшу будучність!   Пережитий рік був для народу нашого дуже тяжким. Неврожай в деяких сторонах і всякі другі невідрадні обставини викликали межи селяньством нашим крізу, котра — дай Боже — щоб не повторилась. Надїї на яку-небудь полекшу в положеню нашім політично-національнім і на здобутє ширших основ до розвою і скріпленя народности нашої розвіялись марно. Натомість зросла традиційна неприхильність сусїдів наших до нас і виявилась широко не лише словами але і дїлами. Церкви нашій нанесено удар дуже важкій і необчислимий в наслїдках. Наколи мимо того стоїмо, то заслуга в тім лиш наша власна, передовсїм того люду, що як той кріслатий, коренистий кріпкій дуб перетривав щасливо вже не одну бурю. Заслуга того духа невмираючого, що заєдно одушевляв нас в тисячелїтнім житю нашім національнім. Заслуга тих мужів, що бодро і сміло уміли піддержувати того духа. Заслуга товариств, що муравельною працею двигали храм наш народний.   Им про-те кличемо з Рождеством Христа: Дай Боже сил і на дальше для добра Руси!   [Дѣло] 