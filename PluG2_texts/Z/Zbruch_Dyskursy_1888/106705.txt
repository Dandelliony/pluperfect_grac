З поезий В. Грінченка.

  Підмова.   Не на те ми боротись ставали, Щоб тепер помирити ся нам, — Бо для нас помирити ся — значить Уклонитись ізнов ворогам!   Бо для нас помирити ся — значить Це зректи ся того, чим живем І признати, що правда то — сила, Що панує з мечем і огнем!   Бо для нас помирити ся — значить Зрадить рідний коханий наш край!... Не на те ми ставали до бою І не тим він скінчить ся нехай.   Нї! Борімось з останньої сили, Нї! Борімось і в день, і в ночи На шляху, на степу, серед лїсу, Що хвилини на бій стаючи.   Нї! Борімось за кожен ми ступінь. Кожен клаптик своєї землї, Щоб не знали спочинку у бою За свій край нї старі, нї малі.   Не мирити ся нам тепер треба: Хто до згоди — той зрадить свій край! Поки ворог впаде, нї єдиний Доти бою не кида нехай!     До народу українського.   Народе мій! Зблукавшись у темноті, Не бачучи, не знаючи шляхів, Вбиваючи всю силу на роботї, Що не дає й хвилини на спочив, —   Знемігши ся, не хочеш ти спитати Куди іти в своїх проводирів. Йдеш навмання, бо звик уже блукати, Бо вже усї стежки ти погубив.   Народе мій! Тяжка твоя темнота! Болить душа дивитись, як ти сам Не хочеш геть іти з того болота, Що у йому ти вгруз на глум людям!   Болить душа! Але-ж твою провину Простить тобі, хто зрозумів її: Бо завели тебе у ту багнину Вони-ж таки, проводирі твої!   [Зоря, ч. 6, 27.03.1896]   