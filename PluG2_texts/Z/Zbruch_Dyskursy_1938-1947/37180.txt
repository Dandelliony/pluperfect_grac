Зі споминів семинариста

За декілька хвилин був я уже в школі. Але не застав там нікого. Вибіг на двір. І там ні душі. Що тут діяти? Розпитую кого лиш стріну, та ніхто нічого не знає.   До дому вертатись якось ніяково... А люди бігають по місті як сполошені кури. Мадяри вже обстрілюють дім, що під самим Севлюшем. Вітер бє снігом в очі. Попід легкий плащ і літню маринарку закрадається студінь. Стою біля школи безпорадний, зуб на зуба скаче...   — Чого не йдеш по зброю? — крикнув на мене мій шкільний товариш вибігши із жидівської вулички.   — По яку зброю? — питаю — мов з просоння.   — Гармату, дістанеш, бо ти кріса не здужаєш нести — шуткуючи, кивнув на мене пальцем. Я побіг.   По дорозі кажу йому, щоб не жартував, в говорив що сталося. Він пояснює:   — Тим, що прийшли скоріше до школи, казав проф. Ковач забрати кріси з городського біоґрафу. Та саме по дорозі стрічаємо хлопців в похідній батаві як вертаються зі школи, але без крісів...   — Що сталося? — питаю.   — Було лиш двацять крісів. Їх дали тільки тим, що знали вже з ними обходитись. Вислали їх в боєву лінію...   Якось дивно зазвучали ці його слова: "в першу боєву лінію"...   Похідна батава попрямувала до школи. Всі зайшли на подвіря. Там назначено стійки і звязкових по усіх закутках міста, при чому подано місце постою команди. Інші мали зформуватись в окремий відділ. я належав також до тих, що без приділу. Нам сказали, що підемо за місто, де дістанемо зброю. Ми вийшли на вулицю і зі співом боєвих пісень, рушили в напрямі Хусту. Перестрашені люди озирались, не знаючи, що тут діється. Місто під градом куль, а ми йдемо отак співаючи. Та тут вміняє уже й вид місто. По торговлях, де були досі українські вивіски, денеде вже видніють мадярські. У вікнах мадярські трикольори. А сніг ліпить. Переходимо будову, де мали ми здержатись. Перейшли й місто: Тут щось неясне... Чому відходимо, коли казали нам, що дістанемо зброю й обсадимо деякі важніші становища у місті? Та нема і далі ніякого наказу. Йдемо. Сніг ліпить очі, чути рівномірні удари півтора сотки ніг об бетон на дорозі. По боках видно важкі скоростріли, поруч них вояків з далековидами. А там ще якісь гуртки війська у боєвому порядку. Не маємо часу тому всему приглядатись. В прискоренім ході минаємо цю позицію, а небаром зникає з очей і Севлюш. Так минає кільометер за кільометром. Деколи ще видно, як чеські повзи і кухні виїздять з того напрямку де місто. Вони відступають, покидають Севлюш. Зате вояки з жовтоблакитними опасками на руках проганяють мотоциклями в цю сторону.   Ізза хмар, що ними колотив по небі рвучкий березневий вітер зазирнуло сонце. Воно освітило нас ніби сіяк небесний і дивувалось цій "армії", що мала змагатись з ворожою навалою, протиставитись силі, що насувала від полудня. Буде нерівний бій. І буде слава, нова лєґенда змагань за волю. І будуть знущання, розстріли. І буде біль великий по всій Карпатській Землі.   [Краківські вісті] 