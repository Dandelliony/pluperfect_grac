Майбутня кочегарка бурого вугілля

В околицях села Глинська, Жовквівського району, розгорнулись великі розвідувальні роботи покладів бурого вугілля. Перші розвідки показали, що надра землі цього району таять в собі невичерпні багатства. Між селами Глинсько і Сквар'ява Нова є великі запаси бурого вугілля.   Розвідки, які зараз проводяться дадуть можливість в цьому районі збудувати першу штольню потужністю в 60 тисяч тонн вугілля на рік. Будування шахти передбачаються почати вже в першій половині квітня цього року, з таким розрахунком, щоб в другому кварталі ця шахта вступила в експлуатацію.   На шахті більшість процесів виробництва буде механізовано. Добування вугілля буде проводитись пневматичними відбійними молотками. Службові будинки і частина робіт шахти буде електрифікована. Для цього будується електростанція високої напруги, лінія якої проходитиме на віддалі 3—4 кілометрів від шахти. Все устаткування на шахті буде радянського виробництва. Партія і радянський уряд повсякденно турбуються про розвиток паливної промисловості в західних областях України. На це радянський уряд відпускає великі кошти. Досить сказати, що тільки в цьому році на будівництво шахт уряд відпустив 3.605.000 карбованців. Шахта, яка будується в цьому районі, буде одною з потужніх, одною з найбільших шахт по добуванню бурого вугілля. В неї працюватиме близько 450 робітників на момент здачі її в експлуатацію.   Слід відзначити, що калорійність місцевого вугілля висока. Зроблені львівським політехнічним інститутом аналізи показали, що глинське вугілля має високу калорійність, а його склад дає можливість використовувати його в усіх галузях промисловості і бути незалежним від вугілля з Донбасу.   Другим родовищем вугілля, яке своєю якістю не поступається перед глинським, є мокротинське. Але тут робота покищо не розгорнулась. На кінець цього року будуть експлуатуватись і родовища вугілля, розміщені на захід від Глинська.   Крім бурого вугілля район Жовква — Глинсько — Рава Руська зберігає в своїх надрах і кам'яне вугілля. Розвідки цього вугілля робилися ще в 1880 — 85 роках. Однак ці розвідки не дали ніяких наслідків. Тільки тепер при встановленні радянської влади можна буде повністю дослідити кількість залягання кам'яного вугілля і почати його добування.   Під час розвідкових робіт нами виявлено цікаву річ. На обочинах покладів бурого вугілля виявляється сировина, з якої найпростійшим хімічним способом можна виробляти прекрасну фарбу — бронзовий каролін, необхідний для меблевої промисловості.   Перед управліннями вуглерозвідки і шахтобудувань поставлені великі завдання — забезпечити в найкоротший строк промисловість західних областей України місцевим дешевим паливом. Зрозуміло, що ці завдання вимагають від нас, вуглерозвідників і шахтобудівників напруження сил.   Пройде небагато часу і на пустинному місці, де зараз проводяться тільки розвідки, виросте потужна радянська кочегарка по добуванню бурого вугілля. Прокладуться до неї шосейні і залізничні шляхи, виростуть навколо неї красиві робітничі будівлі, засвітяться електричні вогні і повним ходом закипить робота, заб'є ключем героїчна праця визволеного народу. Народ працюватиме і множитиме багатства своєї вітчизни.   Ф. Балазан — головний інженер глинського шахтобудівництва.   [Вільна Україна] 