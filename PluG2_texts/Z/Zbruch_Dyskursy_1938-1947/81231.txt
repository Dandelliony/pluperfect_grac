В роковини з дня масакри

  До всіх Українських Освітних Товариств Галичини і Надсяння   1) Із нагоди других роковин масових масакр українців у казаматах Н.К.В.Д. доручаємо всім УОТ-ам ушанувати память місцевих українських громадян — жертв большевицького терору святочними панахидами. За переведення дорученого відповідає голова УОТ, в місцевостях, де є кілька УОТ, муж довіря, в осідках УОК і Делєґатур — орг. референт (підреферент).   2) Голова УОТ звертається до місцевого пароха з проханням, щоб відправив панахиду з відповідною проповіддю та устійнює її реченець. Панахида повинна відбутися вечером, по змозі в роковини дня масакри, або остаточного відвороту червоної армії з повітового міста; можна її перенести також на чергову неділю.   3) Панахиді слід дати святочний характер (хор, прибрана могила серед церкви). Для родин жертв зарезервувати місця на переді (по змозі сидячі). Впорядчики подбають, щоб родини жертв заняли передбачені місця та роздадуть між них відзнаки (жовтоблакитна стрічка, перевязана чорною).   4) Якщо в місці є могили жертв, слід заздалегідь упорядкувати їх, та по панахиді зложити на них вінки. Всі могили мусять бути однаково впорядковані та прибрані — незалежно від того, чи тим займеться рідня Покійного. Упорядкування могил і плетення вінків слід доручити молоді.   5) По більших містах можуть поодинокі установи й Об'єднання Праці вшанувати память своїх службовиків та товаришів праці окремими панахидами, в інший день як загальні панахиди.   6) До двох днів після панахиди перешле голова УОТ до УОК (Делєґатури) звіт з точним описом святкування та подасть скількість жертв із своєї місцевости.   Український Центральний Комітет.   [Рідна земля] 