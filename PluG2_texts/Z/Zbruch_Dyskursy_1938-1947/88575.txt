Великодня легенда

  Кульчицькій Олені присвячую   Не хресті умирав Христос.   Вмирав за людей, які розіпняли його.   Страдальна Мати дала свого Єдиного Сина на смерть за велику визвольну Ідею... а Сама під хрестом вмирала з болю і розпуки...   __________   Побачив павук наготу Христа і завстидався. Завстидався за людей, які у своїй злобі не дають себе перевищити.   Серце в малого павука здригнулося і він почав чимборше ткати срібну павутину довкола бедер Христа.   І обтулив святе, зболіле тіло Христове ніжною тканню.   __________   Недалеко хреста, на якому умирав Бог, стояла червона лілея. Пишалася своїм яскравим квітом і струнким билом.   Коли побачила вмираючого Христа зі спаленими, спрагненими устами, добула з глибокої комори своєї чаші краплю солодкого меду. Попросила бджілку, щоб носила цей мед на спалені губи Христа, які вояк напував жовчю.   І відітхнув Христос, від покріпляючої краплини меду, яку лілея добула зі своєї комори, а бджілка носила до губ Христа.   __________   Надлетів жайворонок і з дзюбка поплила слава Творцеві. Але глянув — і пізнав Бога на хресті у людських муках...   Побачив тернову корону Короля королів. Колючки вбивалися в тіло, а струйки пливучої крови писали по чолі та обличчі біль, який шматував Бога-Чоловіка.   Легенько спустився, сів на корону і своїм дрібним дзюбком почав обломлювати колючки тернини, які не тільки були вбиті в тіло Христа, але і в серце Страдальної Матері...   І почав крилатий співак видобувати терня зі святих ран...   А Мати-страдальниця благословила малій пташині, в якої було більш серця, як у людей, що прибили Христа на хрест за науку повну любови.   __________   Сонце підійшло вже високо, високо і розсипало довкола гаряче полум’я південної жари.   Надлетів бистрий орел та побачив святу голову похилену болем і втомою від горячі та духоти розпаленого повітря.   І в серці короля птахів піднявся бунт. Чому люди вбивають своїх пророків, своїх богів-королів?   І розложив свої широкі крила над головою Ісуса, та захистив Його від гарячого полум'я сонця.   __________   А з півночі, зпід високих гір, які свої вершки купали в опалеві мряки, зі широких степів, прийшла дівчина у мережаній сорочці, з намистом на шиї. Несла вінок із золотого колосся і наруч васильку та м'яти. У стіп Христа поклала вінок, а васильком та м'ятою косичила хрест. Хотіла влекшити біль Розп'ятого квітками і щирим серцем...   __________   День клонився до заходу, спека гасла.   __________   Павук скінчив роботу і дивився на свою срібну ткань довкола бедер Христа...   Лілея плакала вечірніми росами...   Бджілка сиділа сумна в улику...   Малий співак втомлений похилив голову...   Буйний орел відлетів з жахом перед злобою світа...   Дівчина з далекої півночі стояла під хрестом з розпукою у серці. Червоне намисто розсипалось кривавими сльозами...   Мати-страдальниця стояла під хрестом, заніміла з болю —   а Христос тихо віддавав духа Богові.   __________   Чорні клуби хмар покрили небо, затінили сонце, пітьма впала важкою опоною на цілий світ... Загоріли блискавки, загуділи громи...   І здригнулася земля, осіннім листком задрижали вся природа і заридала бурею.   Бог-Чоловік помер...   __________   Павук захистив себе під дерев'яним раменем хреста, на якому умер Христос. І до тепер тче по кутках свою ткань багату узорами. А в нагороду дав йому Бог у виконанні таку ніжність і мистецтво, що ніхто йому не дорівняє...   Малого співака захистила грудка землі, до якої припав з острахом і до нині вона захищає його і він в'є своє гніздо під нею.   А буйний орел полетів у високі верхи і там скелі захистили його перед розшалілою бурею. Там він і до нині кладе гніздо своє...   Мала лілейка побіліла з грози. Коли рано сонце встало, сцілувало срібні роси з її білих лиць. Вона так і залишилася на завжди білою і стала символом невинности.   А дівчина зпід високих гір та широких степів у вишиваній сорочці з пірваним намистом не відступила Христа. Земля дрижала, сонце гасло — вона  не лишила Христа, ні Матері його святої.   Душу її наповняла велика любов до Ідеї, за яку вмер Христос і терпіння, яке мало принести їй спасення. І до сьогодня над нею хрест і криваві сльози — але в душі у неї великі скарби: витривалість і віра в майбутнє... у воскресення...   __________   І настав ясний ранок.   Тіла не хресті не було. Спочило в гробі.   Було тихо і святочно.   __________   А третього дня природа грала і раділа:   — Христос воскрес!   __________   Дівчина зпід високих гір та широких степів чекає третього дня щоб заспівати пісню свого воскресення.   [Львівські вісті, 16-17.04.1944] 