Сесія Академії Наук УРСР у Львові

7 червня   Вечірнє засідання   Вчора в головному залі Львівського державного університету вперше за час існування українського старовинного міста, розпочала роботу чергова сесія Академії наук Української Радянської Соціалістичної Республіки.   Як великого свята, чекали академіки, вчені, наукові працівники Львова, трудящі міста, області, всіх західних областей України приїзду до Львова академіків і наукових працівників.   В стінах університету, де до приходу героічної Червоної Армії процвітав шовінізм, де сини польських панів розгнуздано знущались з студентів-українців, особливо з бідняків, коли вони потрапляли до університету, де в молоді витравлювалось все, що є найкращого в людині, тепер вперше працює сесія Академії наук УРСР — найкращих, найславетніших вчених нашої країни.   До початку відкриття сесії ще немало часу, а зал заповнений: тут 55 академіків і наукових працівників, понад 160 професорів і викладачів вищих учбових закладів Львова, письменники, педагоги, журналісти.   Дзвінок насторожує зал. За столом, оздобленим квітами, появляються Президент Академії наук УРСР академік О. О. Богомолець, академіки Палладін, Студинський, Калінович, Кримський, Філатов.   Промова Президента Академії наук УРСР академіка О. О. Богомольця   Відкриваючи сесію академії, президент поздоровляє академіків, професорів, наукових працівників, всіх, що зібрались, з відкриттям сесії у Львові.   Сьогодні, — говорить О. О. Богомолець, — урочистий день для української науки і культури. Сьогодні ми відкриваємо першу сесію львівських відділів інститутів Академії наук УРСР.   На протязі шести століть пригноблений український народ колишньої Західної України був позбавлений можливості вільно будувати свою національну культуру, був позбавлений будьяких політичних прав, не мав можливостей ні наукового, ні культурного розвитку.   Возз'єднання Західної України з Українською Радянською Соціалістичною Республікою відкрило безмежні можливості для розвитку культури національної за формою, соціалістичної за змістом.   Велика Жовтнева соціалістична революція визволила науку від пут капіталізму і поставила її на службу народам Радянського Союзу, створивши нечувані можливості для її розвитку і озброївши радянських вчених єдиним, справжнім науковим методом діалектичного матеріалізму.   Відірваність колишньої Західної України від Радянського Союзу не давала змоги нашим братам стежити за розквітом на Україні науки і культури. Зокрема, їм мало що було відомо про Академію наук Радянської України.   Далі академік О. О. Богомолець знайомить присутніх з тим, що являє собою тепер Академія наук Української Радянської Соціалістичної Республіки.   — Основною структурною одиницею Академії наук, — говорить Президент, — є науково дослідчі інститути. Ці інститути об'єднані і працюють під керівництвом чотирьох відділів Академії наук.   До відділу фізико-хімічних і математичних наук, належать Інститути математики, фізики, фізико-технічний Інститут, Інститут хімії, Інститут органічної хімії і технології, Інститут фізичної хімії, Інститут біологічних наук, новоутворений Інститут мінеральної сировини та Гравіметрична обсерваторія.   До відділу біологічних наук належать: Інститут ботаніки, Інститут зоології, гідробіологічний Інститут, Інститут біохімії, Інститут мікробіології, Інститут клінічної фізіології та Карадагська біологічна станція в Криму.   Відділ технічних наук складається з Інституту електрозварювання, Інституту будівельної механіки, Інституту гідрології, Інституту гірничої механіки і новоутворених наприкінці 1939 року — Інституту енергетики та Інституту металургії.   Відділ суспільних наук об'єднує: Інститут економіки, Інститут археології, Інститут історії України, Інститут мовознавства, Інститут української літератури ім. Т. Г. Шевченка, Інститут Українського фольклору та Кабінет по вивченню єврейської радянської культури, мови і фольклору.   Крім цього, є бібліотека Академії наук, що налічує коло 6 міліонів томів і є одною з найбагатших бібліотек нашого Союзу і всього світу. Характеризуючи ріст числа наукових працівників, яких виховує Академія, академік Богомолець говорить:   — Академія наук УРСР налічує у своєму особовому складі 2606 осіб, з них наукових працівників — 972. Вчений ступінь доктора і кандидата наук мають 379 осіб, до 200 аспірантів.   Велика кількість аспірантів і молодих наукових працівників свідчить про енергійну роботу Академії наук по підготовці висококваліфікованих наукових кадрів.   В минулому році Академія наук значно поширила склад висококваліфікованих наукових працівників. Проведено вибори дійсних членів і членів-кореспондентів Академії наук.   Тепер Академія наук охоплює і може працювати майже в усіх головних галузях науки.   — За 10 років, — зазначає академік О. О. Богомолець, — на протязі яких я маю безпосереднє відношення до праці Академії наук УРСР, як її президент, бюджет Академії збільшився в 40 раз. Але змінились не тільки матеріальні можливості наукової роботи. Сама робота зазнала глибоких змін. Не без боротьби з пережитками буржуазної ідеології в науці, вчені Академії наук УРСР досягли цієї перебудови. Лише поступово було досягнуто плановості в науковій роботі.   Але тепер вже не тільки не чути голосів, що планування наукової праці нібито обмежує можливості наукової творчості, але вже й нема більш вчених, які вважали б за можливе працювати без попереднього планування своєї роботи.   Другим важливим зрушенням у роботі Академії наук є те, що вона зараз охоче шукає теми для своєї дослідчої праці в практиці життя, в практиці нашого соціалістичного будівництва.   За останній рік Академія наук УРСР зробила ще один важливий крок вперед, почавши застосовувати метод комплексної розробки проблем у своїй дослідчій діяльності. Не підлягає сумніву, що така колективізація творчої наукової праці, що дає можливість притягнути до розробки однієї важливої проблеми декілька інститутів і охопити проблему всебічно, — є запорукою успіху праці.   Наукові працівники Академії наук усвідомили величезну відповідальність, що лежить на них перед нашою радянською громадськістю, усвідомили грандіозність завдань, що стоять перед нашою радянською наукою.   Виконуючи вказівки геніального вождя товариша Сталіна, наука стала глибоко демократичною. Вона не відгороджується від народу, а служить народові, допомагає йому в його творчій роботі, в будівництві нового соціалістичного суспільства.   Після приєднання областей колишньої Західної України до УРСР, у Львові утворені відділи інститутів суспільних наук: Інститут економіки, Інститут історії України, Інститут археології, української літератури, мовознавства і українського фольклору.   На сесію відділів інститутів, Відділу суспільних наук у Львові прибули видатні вчені Академії наук УРСР. Вони зроблять ряд доповідей, які конкретно і яскраво покажуть не тільки досягнення науки і на Україні в галузі наук технічних, біологічних, медичних, але й дадуть приклади того безпосереднього зв'язку високої наукової теорії з практикою життя, з практикою соціалістичного будівництва, який зараз покладено в основу наукової роботи в усьому Радянському Союзі, зокрема, і на Україні.   Далі академік Богомолець, вітаючи представників науки західних областей України, закликає їх до спільної праці з великим колективом Академії наук Української Радянської Соціалістичної Республіки на користь розвитку української науки і культури, національної за формою, соціалістичної за змістом, на користь соціалістичного будівництва.   Закликаю — говорить академік О. О. Богомолець — віддати всі свої сили на користь остаточної перемоги великої справи Леніна—Сталіна!   Хай живе вільний український народ!   Хай живе возз'єднана Українська Радянська Соціалістична Республіка, невід'ємна частина великого Союзу Радянських Соціалістичних Республік!   Хай живе Комуністична партія і наш великий вождь товариш Сталін!   **   Після промови Президента Академії наук УРСР академіка О. О. Богомольця, сесія заслухала доповідь академіка К. Й. Студинського — "Василь Стефаник" і доповідь академіка А. Е. Кримського — "До питання про історію хозарів і їх мову".   Сьогодні сесія продовжує роботу.   [Вільна Україна, 08.06.1940]   8 червня   Вчора на ранковому засіданні сесії Академії наук УРСР перший виступив академік М. С. Возняк з доповіддю "Про авторство" "Перестороги".   "Пересторога" — це твір початку XVII сторіччя, цікавий тим, що він уже в часи абсолютного впливу церкви на світогляд закликав суспільство до освіти. Щоб у школах і в житті вводити і розвивати світські науки. Авторство "Перестороги" досі було спірним. Академік М. С. Возняк, вивчаючи різні матеріали та гіпотези щодо авторства і часу написання цієї книжки, встановив на підставі вірогідних джерел, що автором її є учитель і ректор братскої школи у Львові Іван Борецький. Написана ж вона взимку з 1605 на 1606 рж.   Доповідь на тему "Іван Франко і модерністи" зробив тов. В. А. Гуфельд.   Іван Франко був найзапеклішим ворогом модернізму в літературі, представники якого, а особливо модерністи в колишній Галичині, обрушувались на Франка за його реалізм. Вони навіть намагались фальшиво доводити, що деякі твори Франка написані під впливом модернізму. Франко ж вважав модерністів... "болотом ідеології загниваючої буржуазії". У своїх критичних статтях і відповідях модерністам Франко з властивим йому сарказмом і глумом, громив авторів-модерністів, як літературних комівояжерів і мавп, а твори їх називав ляпаниною і базарною саморекламою.   Третю доповідь зробила тов. М. Д. Деркач. Темою її наукової праці була "Леся Українка і австрійські українці".   Тов. М. Д. Деркач опрацювала і доповіла сесії ряд нових, цікавих фактів про зв'язки Л. Українки з видатними представниками галицької і буковинської української громадськості: Іваном Франком, О. Маковеєм, В. Гнатюком та іншими. Доповідач дав нові докази впливів російських демократів через Лесю Українку на творчість галицько-буковинських письменників і громадських діячів.   На вечірньому засіданні академік М. Я. Калинович зробив доповідь на тему: "Нове вчення про мову". Він дав картину вчення про мову в XIX віку, проаналізувавши тези, так званих, молодограматиків. Після цього з'ясував докладно історичну роль відомого радянського вченого М. Я. Марра — основоположника нової теорії про виникнення мови. Доповідач довів, що М. Я. Марр перший у світі зв'язав досліди над мовою з єдиною науковою теорією, діалектичного матеріалізму.   Доповідь на тему "Мова Стефаника на основі покутського говору" зробив тов. К. Кисілевський.   Тов. М. Пшешорська у доповіді "Говори на надсянському, бойківському і лемківському пограниччі" дала характеристику мови пограниччя, на якому схрещуються ці три говори і показала на прикладах, як вони впливають один на одного.   Наступне засідання сесії відбудеться завтра 10 червня.   [Вільна Україна, 09.06.1940] 