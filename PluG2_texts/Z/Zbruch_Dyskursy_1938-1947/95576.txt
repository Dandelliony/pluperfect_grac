Конференція керівників трьох союзних держав — Радянського Союзу, Сполучених Штатів Америки і Великобританії в Криму.

  За останні 8 днів в Криму відбулася конференція керівників трьох союзних держав — Прем'єр-міністра Великобританії пана У. Черчілля, Президента Сполучених Штатів Америки пана Ф.Д. Рузвельта і Голови Ради Народних Комісарів СРСР Й.В. Сталіна за участю Міністрів Закордонних Справ, Начальників штабів та інших радників.   Крім глав трьох урядів, такі особи прийняли участь у конференції:   ВІД РАДЯНСЬКОГО СОЮЗУ — Народний Комісар Закордонних Справ СРСР В.М. Молотов, Народний Комісар Військово-Морського Флоту Н.Г. Кузнєцов, Заступник Начальника Генерального Штабу Червоної Армії генерал армії А.І. Антонов, Заступники Народного Комісара Закордонних Справ СРСР А.Я. Вишинський і І.М. Майський. Маршал Авіації С.А. Худяков, Посол у Великобританії Ф.Т. Гусев, Посол в США A.А. Громико;   ВІД СПОЛУЧЕНИХ ШТАТІВ — Державний Секретар пан Е. Стеттініус, Начальник Штабу Президента Адмірал Флоту В. Легі, Спеціальний Помічник Президента пан Г. Гопкінс, Директор Департаменту Воєнної Мобілізації Сировини пан Д.Д. Бірнс, Начальник Штабу Американської Армії генерал армії Д.Ж. Маршалл, Головнокомандуючий Військово-Морськими Силами США адмірал флоту Е. Кінг, Начальник Постачання Американської Армії генерал-лейтенант Б. Сомервелл, Адміністратор по військово-морським перевозкам віце-адмірал Є. Ланд, генерал-майор Л. Кутер, Посол в СРСР пан B. Гарріман, Директор Європейського відділу Державного Департаменту пан Ф. Маттьюс, Заступник Директора Канцелярії в спеціальних політичних справах Державного Департаменту пан А. Хісс, Помічник Державного Секретаря пан Ч. Толен, з їх політичними, військовими і технічними радниками;   ВІД ВЕЛИКОБРИТАНІЇ — Міністр Закордонних Справ пан А. Іден, Міністр Військового Транспорту лорд Лезерс, Посол в СРСР пан А. Керр, Заступник Міністра Закордонних Справ пан А. Кадоган, Секретар Військового Кабінету пан Е. Бріджес, Начальник Імперського Генерального штабу фельдмаршал А. Брук, Начальник Штабу повітряних сил Маршал Авіації Ч. Портал, Перший Морський лорд Адмірал флоту Е. Кеннінгхем, Начальник Штабу Міністра Оборони генерал Г. Ізмей, Верховний Союзний Командуючий на середземноморському театрі фельдмаршал Александер, Начальник Британської Військової Місії у Вашінгтоні фельдмаршал Вільсон, член Британської Військової Місії у Вашінгтоні адмірал Сомервілл, разом з військовими і дипломатичними радниками.   Про результати роботи Кримської Конференції Президент США, Голова Ради Народних Комісарів Союзу Радянських Соціалістичннх Республік і Прем'єр-міністр Великобританії зробили таку заяву:   І.   РОЗГРОМ НІМЕЧЧИНИ   Ми розглянули і визначили воєнні плани трьох союзних держав з метою остаточного розгрому спільного ворога. Військові штаби трох союзних націй протягом всієї конференції зустрічалися на нарадах. Ці наради були у вищій мірі задовільними з усіх точок зору і привели до більш тісної координації воєнних зусиль трьох союзників, ніж це було будьколи раніш. Був проведений взаємний обмін самою повною інформацією. Були повністю узгоджені і детально сплановані строки, розміри і координація нових і ще більш потужних ударів, які будуть нанесені в серце Німеччини нашими арміями і військово-повітряними силами зі сходу, заходу, півночі і півдня.   Наші спільні воєнні плани стануть відомі тільки тоді, коли ми їх здійснимо, але ми впевнені, що дуже тісне робоче співробітництво між трьома нашими штабами, досягнуте на цій конференції, поведе до прискорення кінця війни. Наради трьох наших штабів будуть продовжуватися кожного разу, коли в цьому виникне потреба.   Націстська Німеччина приречена. Німецький народ, намагаючись продовжувати свій безнадійний опір, лише робить для себе тяжчою ціну своєї поразки.   ІІ.   ОКУПАЦІЯ НІМЕЧЧИНИ І КОНТРОЛЬ НАД НЕЮ   Ми договорилися про спільну політику і плани примусового здійснення беззастережної капітуляції, які ми спільно продиктуємо націстській Німеччині після того, як німецький збройний опір буде остаточно зломлено. Ці умови не будуть опубліковані, поки не буде досягнуто повного розгрому Німеччини. У відповідності з узгодженим планом, збройні сили трьох держав будуть займати в Німеччині окремі зони. Планом передбачені координована адміністрація і контроль, здійснювані через Центральну Контрольну Комісію, яка складається з головнокомандуючих трьох держав, з місцем перебування в Берліні. Було вирішено, що Франція буде запрошена трьома державами, якщо вона цього забажає, взяти на себе зону окупації і брати участь як четвертий член в Контрольній Комісії.   Розміри французької зони будуть узгоджені між чотирма зацікавленими урядами через їх представників у Європейській консультативній комісії.   Нашою непохитною метою є знищення німецького мілітаризму і націзму та створення гарантії в тому, що Німеччина ніколи більше не буде спроможна порушити мир всього світу. Ми повні рішучості роззброїти і розпустити всі німецькі збройні сили, раз і назавжди знищити німецький генеральний штаб, який неодноразово сприяв відродженню німецького мілітаризму, вилучити або знищити все німецьке військове устаткування, ліквідувати або взяти під контроль всю німецьку промисловість, яка могла б бути використаною для воєнного виробництва; піддати всіх злочинців війни справедливому і швидкому покаранню і стягти в натурі відшкодування втрат за зруйнування, вчинені німцями; стерти з лиця землі націстську партію, націстські закони, організації і установи; усунути всякий націстський мілітаристський вплив з громадських установ, з культурного і економічного життя німецького народу і вжити спільно такі інші заходи до Німеччини, які можуть виявитися необхідними для майбутнього миру і безпеки всього світу. Знищення німецького народу не є нашою метою. Тільки тоді, коли націзм і мілітаризм буде викорінений, буде надія на гідне існування для німецького народу і місце для нього в товаристві націй.   ІІІ.   РЕПАРАЦІЇ З НІМЕЧЧИНИ   Ми обговорили питання про втрати, заподіяні в цій війні Німеччиною союзним країнам і визнали справедливим зобов'язати Німеччину відшкодувати ці втрати в натурі в максимально можливій мірі.   Буде створено Комісію по відшкодуванню втрат, якій доручається також розглядати питання про розміри і способи відшкодування втрат, завданих Німеччиною союзним країнам. Комісія буде працювати в Москві.   IV.   КОНФЕРЕНЦІЯ ОБ'ЄДНАНИХ НАЦІЙ   Ми вирішили в найближчий час закласти спільно з нашими союзниками загальну міжнародну організацію для підтримки миру і безпеки. Ми вважаємо, що це істотне як для запобігнення агресії, так і для усунення політичних, економічних і соціальних причин війни шляхом тісного і постійного співробітництва всіх миролюбних народів.   Основи було закладено в Думбартон-Оксі. Проте, по важливому питанню про процедуру голосування там не було досягнуто згоди. На цій Конференції вдалося розв'язати це утруднення. Ми погодилися на тому, що 25 квітня 1945 року в Сан-Франціско в Сполучених Штатах буде скликана конференція Об'єднаних націй для того, щоб підготувати Статут такої організації відповідно положенням, виробленим під час неофіційних переговорів в Думбартон-Оксі.   З Урядом Китая і Тимчасовим Урядом Франції буде негайно проведено консультації і до них буде направлено звернення взяти участь спільно з урядами Сполучених Штатів, Великобританії і Союзу Радянських Соціалістичних Республік у запрошенні інших країн на Конференцію.   Як тільки консультації з Китаєм і Францією будуть закінчені, текст пропозицій про процедуру голосування буде опубліковано.   V.   ДЕКЛАРАЦІЯ ПРО ВИЗВОЛЕНУ ЄВРОПУ   Ми склали і підписали Декларацію про визволену Європу. Ця декларація передбачає узгодження політики трьох держав і спільні їх дії у розв'язанні політичних і економічних проблем визволеної Європи у відповідності з демократичними принципами. Нижче приводиться текст Декларації:   «Прем'єр Союзу Радянських Соціалістичних Республік, Прем'єр-міністр З'єднаного Королівства і Президент Сполучених Штатів Америки консультувалися між собою в загальних інтересах народів своїх країн і народів визволеної Європи. Вони спільно заявляють про те, що вони договорилися між собою узгоджувати протягом періоду тимчасової несталості у визволеній Європі політику своїх трьох Урядів в справі допомоги народам, визволеним від панування націстської Німеччини, і народам бувших держав-сателітів осі в Європі при розв'язанні ними демократичними способами їх насущних політичних і економічних проблем. Встановлення порядку в Європі і перебудова національно-економічного життя повинні бути досягнуті таким шляхом, який дозволить визволеним народам знищити останні сліди націзму і фашизму і створити демократичні установи за їх власним вибором. У відповідності з принципом Атлантичної Хартії про права всіх народів обирати форму уряду, при якому вони будуть жити, повинно бути забезпечене відновлення суверенних прав і самоуправління для всіх народів, які були позбавлені цього агресивними націями шляхом насильства.   Для покращення умов, при яких визволені народи могли б здійснювати ці права, три Уряди будуть спільно допомагати народам в будьякій визволеній європейській державі або в бувшій державі-сателіту осі в Європі, де, на їх думку, цього вимагатимуть обставини: а) створювати умови внутрішнього миру; b) провадити невідкладні заходи по поданні допомоги народам, які терплять скруту; с) створювати тимчасові урядові власті, які широко представлятимуть всі демократичні елементи населення і будуть зобов'язані можливо швидше встановити шляхом вільних виборів уряди, які відповідають волі народу і d) сприяти, де це виявиться необхідним, проведенню таких виборів.   Три Уряди будуть консультуватися з іншими Об'єднаними націями і з тимчасовими властями або з іншими урядами в Європі, коли будуть розглядатися питання, в яких вони прямо зацікавлені.   Коли, за думкою трьох Урядів, умови в будьякій європейській визволеній державі або будьякій з бувших держав-сателітів осі в Європі зроблять такі дії необхідними, вони будуть негайно консультуватися між собою про необхідні заходи по здійсненню спільної відповідальності, встановленої в цій Декларації.   Цією Декларацією ми знову підтверджуємо нашу віру в принципи Атлантичної Хартії, нашу вірність Декларації Об'єднаних націй і нашу рішучість створити в співробітництві з іншими миролюбними націями, побудований на принципах права міжнародний порядок, присвячений миру, безпеці, волі і загальному добробуту людства.   Видаючи цю Декларацію, три держави висловлюють надію, що Тимчасовий Уряд Французької Республіки зможе приєднатися до них в запропонованій процедурі».   VI.   ПРО ПОЛЬЩУ   Ми зібралися на Кримську Конференцію розв'язати наші розбіжності в польському питанні. Ми повністю обговорили всі аспекти польського питання. Ми знову підтвердили наше загальне бажання бачити встановленою сильну, вільну, незалежну і демократичну Польщу, і в результаті наших переговорів ми погодилися про умови, на яких новий Тимчасовий Польський Уряд Національної Єдності буде сформований таким шляхом, щоб одержати визнання з боку трьох головних держав.   Досягнуто слідуючої угоди:   «Нове становище склалося в Польщі в результаті повного визволення її Червоною Армією. Це вимагає створення Тимчасового Польського Уряду, який мав би більш широку базу, ніж це було можливо раніш, до недавнього визволення західної частини Польщі. Діючий нині в Польщі Тимчасовий Уряд повинен бути тому реорганізований на більш широкій демократичній базі з включенням демократичних діячів з самої Польщі і поляків зза кордону. Цей новий Уряд повинен потім називатися Польським Тимчасовим Урядом Національної Єдності.   В.М. Молотов, пан В.А. Гарріман і сер Арчібальд К. Керр уповноважуються, як комісія, проконсультуватися в Москві в першу чергу з членами теперішнього Тимчасового Уряду і з іншими польськими демократичними лідерами, як з самої Польщі, так і зза кордону, маючи на увазі реорганізацію теперішнього уряду на вказаних вище засадах. Цей Польський Тимчасовий Уряд Національної Єдності повинен прийняти зобов'язання провести вільні і нічим не перешкоджувані вибори, як можна скоріш, на основі загального виборчого права при таємному голосуванні. На цих виборах всі антинацістські і демократичні партії повинні мати право брати участь і виставляти кандидатів.   Коли Польський Тимчасовий Уряд Національної Єдності буде сформовано належним чином у відповідності з вищевказаним, Уряд СРСР, який підтримує зараз дипломатичні відносини з нинішним Тимчасовим Урядом Польщі, Уряд З'єднаного Королівства і Уряд США встановлять дипломатичні відносини з новим Польським Урядом Національної Єдності і обміняються послами, по доповідях яких відповідні уряди будуть поінформовані про становище в Польщі.   Глави трьох Урядів вважають, що східний кордон Польщі повинен іти вздовж лінії Керзона з відступленням від неї в деяких районах від п'яти до восьми кілометрів на користь Польщі. Глави трьох Урядів визнають, що Польща повинна одержати істотне прирощення території на півночі і на заході. Вони вважають, що в питанні про розміри цих прирощень буде в належний час спитано думку нового Польського Уряду Національної Єдності і що слідом за цим остаточне визначення західного кордону Польщі буде відкладено до мирної конференції».   VII.   ПРО ЮГОСЛАВІЮ   Ми визнали необхідним рекомендувати маршалові Тіто і д-ру Шубашічу негайно ввести в дію укладену між ними Угоду і утворити Тимчасовий Об'єднаний Уряд на основі цієї Угоди. Було вирішено також рекомендувати, щоб новий югославський уряд, як тільки він буде створений, заявив:   1. Що Антифашистське Віче Національного Визволення Югославії буде розширене за рахунок включення членів останньої югославської Скупщини, які не скомпромітували себе співробітництвом з ворогом і, таким чином, буде створено орган, який матиме назву Тимчасового Парламенту;   2. що законодавчі акти, прийняті Антифашистським Вічем Національного визволення, будуть підлягати наступному затвердженню Установчими Зборами.   Було також зроблено загальний огляд інших балканських питань.   VIII.   НАРАДИ МІНІСТРІВ ЗАКОРДОННИХ СПРАВ    Протягом всієї Конференції, крім щоденних нарад Глав Урядів і Міністрів Закордонних Справ, кожного дня мали місце окремі наради трьох Міністрів Закордонних Справ за участю їх радників.   Ці наради виявилися надзвичайно корисними, і на конференції була досягнута угода, що повинен бути створений постійний механізм для регулярної консультації між трьома Міністрами Закордонних Справ. Тому Міністри Закордонних Справ будуть стрічатися так часто, як це буде потрібно, можливо, кожних три або чотири місяці. Ці наради будуть відбуватися почергово в трьох столицях, при чому перша нарада повинна відбутися в Лондоні після конференції Об'єднаних націй по створенню міжнародної організації безпеки.   ІХ.   ЄДНІСТЬ В ОРГАНІЗАЦІЇ МИРУ ЯК І В ВЕДЕННІ ВІЙНИ   Наша нарада в Криму знову підтвердила нашу спільну рішучість зберігти і посилити в наступний мирний період ту єдність цілей і дій, яка зробила в сучасній війні перемогу можливою і безсумнівною для Об’єднання націй. Ми віримо, що це є священним обов'язком наших Урядів перед своїми народами, а також перед народами світу.   «Тільки при співробітництві, яке продовжується і росте, і взаєморозумінні між нашими трьома країнами і між всіма миролюбними народами може бути реалізоване вище прагнення людства — міцний і тривалий мир, який повинен, — як говориться в Атлантичній Хартії, — забезпечити таке становище, при якому всі люди у всіх країнах могли б жити все своє життя, не знаючи ні страху, ні злиднів».   Перемога в цій війні і утворення передбаченої міжнародної організації являє собою велику можливість у всій історії людства для створення в найближчі роки важливіших умов такого миру.   Уінстон ЧЕРЧІЛЛЬ, Франклін Д. РУЗВЕЛЬТ, Й. СТАЛІН   [Вільна Україна, 13.02.1945]   