Сплітки

Малий фейлетон   — Ви чули?   — Що таке?... що таке?   — Петро Горішний оженився.   — Що ви кажете? Такий пянюга, пройдисвіт, мантій.   — Ошукав бідну дівчину! Унещасливив на все життя.   — А вона що за одна?   — А ви не знаєте її? Марійка Шабовківна...   — Ага! Та вона така сама, як він. Дібрана пара!   — Ха-ха-ха...   І розійшлись. Пані радникова Мотульська і директорова Чудна, що вже раннім-ранком стрінулись на вулиці. Перша верталася з церкви, друга йшла на закупи.   — Добрий день, пане Крілик!   — Вітаю, пане Чопик!   — Як спалося? Що нового?   — Дякую, дякую! Ага! Ви чули новину?   — Кажіть! Кажіть!..   — Щипавка, ви знаєте його, поробив там якісь такі... нечисті справи, ну і сидить...   — Що ви кажете? А такий виглядав совісний, чесний! Та я щось від кількох тижнів підозрівав! Бо, подумайте собі, він пропонував мені позичку аж 100 зол.!   — Що ви кажете? За большевицьких днів він прохав у мене грошей. А сьогодні такий великий пан!   — Та його тут не було в тих часах.   — Був! Тільки переодягнувся, щоб не пізнати.   — Що кажете? Та спішуся. Вже дев'ята, а ви знаєте, в нас мусить бути дисципліна! Урядуємо від восьмої!   — До побачення! Прийдіть вечором до мене, поговоримо, може довідаюсь ще щось цікаве...   — Доброго здоров'я! Прийду напевно, ніхто так не любить вас, як я.   Стиск руки й оба розійшлись. Крілик до бюра, Чопик по нові вістки.   — Сідайте, ось тут є місце!   — Дві чорні і кілька тортових...   — Що нового, Петре?   — Та нічого такого. Ага, скажу тобі на вухо... Зле...   — Що?   — Зле, щось неясне... То вперед... то взад...   — Не розумію.   — Я, Іване, теж не дуже розумію... Та в тому щось є. От чув я від високопоставленої людини, що не все в порядку.   — Де?   — Там! Якісь переходження, відходження, розходження, доходження...   — Так... так...   — І ще щось тобі скажу. Ти знав Модька, правда?   — Чому ні! Ще як добре! Ну що з ним?   — Бідака. Захворів на тиф, опісля дістав запалення легенів, яке перекинулось на мозок. Вчора ми його поховали.   — Та я його сьогодні рано бачив!   — Що ти плетеш? Це певно не він! А може тобі привидівся? Я ж був на похороні.   — Та, чи я знаю?..   — Зовсім певне!..   — Платити!..   І за хвилину два друзі вийшли з цукерні...   — Куди так спішиш, Ірко?   — В кіно іду!..   — Так сама одна?.. Підведу тебе... Що нового в тебе?   — Все старе, Оленко.   — То я тобі скажу цікаву новинку.   — Що таке? Кажи!   — Мирошка закохалась в одному поручникові, він виїхав, а вона отруїлась... Хто міг би сподіватися?.. А, така все була святенька!..   — Та це неможливе! Вчора казала мені її мати, що Мирошка підготовляється до матури, що дуже вчиться і не виходить нікуди...   — Віриш їй, Ірко. Та вона — знана сплітнярка. Знаєш, Мирошка моя приятелька, то я б на неї щось говорила?..   — Певно, певно. Але от уже й кіно. Па!..   — Прийди завтра до мене, ще щось цікавого тобі скажу...   Ірка щезла в коридорі кіна, Оленка побігла, щоб наздігнати товаришку, яка йшла поперед неї...   — Кажу вам, Валентинова, світ кінчиться.   — Що таке, Михайлова?   — Та, біг-ме, то кара божа! Та панюся згори, що мешкає під десятим, живе з другим... на віру! Її рідний чоловік під плотом спить, жебрає, а вона, така-сяка, а другим собі заходить...   — А ви знаєте напевно, Валентинова? Бо то сьогодні люди багато дечого говорять.   — Чого я не знаю, Михайлова?.. Як я вже що кажу, то документно знаю. Спліток не люблю!   — Та вірю вам!.. Подумайте собі... Така гільтелігентна і на що собі дозволєє!   — Вже мушу йти, бо старий прийде, а не маю ще нічого звареного. Та пополудні зайду до вас! Ще щось вам скажу...   — Прийдіть, ви так файно все знаєте!   Летять вістки по вісті. Затроюють життя, обдирають з чести, розбивають подружжя, найкращих приятелів замінюють у ворогів, хоронять ще за життя, саджають у тюрму і т. д. Спробуйте провірити їх, то переконаєтесь, що все те — це тільки — стовідсоткові сплітки.   [Львівські вісті] 