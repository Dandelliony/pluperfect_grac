Ой на Йордані...

 
 ...На щедрий вечір, на добрий вечір — Христився Христос, завтра на Йордан... (Народна колядка).   Ой, на Йордані — синім Дунаю, В землі багатій, в зорянім краю, Зійшовся Христос із Апостолами, З Апостолами, ще й з Ангелами!   — Чи будем, Христе, воду святити, Чи будем грішний народ христити! Чи будем щиро Бога молити, Весь світ на щастя благословити!   — Освятимо ми воду цілющу, Охристимо ми землю плодющу, Змовим молитву за мир веселий — За всі народи, міста і села.   — Звідки ж нам, Христе, звідки почати Воду святити, мир ізціляти! Чи від Йордану, чи від Дунаю, З якої річки, з якого краю!   — Апостолове, і ви, Ангели! Бачу я землю і кран веселий, Зелен-долини, темнії гори, Бистрії ріки, синєє море...   Там ми почнемо воду святити, Там ми будемо Бога молити: Злинем на гори і на долини, — Благословен будь, люд України!...   Вчули Ангели — возвеселились, Свят-Апостоли Богу молились, А Мати Божа мило всміхнулась, Рідного Сина к’ серцю горнула.   — Це народ Божий, як квітка, гожий, Терпів віками кривди ворожі, Терпів віками у тьмі, знемозі, Та все плекав він надію в Бозі.   Святий Соборе, бий в срібні дзвони, На України тисячні гони! Синій Дунаю, вшир поширися, Славен народе, возвеселися!   Вийди на гори, вийди на межі Та вітай гостей в світлій одежі: Божого Сина з Апостолами, З Апостолами, ще й з Ангелами!   За всі страждання, за всі удари Три цінні скарби приймай у дарі: Що перший — долю; що другий — волю, Що третій — щастя на ріднім полі!...   [Львівські вісті] 