Обов'язкова постанова Львівського Обласного Виконавчого Комітету від 20 січня 1940 р.

"Про впорядкування обліку, проживання й пересування іноземців, які перебувають на території м. Львова і області".   Відповідно з ст. 31 адмінкодексу УРСР, з метою впорядкування обліку проживання й пересування іноземців, що перебувають на території м. Львова і області, Львівський Обласний Комітет ПОСТАНОВЛЯЄ:   1. Провести реєстрацію всіх іноземних підданих, проживаючих на території м. Львова і Львівської області.   2. Реєстрацію провести за час з 28 січня по 5-го лютого 1940 року.   3. Проведення реєстрації по м. Львову покласти на облуправління міліції, а в районах на районні управління міліції.   4. Реєстрації підлягають всі іноземні піддані, які мають іноземні паспорти та інші іноземні документи, що свідчать цілком про їх іноземне підданство.   5. Діти іноземців віком до 16 років на реєстрацію не з'являються, якщо вони вписані в документи своїх батьків, або осіб, на утриманні яких вони знаходяться.   6. При реєстрації іноземці повинні персонально представити свій документ, довідку про місце проживання або роботи і дві фотокартки (без головного убору).   7. Домовласники, управителі будинків, готелів і т. інші, зобов'язані в 48-годинний термін оформити прописку іноземців в адресному бюро міліції, згідно законоположення.   8. Іноземці, що прибувають зза кордону або іншої території СРСР, зобов'язані в 24-годинний термін зареєструватися в управліннях міліції.   9. Особи, що допустили порушення цієї обов'язкової постанови, підлягають штрафу до 100 карб.   10. Нагляд за виконанням цієї обов'язкової постанови покладається на органи міліції.   11. Ця обов'язкова постанова входить у законну силу з моменту її опублікування в пресі.   Ця обов'язкова постанова затверджена на засіданні Львівського Облвиконкому 25-го січня 1940 року, прот. №5.   Голова Львівського обласного Виконавчого Комітету КОЗИРЕВ.   В. о. Секретаря Львівського обласного Виконавчого Комітету ЛОКТІОНОВ.   [Вільна Україна] 