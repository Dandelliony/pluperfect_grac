На батьківщині Великого Каменяра

  На все життя...   Був я зовсім малим хлопчиком і вчився у Дрогобичі в четвертому класі гімназії. Жив у бурсі.   Якось до кімнати примчав хлопець, наш товариш і схвильовано проказав.   — До нас приїхав Іван Франко!   Ми вибігли зі своїх кімнат і кожен з нас намагався пробратись ближче до директорського кабінету, щоб хоч поглянути на людину, яку ми всі любили і поважали.   Про Франка нам розповідали батьки, ми зачитувалися його творами, знали його біографію, а ще більше різних оповідань і легенд про нього, які ходили в народі.   Найметкіші з наших бурсаків якимсь чином дізналися про мету раптового приїзду Івана Франка.   Ми вибігли зі своїх кімнат і кожен з нас намагався пробратись ближче до директорського кабінету, щоб хоч поглянути на людину, яку ми всі любили і поважали.   Про Франка нам розповідали батьки, ми зачитувалися його творами, знали його біографію, а ще більше різних оповідань і легенд про нього, які ходили в народі.   Найметкіші з наших бурсаків якимсь чином дізналися про мету раптового приїзду Івана Франка. Директор бурси, професор гімназії, доктор Бирчак займався літературою. Він надрукував чергову повість, яку Іван Франко піддав нищівній критиці. Та от великий письменник довідався, що Бирчак, ще молода тоді людина, надто хворобливо сприйняв його критику і хоче зовсім кидати літературу. Франко негайно поспішив до Бирчака, щоб трохи заспокоїти його і повернути молодому письменникові енергію і надію.   Випадок цей, як пізніше я усвідомив, надзвичайно характеризує Франка, як людину з великим, щирим серцем.   Швидко нашим хвилюванням прийшов кінець. Всіх нас запросили до просторої їдальні. За хвилину в супроводі директора туди прийшла якась старенька людина. Ми зразу пізнали, що це — Іван Франко.   Директор дуже хотів, щоб наша зустріч з Франком відбулася офіційно, урочисто, як і мали за інструкціями відбуватись зустрічі з високоповажаними панами.   Але, несподівано для директора, та й для нас самих зустріч стихійно набрала зовсім іншого характеру. Бурсаки не витримали і кинулись до старенького Франка, обліпивши його, мов комашня.   Франко був явно схвильований цим безпосереднім, по-дитячому наівним, виявленням пошани. Він довго розпитував кожного з нас, з якого села, хто батьки, чи не важко вчитись і весь час повторював:   — Треба добре вчитись, діти. Нашому народові треба багато розумних, освічених людей, дуже багато...   Ми слухали його, боючись пропустити хоч одне слово. У деяких з нас сльози на очах тремтіли, коли ми бачили, що невблаганий параліч роз'їдає тіло Франка. Коли йому потрібно було витерти чоло хусточкою, він мусив це робити зразу обома руками, затиснувши хустку між нерухомими пальцями.   Проводи дорогого гостя з подвір'я бурси були надзвичайно теплими.   Друга моя зустріч з Іваном Франком відбулася при дуже сумних обставинах в 1916 році у м. Львові.   Франко помирав. Страшна хвороба робила свою справу. Вчився я тоді вже у Львівському університеті. Настановлення любимого письменника про потребу добре вчитись, багато з нас виконали.   Бувши студентом, я вступив в товариство "Академічна громада українських студентів", яке об'єднувало все українське студентство.   Коли Франкові стало зовсім погано, громада наша вирішила встановити цілодобове чергування біля ліжка письменника. Випало і мені чергувати. Коли я наближався до будинку на вулиці Софії, де жив письменник, я так рознервувався, що протягом кілько хвилин не міг себе примусити відкрити двері і зайти до приміщення.   І от я сів біля ліжка. Серце розривалось від жалю, коли я побачив змучене тривалою хворобою обличчя великого Каменяра.   Я сидів і нотував кожне слово, що його говорив Франко.   Часто він згадував товаришів, або наче в забутті питав, що буде з нашим народом, чи діждеться він ясних, соняшних днів?   Прийшла зміна і я тихенько з затиснутим серцем пішов з приміщення. В передпокої було багато людей: лікарі, громадські діячі, письменники і зовсім незнайомі люди — селяни, що, приїхавши по справах у Львів, вважали за свій священний обов'язок довідатись про здоров'я Франка.   Вартування біля ліжка письменника було останньою моєю зустріччю з ним. Через три дні Франко помер.   Про смерть Івана Франка було сповіщено на екстренному засіданні "Академічної громади".   Кілька хвилин панувала тиша. Всі знали, що смерть неминуча, що письменник доживає останні дні, проте звістка ця сприймалась як раптове тяжке нещастя.   Наша громада негайно взяла в свої руки організацію похорону. Кожен член громади одержав точну інструкцію про свої функції — хто несе вінки, хто біля труни або в охороні шляху до цвинтаря.   Люди приходили на похорон за десятки кілометрів. Так, брат Івана Франка пішки прийшов аж з Нагуєвичів.   Похорон перетворився у величезну демонстрацію. Колона розтягнулася на кілька кілометрів. Ішли всі в колоні четвірками. Попереду несли понад сотню вінків. Труну несли всю дорогу на плечах, домагаючись цього, як великої честі.   Це був всенародний сум за великим, рідним Франком.   Як величезна цінність, у мене зберігається креп, що всі ми, члени "Академічної громади", наділи під час похорону. Кожен раз, дивлячись на цей креп, я згадую про свої короткі, але незабутні зустрічі з прекрасним сином нашого народу — Іваном Франком. І гострий жаль мене охоплює, що він не дожив до тих щасливих днів, про які мріяв на смертному ліжку — про щасливі світлі дні українського, безмежно любимого ним народу.   М. м. Дрогобицький, директор Нагуєвичцької середньої школи.     Спогади бориславського шахтаря   Понад 35 років працював я робітником на бориславських нафтових промислах. А коли вже почав старітись і втрачати силу, сказав мені керівник озокеритної фабрики Місяк:   — Ну, Бакинський, пора вже тобі йти гуси пасти. Старий уже ти та і таки українців нам тут не треба.   Це було в 1932 році. Взяв я торбу на плечі і пішов назад туди, звідки вирушив юнаком — на Борислав... Повернувся в рідне село Нагуєвичі. Тут мав ще я батьківську хатину і в ній став доживати свого віку.   У віяна моєї хати заглядав гористим півкругом залісений "Діл", описаний Іваном Франком в оповіданні "Малий Мирон". Оддалік хати повз сільську вулицю дзюрчить річка, в якій великий письменник нераз ловив рибу.   Над річкою грається дітвора. Коли я дивлюсь на них, мені завжди пригадується той день, коли я вперше побачив Івана Франка.   ...Я вже ось сивий, а проте тямлю це, як сьогодні. То було серед літа і я малим хлопчаком грався з дітьми на березі річки. Нараз котресь крикнуло: "гі! дивіться, шандар іде!"   Ми всі перелякано глянули на дорогу. Камінистою вулицею високий австрійський жандарм з півнячими перами на капелюсі провадив якогось "пана", мабуть до війта. "Пан" був немитий, зарослий, босий і такий змучений, що ледви вже ноги волік за собою. Ми бачили, як крізь дорожню пилюку з пальців йому просочувалась кров.   Вичекавши, поки жандарм з паном скриються за закрутом, я щодуху дременув до хати і розповів мамі новину. Але мама, видно, і сама бачила, бо сказала мені:   — Та це Івана ковалевого так пригнали за щось... Франкового. Дивись і не йди мені над річку, а то ще на біду шандар на кару запише, що діти без догляду над водою.   Декілька днів тільки було й розмови в селі, що про Івана Франка. Вечорами сходились до нас на призьбу сусіди і всі теж говорили про "Івана ковалевого", вгадуючи, завіщо на нього впала біда...   — Нізащо, тільки за його писання — погоджувалися всі. — Кажуть, що десь там у Львові він якісь книжки такі пише, що шандарі за них люті на нього.   З того часу в мене зародилось бажання прочитати якусь Франкову книжку. Хотілось також побачити письменника, але по кількох днях він тоді поїхав з села.   16-рісшим юнаком я пішов на бориславські промисли. Працював забойщиком в шахтах, а потім ковалем по всяких нафтових підприємствах. Не тямлю якого року вдалось мені роздобути славні Франкові "Бориславські оповідання". В цих оповіданнях була така вірна і безпосередня правда життя бориславських робітників, що я, читаючи їх цілими ночами, бачив у них себе, своїх товаришів, усі наші бориславські злигодні. Потім я роздобув у Дрогобичі повість "Борислав сміється". Цю повість, ми робітники, читали вже гуртом. Під впливом цієї книжки ми тоді організували страйк на озокеритних шахтах в Східниці і навіть його виграли.   Довго носив я мрію познайомитися з Франком, поговорити. Це здійснилося тільки аж після 1900 року. Франко приїхав улітку в Нагуєвичі і я, набравшись відваги, пішов його відвідати. Він зустрів мене просто і сердечно, як робітник робітника. Щось таке було в ньому своє і близьке нам, робітникам, що я був вражений. Познайомившись, Франко заходив до мене в гості й тоді ми вирішили організувати в Нагуєвичах читальню. В 1907 році читальня була відкрита і Франко надіслав навіть до неї свої книжки.   Раніш перед тим Франко, кандидуючи в депутати до австрійського парламенту, промовляв в Нагуєвичах на виборчому мітингу. Після цього мітингу люди в селі говорили, що Франкові, мовляв, пани у Відні давали золотий комір і великі гроші, щоб він тільки не писав і не агітував проти них. Але він їм відповів: "Я, мовляв, селянський син, що побачив світ під селянською стріхою і нізащо в світі не зречуся оборони бідних людей".   Останній раз був Іван Франко в Нагуєвичах вже підчас імперіалістичної війни восени 1914, або 1915 року. Він був уже зовсім хворий, безпорадний, руки його звисали, неначе зайві. Коли я запитав, з чого це йому таке стало ся, він відповів мені якось нишком і таємниче:   — Це, Ільку, мої приятелі Павлик і Драгоманов таке на мене кинули...   Мені страшно було це чути від такого велетня слова і думки, як Іван Франко. Було видно, що враз зі здоров'ям хвороба з'їдає і розум Франка. Вражений, я всю ніч не спав.   Згодом я довідався, що покинутий усіма Франко лежить в якійсь богадільні у Львові. Не легко було вирватись від бориславських підприємців, а проте взимку мені таки вдалось поїхати до Львова. Великий письменник Франко вже був руїна. Разом з його братом Гриньком ми найняли якогось хлопця, щоб той доглядав хворого — із важким серцем я поїхав у Борислав.   ...На весні 1916 року ввесь Борислав сколихнула смутна звістка, що у Львові помер Іван Франко. Я зразу ж прикинувся хворим і нишком поїхав у Львів попрощатися востаннє зі своїм великим односельчанином, знайомим і другом.   Записано від Ілька Бадинського в селі Нагуєвичі.     В гостях у Франків   Розповівши про минуле і сучасне села Нагуєвичі, голова сільської Ради Микола Франко запрошував нас гостинно:   — Коли вже все оглянете, зайдіть до нас у хату. Поговорите з батьком.   Хата Франків майже на краю села, неподалеку того місця, де стоїть таблиця з надписом: "Тут була хата, в якій народився Іван Франко". На подвір'ї зустріла нас молодиця — дружина Миколи.   — Заходьте, заходьте! — привітала нас. — Тато вже вас чекають.   В хаті Микола познайомив нас з своїм батьком — Захаром, рідним братом великого письменника Івана Франка. Дідусеві 82 роки. Він уже не дочуває, скаржиться на очі, що все йому сльозами запливають, проте розмовляє охоче і люб'язно. — Ви, кажете, зі Львова, га? О, знаю Львів, я бував там колись у Івана в гостях на вулиці як її...   — Понінського, тату, — піддає Микола.   — Еге, еге, Понінського. Та й сюди до нас приїжджав Іван часто на літо. Дуже любив рибалити в річці, ходив світанками по гриби в ліс, допомагав нам сіно громадити. А то ходив на поле до женців, розмовляв з людьми та все щось собі записував — співанки, чи що там таке.   "Що ти, — говорю йому раз — усе щось пишеш та пишеш і не перепишеш ніколи того паперу?"   "А це вже, Захаре — каже мені — така моя робота. Пишу, бач, багато і не легко, а все одно не можу ще так досконало щось викінчити, як досконало наш батько сокири і серпи людям викінчував".   Дідусь усміхається, згадавши давнє. Потім витирає хустиною очі і продовжує: "А тато наш і справді були майстер. Як зроблять, було, сокиру, або справлять комусь косу, то ніде такої не було. В кузні, тямлю, була лавка і ми втрійку — я, Іван та Онуфрій сідали рядком, як синиці на пліт, і любувалися іскрами спід молота. В кузню, бувало, насходяться повно людей з усіх усюдів, а Іван так любив усякої "сторії" слухати, що тато нераз силоміць виганяли його спати увечері.   — Та стрийко завжди любив з людьми творити і людської бесіди послухати, — вставив Микола. — Я тямлю, як перед війною стрийко Іван приїхав до нас і зразу ж сказав до вас, тату: "Іди но, Захаре, поклич сусідів, хай послухаю, що чувати у вас".   — А як же, він бувало завжди так без людей у селі жити не міг. Бо то й наші тато, покійник, дуже людей любили... Як нині бачу, ніби, й ту кузню і стару нашу хату, а до недавна ще стояв там навіть той старий дуб з дуплом, з якого ми раз з Іваном сови видирали...   Дідусь шкодує, що він неписьменний і не мав змоги ні одної Іванової книжки прочитати. Розповідає, що Іван був привіз їм колись дуже багато своїх книжок, але все їм спалили поляки в 1921 році.   — А раз пригнав Івана звідкись зі світів у село шандар... Такий був Іван тоді чорний та темний, так йому чогось було не по собі, що на третій день втік з села.   ...Коли ми вже попрощалися з гостинними Франками, молодиця сказала нам у воротах: "Аж самій мені дивно, як тато сьогодні розговорилися з вами. То ж ви не перший вже в нас, але вони ще ні з ким так охоче не розмовляли. Може це тому, що ви зі Львова...   П. Козланюк.   с. Нагуєвичі.   [Краківські вісті] 