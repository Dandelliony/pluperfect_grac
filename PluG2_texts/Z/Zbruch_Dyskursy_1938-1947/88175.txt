З поезій

I.   Німфа Аретуза, Днів юнацьких муза, Покохала Пана, Лісового бога, Виглянувши рано З ясного чертога. Аретузо, феє, Будь, красо, моєю! Будем жить з тобою У зеленім гаї, Молоді обоє Й радісні без краю...   ІІ.   Будь на світі наймудріший, Розумій всі мови, Розумій розмову тиху Темної діброви, Та коли в душі немає Ні тепла, ні світла, Ти ніщо, ти без любови — Квітка нерозквітла...   III.   Сади над Євфратом в минулі віки Владар насадив Вавилона, Лилась прохолода від вод на квітки І світло з небесного лона. Красуню кохав він, її красоті Квітки присвятив він розкішні оті. Квітки мого серця ще кращі були, Гвоздики й конвалії срібні, Кущі і лілеї там пишно цвіли, До квітів Едема подібні... Тебе, моя зоре, кохав я одну, Як сонце, як щастя, як світлу весну!   [Наші дні, березень 1944]   