Промислова виставка

Біля будинку №11 по вулиці Бернштейну зупиняється багато людей. Над входом до будинку велике кумачеве полотнище. На ньому напис: "Обласна промислова виставка".   Якось незвичайно звучать ці слова для багатьох відвідувачів. Та й сама виставка справляє незвичайне враження. Адже в кімнатах клубу облпромради, де розміщені експонати всіх галузей промисловості союзного, республіканського, обласного і районного значення, сконцентровано показ величезних досягнень радянської державної і кооперативної промисловості.   Два літніх робітники, оглянувши виставку, виходять з будинку.   — Чи пам'ятаєш ти завод "Метал" до війни? — запитує один.   — Як то не пам'ятаю! — відповідає йому товариш. Десять років, здається, стояв на консервації цей завод.   — Так... А тепер?   Тепер завод "Метал" має своїх справжніх господарів, які дбають про невпинне зростання його продукції.   Виставку відкрито 17 вересня. Вона є гідною відзнакою славної річниці визволення. Робітники і робітниці, інженерно-технічний персонал промислових підприємств любовно, з великою уважністю оформляли місця, відведені для експонатів їхніх підприємств. Виставка хоч і не має якогось певного стилю в художньому оформленні, але и без цього її цінність велика. Важливо те, що кожний стенд, кожний відділ на виставці відображає любов робітників до свого підприємства, до своєї батьківщини. Кожний завод, фабрика і майстерня прагнули якнайвиразніше і найповніше довести до відвідувача виставки ті колосальні зміни, що сталися на підприємстві за рік Радянської влади.   Широкий і різноманітний тут асортимент виробів. І не дарма, виставкою цікавляться широкі кола населення — робітники, селяни, службовці, бійці і командири Червоної Армії.   Добре оформлена вся виставка. Біля входу над сходами височить велика карта Львівської області, на якій нанесені промислові підприємства. Поруч карти великі таблиці відображають виконання виробничого плану за 1940 рік по всіх галузях промисловості. Відвідувач може мати повну уяву про виробничі успіхи промисловості нашої області.   Далі окремі відділи відображають різноманітні галузі виробництва. Ось великий світлий зал клубу. В центральній частині розміщено експонати облшкірпромсоюзу: чоловіче і жіноче взуття. Хороша робота, виключна якість продукції. За вісім місяців по промсоюзу випущено продукції на 8.781,9 тис. крб., замість 5.146,7 тис. крб. по плану.   На сцені розміщено експонати 8 держшкірзаводу — в центрі, 9-го держшкірзаводу — ліворуч, 3-го держшкірзаводу — праворуч, а також державної фабрики взуття і шорно-галантерійної фабрики.   В протилежному кінці залу експонати облмісцевпрому, гуртова продукція якого за сім місяців становить 11.815,08 тис. крб. проти 10.925,1 тис. крб. до плану.   Привертають увагу зразки продукції промкомбінату Львівського міськпромторгу та облтекстильшвейсоюзу. Різноманітність асортименту тут особливо впадає в вічі.   Внизу, в партері, розташовані експонати облпаливпрому, цегельної промисловості, облліспромсоюзу і ін. Це своєрідний і цікавий світ виставки. Зразу ж, як тільки глядач потрапляє сюди, — в вічі кидається прекрасно виконаний макет 3-го нафтоперегонного заводу, ріст продукції якого становить 123 проц. порівняно з довоєнним часом.   В іншій кімнаті, праворуч від входу, куток заповнений експонатами облпаливпрому. Тут показано видобуток бурого вугілля і торфу. На стіні — портрети стахановців передового Потиличського шахтоуправління — забійників Іщука Петра, Табічи Карла, Мастикаша Григорія і інших, які виконують норми на 270—295 процентів.   Ліворуч від входу — експонати Жовквівського заводоуправління промисловості будівних матеріалів. Колектив цього заводу за високу продуктивність праці одержав перехідний прапор Наркомату і ЦК профспілки робітників промисловості будівних матеріалів. Це почесна нагорода. Червоний перехідний прапор виставлений в центрі діаграм і експонатів, що цілком стверджують право колективу Жовквівського заходу на цю почесну нагороду.   Особливо привертають увагу глядача експонати цегельно-керамічної промисловості "Главцегли". В центрі експонатів, на викладеному штучним мармуром столі, — білі бюсти великих українських художників слова — Тараса Шевченка та Івана Франка.   Речі з гіпсу, ніби зроблені з справжнього мармуру. Прекрасні вироби, відмінної якості. Бетон, гіпс, цегла — цієї продукції підприємства Львівської області за вісім місяців дали на 2.327,2 тис. карбованців проти 1.814,6 тис. карбованців по плану.   В двох кінцевих кімнатах розташовані експонати облліспромсоюзу і деревообробного тресту. Вони завершують виставку. І оформлені вони також прекрасно.   Хочеться відмітити ще одну деталь. На виставці можна спостерігати не тільки відновлення підприємств, а й удосконалення процесу виробництва, що дає значне зростання продуктивності праці. Наприклад, на ґуральнях лікеро-горілчаного тресту зроблено удосконалення, які дозволяють перейти на місцеве паливо (торф, буре вугілля), в бродильних казанах влаштовані змійовики, які дають змогу процес ферментації з трьох діб скоротити до двох, влаштовано дерев'яний бункер, який також дає велику економію часу. Всі ці удосконалення сприяли зростанню продуктивності в три рази порівняно з довоєнним часом.   ***   В книзі записів трудящі залишають свої відгуки і враження від виставки. Записи зроблено українською, польською і російською мовами. Вони свідчать про надзвичайно приємне враження, справлене виставкою на відвідувачів.   [Вільна Україна] 