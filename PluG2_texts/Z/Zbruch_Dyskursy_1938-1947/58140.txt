Легенда листопада

    В осінню ніч, що лине тихим сном Понад ліси, що червінню взялись, Хтось Велий пише золотим пером Про дивну північ, що була колись, — Що так, як сонце, нам давно зійшла, Хоч темна, та ясніша зір була... В осінню ніч, що лине тихим сном, Хтось Велий пише золотим пером...   _________   ...В осінню ніч, в опівніч листопада, На смілий герць пішли лицарські внуки За ту князівну, красну і принадну, Що шість віків закуті мала руки І спала сном важким і непробудним На склянім замку, що здобути трудно...   Як ясно сонце в днину ту сходило У Лева граді, у старезних мурах! Князівна встала, усміхнулась мило — І зникли хмари чорні і понурі, І золото засяло у блакитах, Коли князівну удалось збудити!   І бились дні і ночі листопада Із змієм лютим за багате віно, За скарб князівни, за князівни владу Ішли на прю в холодні дні осінні Ті лицарі, що, як ішли до бою, Була їм осінь ясною весною...   І хоч минула осінь роковая І бій ущух, бій славен листопада, — Але в лицарськім серці не згасає Князівни вид, її краса й принада: Князівна волі із вірлами лине Понад широкі степи України!   _________   Як вийдеш в ніч листопадову з дому, Почуєш пісню в вихорі буйному: Це лине спів вірлиної громади — Безсмертний спів — легенда листопада...   Львів, 1 листопада 1941.   [Львівські вісті] 