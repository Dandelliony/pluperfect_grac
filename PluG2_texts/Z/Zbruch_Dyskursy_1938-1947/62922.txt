Остання сторінка

— До сто чортів з проклятою бабою! Навіть спокійно газети не дасть прочитати! Кодиркає і кодиркає!   — О, лисий дідьку! До тебе спокійного слова сказати не можна. А колись було інакше! Щоб мене де вже вирвало від того тирана!..   — Є, є! Місце для тебе!   — Де? Зараз піду! Не думай, що згину без тебе. Ще є добрі люди на світі, притулять бідну сиротину.   — Прошу, на останній сторінці: "Потребуємо негайно старого пудля. Зголошення до адміністрації під "Товариство антифеміністів".   __________   — Ні з тобою вже довше жити не буду!.. Молоденьку ти взяв мене з дому і що з мене зробив? Іду собі геть! Не чуєш? Певно!.. Він преспокійно собі газету читає... Чуєш? Іду собі геть!..   — Дам тобі адрес.   — Ще смієшся? Драбуга!   — "Бактеріольогічний інститут, вул. Тифозна 1, пошукує зразків свіжої холєри в доброму стані".   __________   — Що ж, приятелю, так зажурився?   — Е, нема що говорити...   — Що зрадила тебе, чи може?..   — Ні мушу десь шукати побічного заняття, не можу вижити.   — Ромку, маю для тебе працю! Кажу тобі: цімес! Будеш мати що їсти, пити... Коби я так трішки молодший...   — Кажи, що таке! Ти ж мій найкращий приятель!   — Підшукай собі молоденьку мужатку зі старим чоловіком...   — Це не для мене, не вмію!..   — Чи то святі горшки ліплять... Всього можна навчитись...   — Дай спокій, не шуткуй..   — Не віриш? Поглянь на останню сторінку: "Кандидати на приятелів дому можуть зголоситися до тренінгу. Зголошення приймає адміністрація під "Муж-боксер".   __________   — Щож, пане раднику, весна іде, а за нею літо...   — А як же!.. Як то було давніше?.. Взяв, пане дзєю, емеритуру і... фю... у гори на цілі вакації...   — А сьогодні куди поїдеш? З тою емеритуркою...   — Чекайте, чекайте, пане раднику... Я тут на останній сторінці бачив якесь оголошення...   — А... ну?.. ну?..   — "Першорядний пансіон у чудовій гірській околиці пошукує кількох спеціялістів до ловлення мух. Першенство мають емерити".   __________   — Галочко, де ж я знайду тепер яку працю?..   — Ти вічно шукаєш і нічого не можеш знайти!   — То пошукай ти!   — Я вже знайшла. Підеш до адміністрації газети і зголосишся, покликуючись не таке оголошення. "Негайно потрібні старі цимбали до оркестри. Зголошення під: "З практикою".   __________   — Час тобі, Іване, одружитись!..   — Дай спокій з женячкою!..   — Може думаєш старим парубком вмирати?..   — Чого причепився? Деж знайду відповідну кандидатку на дружину? Тиж добре знаєш, що я вже не одній освідчився і від кожної дістав гарбуза.   — Не треба зневірюватись!.. Ага, був би забув... Тут саме щось для тебе. Впевнюю, що вже тебе не відкине.   — Котра?   — О, тут, на останній сторінці: "Лагідна, добра, інтелігентна, без минулого, матримоніяльно пошукує чоловічого егоїзму. Листи зі світлиною слати під "Приготована на мезаліянс".   __________   Їй Богу, таки найцікавіша остання сторінка газети.   [Львівські вісті, 01/03/1942] 