Від прокурора УРСР.

За активну зрадницьку і підсобницьку діяльність на користь німецьких окупантів слідчими органами арештовані Сліпий Й.А. — митрополіт греко-католицької (уніатської) церкви, Чарнецький М.А., Будка М.М., Хомишин Г.Л., Лятишевський І.Ю. — епіскопи уніатської церкви.   При арешті у названих осіб знайдені документи, які викривають їх у злочинних зв'язках з німецько-фашистськими окупантами, зокрема, з гестапо та іншими німецькими каральними та розвідувальними органами.   На попередньому слідстві арештовані визнали себе винними в проведенні ворожої діяльності проти СРСР.   За завданням німецьких розвідувальних органів обвинувачені, після возз'єднання західних областей України з УРСР, розгорнули активну антирадянську агітацію з закликом до духовенства і віруючих уніатської церкви чинити опір радянській владі.   Після вторгнення німецько-фашистських загарбників на Україну, Сліпий, Чарнецький, Будка, Хомишин та Лятишевський цілком віддали себе в розпорядження німецьких окупаційних властей.   Обвинувачені на слідстві розповіли, що, використовуючи своє керівне становище в греко-католицькій церкві, вони активно допомагали німецько-фашистським окупантам уганяти до німецької каторги українське населення і сприяли виконанню грабіжницьких повинностей, встановлених німецькими окупаційними властями.   З цією метою Сліпий, Будка, Чарнецький, Хомишин та Лятишевський, починаючи з липня 1941 року, за вказівками гестапо, неодноразово в своїх зверненнях і посланнях закликали духовенство і віруючих уніатської церкви допомагати німцям у створенні місцевих окупаційних органів влади, брати активну участь у постачанні сільськогосподарських продуктів для німецької армії, а також сприяти збройній боротьбі німецьких загарбників проти Червоної Армії.   Активна ворожа діяльність обвинувачених особливо яскраво виявилася в їх участі у формуванні дивізії «СС—Галичина» для боротьба з партизанським рухом і Червоною Армією.   Документальними даними та свідченнями всіх обвинувачених, у тому числі Сліпого, встановлено, що він у квітні 1943 року уклав угоду з німецьким ставлеником — губернатором Галичини доктором Бехтером про утворення спеціального комітету по формуванню дивізії «СС—Галичина», згідно з якою до складу названого комітету був введений представник греко-католицької церкви.   Виконуючи цю зрадницьку угоду з німцями, обвинувачені Сліпий, Будка та інші дали вказівку всім уніатським священикам брати безпосередню участь у сформуванні дивізії «СС—Галичина» і направила до складу останньої священиків, як капеланів.   Злочинна антирадянська діяльність обвинувачених на користь німецько-фашистських окупантів підтверджена численними свідченнями свідків і документальними даними.   Справа по обвинуваченню Сліпого Й.А., Чарнецького М.А., Будки М.М., Хомишина Г.Л та Лятишевського І.Ю. в злочинах, передбачених т. ст. 54–Іта 54–ІІ КК УРСР, слідством закінчена і направлена на розгляд Військового Трибуналу.   [Вільна Україна, 01.03.1946] 