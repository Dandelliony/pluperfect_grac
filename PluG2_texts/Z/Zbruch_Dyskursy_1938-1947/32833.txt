Висунення кандидатів і депутати Ради Союзу

Золочівський виборчий округ №339   Збори трудящої інтелігенції м. Золочева висунули кандидатом у депутати Верховної Ради УРСР   Петра Івановича Франка   Кілька сот учителів, лікарів, представників трудящої інтелігенції м. Золочева взяли участь у передвиборних зборах присвячених висуненню кандидата в депутати соціалістичного парламенту квітучої Радянської України. Промовці, що виступали на зборах закликали висунути кандидатом гідну людину, яка не звихне з правильного шляху, яка чесно, сумлінно буде трудитись на благо народу. Палку патріотичну промову виголосив на зборах учитель місцевої школи тов. Велічко. Він сказав:   — За часів панування польської шляхти трудяща інтелігенція так само як робітники і селяни була позбавлена можливостей брати участь в управлінні державою, у державному і громадському житті. Тільки тепер, коли ми стали рівноправними громадянами в багатоміліонній сім'ї народів великого Радянського Союзу для нас відкривається широке поле діяльності. Сталінська Конституція надає нам право бути обраними і обирати своїх представників у верховні органи влади. Сьогодні, ми повинні висунути свого кандидата, використовуючи надані нам права. Я вважаю, що ми не помилимося, якщо висунемо кандидатом сина відомого українського письменника-революціонера Івана Франка — Петра Івановича Франка. Надане довір'я він і будучи обраним у соціалістичний парламент виправдає з честю, як виправдав довір'я виборців, що обирали його депутатом Народних Зборів Західної України.   Постанова зборів Трудящої інтелігенції м. Золочева   Висунути кандидатом у депутати Верховної Ради УРСР для балотування по Золочівському виборчому округу №339 Петра Івановича Франка, безпартійного, професора хімії Інституту Радянської Торгівлі. Просити тов. Франка дати згоду балотуватися по виборчому округу № 339.   Радехівський виборчий округ №332   Збори робітників-членів профспілок та трудової інтелігенції міста Радехів висунули кандидатом у депутати Верховної Ради УРСР   Йосипа Дмитровича Стадника   Виступаючи вчора на багатолюдних зборах виборців м. Радехова директор середньої школи тов. Головчук сказав:   — 46 років працював стрілочником на залізниці батько нашого талантного артиста тов. Стадника. В умовах панської Польщі, де жорстоко переслідувалось національне мистецтво, багато сили та енергії довелось витратити Йосипу Дмитровичу, щоб стати працівником мистецтва — українським артистом. Не зважаючи на переслідування польської шляхти все ж зробив багато для розвитку українського театрального мистецтва. Весь свій талант він віддав народу. Всі свої сили і здібності тов. Стадник, будучи депутатом парламенту Радянської України, також віддасть народу.   Збори ухвалили просити тов. Стадника дати змогу балотуватися у депутати Верховної Ради УРСР по виборчому округу №332 (ОблРАТАУ).   [Вільна Україна] 