Відвідини

Малий фейлєтон   — Пст!... Здається, хтось дзвонить. Поховай усе до креденсу.   — Але ж, мамусю, тобі завжди щось причувається.   — Я ж казала, що дзвонить. А-а-а! Добрий вечір! Прошу, пані докторова, пане докторе! О! Юрчик прийшов! Що за несподіванка. Прошу ближче, прошу...   — Як тут затишно. І стіл заставлений. З пані добродійки відома господиня...   — Пані докторова в доброму настрою... Гм... Це тільки так здається.   — Юрчику, бійся Бога! Ти вже з пальцями в цукорничці. Ах, направду, які ці діти!   — Не шкодить, не шкодить. (На боці): Іринцю! Казала ж тобі попрятати. Не послухаєш ніколи відразу.   — Юрчику! Один кусочок вистане. Досить! Тепер війна. Не можна!   — Мамусю! Адже ти казала, що сьогодні зашпаруємо собі на цукрі. Я тільки до чаю...   — Юрчику!   Мовчанка.   — Так... Гм... А як пані добродійка з припасами?   — Та які там припаси. На картку...   — Е, пані добродійка мають контакт із селом. Все то час до часу якесь масельце, курочка...   — Фантазії, фантазії. Ніхто з села тепер не спішиться. Золоті гори кожному давай.   — Ти куди вже щез, Юрчику! Не посидиш хвилини. Більше в гості не підеш. Брикаєш, як у себе дома.   — Мамусю! Таточку! Сьогодні будемо їсти качку!   — Юрчику! Ну, що ти! Не кричи так.   — Направду, я бачив, вже смажиться!   — Ах, які ці діти!   Знову довша мовчанка.   — Кахи... кахи... Гм... Так...   — Іринцю! Подавай чай.   — Ч-а-а-й!   — Юрчику! Замовчи вже! Пані добродійка непотрібно фатигуються... Пощо стільки клопоту!   — Жоден клопіт. "Чим хата багата...". Прошу панства, прошу брати. Цей цукор дуже добрий. Одна кісточка засолоджує зовсім добре.   — Ах, пані добродійко! Направду, такий клопіт. Як можна... О, а з панни Іринці господиня. Які чудові манюсінькі кусочки хліба. Як шоколядові тістечка!   — Прекрасно, чудово. Звідки пані добродійка роздобули такі ласощі?   — Та це ж хліб на картки...   — Так?... Угм... Надзвичайний... Кляса!...   — Петрусю! Уважай трохи. Потім знов будеш терпіти на недиспозицію.   — Але ж, дорогенька! Ти ж знаєш, що цей хліб спричинює в мене дуже добре травлення.   — Мамусю! А чи панна Іринця принесе ще масла до цих чудових манюсіньких тістечок?   — Юрчику, що з тобою! Тепер масло. Хто ж видів?   — Я видів. У тій кімнаті...   — Юрчику!   — Іринцю! Хтось дзвонить.   — А-а-а! Добрий вечір! Прошу, прошу. Що за щасливий день. Знов гості. Чудово, шо панство навідались. Прошу сідати... (Заломаним голосом): Іринцю! Подай ще три склянки чаю. Прошу брати. Цукор дуже солодкий... Ох! (На боці): Іринцю! Подай мені "Валеріана"... Нічого, нічого... Тепер у кожного з серцем...   [Львівські вісті] 