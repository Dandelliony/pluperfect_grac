Кожух.

Після того, як мій приятель перечитав статтю про депопуляцію, ввесь Йордан ходив наче зварений.   Та він молодець, перевів блискавичну акцію й до трьох днів із цеї мороки ні сліду не стало. Дай, Боже. Кожному так!   — Не штука, — говорив він до мене ще передучора, — писати про популяцію, заохочувати старих і молодших холостяків до акції, загрівати їх до геройства. Штука самому дати прекрасний приклад, штука самому підставити здорову голову під…   — Но… но… но…! — остеріг я його. — коли вже мова про популяцію, то, будь ласка, без таких поетичних порівнянь. Взагалі, без жартів…   — Геть, жарти! — палко заявив приятель. — Починаю від себе! Ось, зараз таки йду до Тусі! Раз козі смерть!   Мені закрутилися сльози в очах, як я дивився на цього одчайдушного боєвика, що саме сідав до трамваю й бадьоро гукав до мене:   — До побачення на барикадах!   Вчора вранці я знову стрінувся з ним.   — Ну, й що ж? — питаю. — Як там пішло з Тусею?   — І не згадуй! Я, розумієш, до неї зі серцем, із квітами, а вона…   — Як то з квітами?   — Ну, як… — переказує приятель. — Купив букет квітів, пішов до неї, вклякнув, як годиться, приложив долоню до серця, кохаю вас, кажу, "чи хочете зі мною" й т. д. А вона, каде, це не кохання, а без кохання, не піду замуж…   — Наскільки знаю, — запримітив я скромно, — то тут, у твойому випадку, справді не доводиться говорити про кохання…   — Як то це не кохання?! — визвірився на мене приятель. — А хіба ж я не купив їй на Андрея 10 дека цукерків? А хіба ж я їй не зафундував був раз якось кіна? Би я такий здоров! Три неділі тому, пам’ятаю, як сьогодні! Пхі… А потім ще, каже, "кохання люде виявляють інакше", каже, каваліри навіть поривають своїх коханих, тощо. Мене пірвала лють, а я пірвав китицю квітів на дрібні кусники й забрався геть.   — Так, оце виходить, погас твій соломенний, популяційний вогонь… — заглумився я.   — Ні! — відрубав приятель. — Раз сказав, так і доконаю того свого! Тільки чорт його знає, як і де… Ага, вже знаю!   __________   — Як же пішло? — питаю сьогодні приятеля.   — Ось бачиш як!   Дивлюсь і очам своїм не вірю: На руці в нього заручи новий перстень…   — Яким чином? — дивуюсь.   — А ось як: — сміється на радощах приятель, — Придумав такий плян: позичив у знайомого тройгендера сельскіновий кожух і похвалився, що одержав посаду в «Лєзеамті» на 500 зол. Пішло, як по маслу! Ми вже з Тусею по слові. За тиждень шлюб. Слухай, може ти бачив де оказійно дитячий візок на продаж?   [Краківські вісті] 