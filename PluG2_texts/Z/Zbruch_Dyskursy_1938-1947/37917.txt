Інтерв'ю Гітлера американському публіцистові Віганду

БЕРЛІН 15. (ТАРС). Як передає Німецьке інформаційне бюро, Гітлер дав інтерв'ю відомому американському публіцистові Карлу фон Віганду. Про цю розмову Віганд повідомив таке:   "Америка — американцям, Європа — європейцям". Цей принцип доктрини Монрое, заявив мені Адольф Гітлер, забезпечив би в разі його взаємного додержання не тільки постійний мир між Старим і Новим Світом, але й послужив би найідеальнішою основою для миру в усьому світі. Гітлер з обуренням заклеймив твердження, нібито він має намір будьяким чином втрутитися в справи Західної півкулі, і заявив, що такого наміру у нього і в думках ніколи не було. За словами Гітлера, страх Північної і Південної Америки перед ним або перед Німеччиною хоч і може розглядатися як щось дуже приємне, але все ж є наівним і смішним. Що ж до думки про можливість зробити з Європи напад на Америку з моря, з повітря або з допомогою "легендарної п'ятої колони", то така думка "дурна і фантастична". "Німеччина ні раніше, ні тепер не мала і не має територіальних або політичних інтересів на американському континенті. Хто твердить протилежне, навмисно, бреше. Як організує своє життя американський континент — нас не цікавить. Це стосується не тільки Північної Америки, але й Південної Америки. Я не думаю, що доктрина Монрое могла і може розглядатися, як одностороннє невтручання, бо мета цієї доктрини полягала не тільки в тому, щоб перешкодити втручанню європейських держав в американські справи, що дозволяє собі Англія, територіально і політично заінтересована в Америці, але також і в тому, щоб перешкодити втручанню Америки в європейські справи. Той факт, що Георг Вашінгтон попереджав про це американський народ, підтверджує логічність і розумність такого тлумачення. Тим то я говорю: "Америка — американцям, Європа — європейцям".   На моє запитання про ставлення Гітлера до програми озброєнь, запропонованої Рузвельтом, він відповів: "Я додержую доктрини Монрое при відповіді на це запитання. Програма озброєнь США мене не цікавить. Я сам змушений уже кілька років працювати над найбільшою в світі програмою озброєнь і тому можу добре відрізняти фантастичне базікання від реальних можливостей в практичному житті. В цьому питанні є дуже багато безглуздих уявлень".   Я спробував вияснити ставлення Гітлера до продажу американських воєнних матеріалів західним державам. Він відповів дуже ясно: "Інтервенція Америки у вигляді масових поставок літаків і воєнного матеріалу не може змінити результату цієї війни. Нема потреби пояснювати причин цього. Це буде вирішено самою дійсністю". На моє запитання про "п'яту колону" Гітлер відповів з відтінком сарказму: "Що означає так звана "п'ята колона", — я не можу собі нічого уявити, бо ця колона існує тільки в головах фантазерів, або як привид, вигаданий безсовісною пропагандою для цілком ясних цілей. Коли нездатні уряди спочатку втягують свої народи у війну, а потім зазнають фіаско, то, зрозуміло, вони хочуть перекласти вину на інших. Головною ж метою цього є створення формальної назви для опозиції, яка, природно, є в кожний країні. Ця опозиція не має нічого спільного з Німеччиною. Скоріше — навпаки. Наші противники програють цю війну не тому, що в їх країнах є "п'ята колона", а тому, що їх політики є безсовісними, розкладеними або обмеженими людьми. Вони програють цю війну також тому, що їх військова організація слаба, їх військове керівництво насправді жалюгідне".   Я спитав Гітлера, продовжує Віганд, чи має він намір знищити Британську імперію. На це була відповідь: "Я ніколи не хотів і не ставив своєю метою знищення Британської імперії. Навпаки, ще до початку цієї війни я пропонував англійському урядові допомогу Німеччини для збереження імперії. Але моя пропозиція була зневажливо відкинута. Я не вимагав від Англії нічого, крім рівноправності для Німеччини, охорони німецького побережжя Англією в разі втягнення Німеччини у війну, і нарешті, повернення мені німецьких колоній. І я їх одержу. В Лондоні цілком відкрито заявляли і писали, що націонал-соціалізм повинен бути знищений, що Німеччина повинна бути роздріблена і остаточно роззброєна і знесилена. Я ж ніколи не висловлював таких цілей і намірів щодо Англії. Після того, як Англія програвала бій за боєм, лондонські керівники з сльозами звернулись до Америки і заявили, що Німеччина загрожує Британській імперії і прагне до її знищення. В цій війні повинно бути дійсно дещо знищено, а саме — імперіалістична кліка, яка завжди готова заради своїх особистих низьких інтересів допустити знищення міліонів людей. Але це зробимо не ми, а їх власні народи. В цьому я переконаний.   Гітлер заявив, що нинішня війна ліквідує систему морського контролю, яку тепер практикує Англія, і це буде на благо всьому світові. "Якщо ми вимагаємо свободи морів, то ми розуміємо під цим вільне і необмежене право для всіх невоюючих країн вільно користуватися морями для сполучення одна з одною".   Гітлер далі заявив: "Німеччина не має ні територіальних, ні політичних інтересів в Середземному морі. І взагалі німецький народ відкидає ту точку зору, за якою кожний має право і навіть повинен втручатися скрізь і всюди. Якщо деякі народи на чолі з Англією і Францією заявляють, що вони мають інтереси в усьому світі, то це є претензією на світове панування, якого не потерплять народи, що пробуджуються. Німеччина, наприклад, не терпітиме, щоб на її життєвому просторі поширювався вплив іншої держави. Але зате Німеччина не втручається в справи, які знаходяться за межами її життєвих інтересів і які в першу чергу стосуються інших народів. Але якщо, наприклад, англійський міністр заявляє, що кордон Англії знаходиться на Рейні, то це звучить по-дурному, недопустимо і задирливо. Було б також нерозумно, коли б я заявив, що кордони Німеччини знаходяться на Міссісіпі, Амазонці або на Жовтій ріці. В усякому разі, ми тепер остаточно вирішимо питання про рейнські кордони так, що в майбутньому, мабуть, також і англійські прем'єр-міністри не будуть плутати географічних понять".   Я спитав Гітлера, чи не повідомить він мені в коротких рисах своє уявлення про майбутній мирний договір. Але він не був схильний зачіпати цю тему докладніше, і сказав мені: "Метою Німеччини, власне, є тільки відновлення миру. Бо не Німеччина оголосила війну Англії і Франції, а Англія і Франція почали війну проти Німеччини під смішними приводами. Основним принципом цього миру, в усякому разі, повинно бути визнання того, що справжній стан миру настане тільки тоді, коли будуть враховані всі життєві інтереси великих народів; тільки пусті голови можуть уявляти, що тільки мир, ще більш жорстокий, ніж Версальський, був би кращий від Версальського".   [Вільна Україна] 