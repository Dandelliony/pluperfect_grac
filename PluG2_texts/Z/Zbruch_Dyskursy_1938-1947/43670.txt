"Звіт з діяльности"

Малий фейлєтон   "Звіт з діяльности це справа дуже важна. Кожна шануюча себе делєґатура повинна такий звіт широко і машиново на час — зробити.   Очевидно — не кожній делєґат надається до такої наукової роботи. Деколи ці звіти бувають такі короткі і ляпідарні, що аж прикро слухати. Стає такий делєґат і каже:   "З ділянки суспільної опіки й опіки над родиною і молодю — в нас, так сказати б, ніякої діяльности не було. На тім як так сказати б, скінчив би".   Що значить — не було? Напевно було, тільки добре пошукати. От вам приклад, як це робиться.   З конечности — наперед трохи белєтристики.   Це було літком. Їде собі чоловяга фірою — а цей чоловяга, як не помиляюся, дороговий майстер. Сонічко пригріває, пташечки собі, як той казав, співають, а там дальше чоловік жінку бє. Така собі ідилля. Мастить дядько бабу, аж луна йде. А наш дороговий майстер затримав фіру й питає першого стрічного парубка:   — А той чого так жінку бє?   — Та дідько їх там знає — відповідає чемно парубок — вони часто бються.   — Це недобре — навчає дороговий майстер. — Недобре, як чоловік бє жінку. В такій родині ні діти якслід не виховаються ні взагалі... От ви пішли б та злагодили б... — Якої холєри маю пхатися там, де мене не просять — сказав чемно парубок і пішов дальше.   — "Ex, так воно є на світі..." — зітхнув дороговий майстер і собі поїхав дальше.   Ну от. Фраґмент. Такий собі автентичний фраґментик з українського побуту, без ширшого значіння.   А тепер послухайте, як цей сам фраґментик виглядає в автентичнім "звіті з діяльности" одного делєґата:   "...Переходжу з черги до звіту з діяльности референтури суспільної опіки й опіки над родиною й молодю (делєґат пє воду). Референтом суспільної опіки й опіки над родиною й молодю є п. Ікс Іпсільон, дороговий майстер, який серед своїх численних службових і позаслужбових поїздок в терен, вів у терені оживлену діяльність у ділянці суспільної опіки й опіки над родиною й молодю. Серед своїх поїздок в терен — він виявив понадто живу пропаґандивну діяльність — головно в ділянці опіки над родиною й молодю, діяльність — яка увінчалася вже тепер — і увінчається на майбутнє якнайкращими осягами. Я скінчив."   А президія тільки поахкує: Дивіться, мов, там нічого не робиться, а тут кільки...   Бачите?   [Краківські вісті]     