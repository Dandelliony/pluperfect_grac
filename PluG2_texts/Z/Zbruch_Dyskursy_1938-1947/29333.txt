Прийом урядом УРСР і ЦК КП(б)У членів Повноважної Комісії Народних Зборів Західної України

Вчора, 15 листопада відбувся прийом урядом УРСР і ЦК КП(б)У членів Повноважної Комісії Народних Зборів Західної України, які брали участь у роботах Позачергової Третьої Сесії Верховної Ради УРСР.   На прийомі був присутній весь склад Повноважної Комісії, члени ЦК КП(б)У, депутати Верховної Ради CPCP і УРСР, народні комісари Української республіки, представники вищого командування Українського фронту, визначні представники громадськості столиці: вчені, письменники, артисти, художники, композитори, партійні і радянські працівники. Серед них: заступники Голови Ради Народних Комісарів УРСР тт. Старченко, Жила, голова Держплану УРСР т. Усіков, наркоми тт. Ульяненко, Сєров, Редько, Ємельяненко, Овсієнко, Курач, Ушкалов, Чорновол, Мурза, Борисов, Легур, Бабченко, Старигін, Бардієр, Кухленко, Кіріченко, начальник Управління в справах мистецтв при РНК УРСР т. Компанієць, заст. Голови Президії Верховної Ради УРСР т. Душко, секретар ЦК ЛКСМУ тов. Хоменко, прокурор УРСР т. Яченін, секретарі Київського обкому КП(б)У тт. Сердюк і Кісельов, академіки Богомолець, Воблий, Граве, професор Лур'є, професор Губергріц, письменники Корнійчук, Тичина, Бажан, Рильський, Павленко, Тардов, Кочерга, Сосюра, Малишко, Гофштейн, Дмитерко, артисти Паторжинський, Донець, Гнат Юра, Литвиненко-Вольгемут, Ужвій, композитори Лятошинський, Козицький, художники Кричевський, Фрідман, член Військової Ради Українського фронту т. Борисов, командуючий військово-повітряними силами комкор т. Астахов, дивізійний комісар т. Степанов, комкор т. Ватутін, комдив т. Федоренко, комдив т. Осокін, режисери тт. Довженко, Смоліч та інші.   Дружною овацією зустріли присутні появу в залі товаришів Хрущова, Корнійця, Бурмистенка, Коротченка, Гречухи, Тимошенка.   З першим словом привітання звертається до присутніх Голова Ради Народних Комісарів УРСР тов. Корнієць. Він говорить:   — Від імені уряду УРСР і Центрального Комітету КП(б)У я поздоровляю у вашій особі, товариші члени Повноважної Комісії, весь народ Західної України. Я поздоровляю великий український народ з з'єднанням в єдиній українській державі. Це з'єднання поклало край штучному роз'єднанню українського народу. Здобута перемога стала можливою лише тому, що нашим народом керує велика партія більшовиків, вихована Леніним і Сталіним, що нами керує геній людства товариш Сталін. Хай живе найдорожча, найлюбиміша людина нашої великої батьківщини — мудрий Сталін! Хай живе він довгі, довгі роки!   Ці слова тов. Корнійця вкриваються бурхливою овацією всіх присутніх. Лунають вигуки: "Хай живе великий Сталін!". В залі довго гримить багатоголосе "ура".   З новою силою лунають оплески, коли тов. Корнієць проголошує здравицю за мудрий сталінський радянський уряд, за його славного керівника, Голову Ради Народних Комісарів Союзу РСР — Вячеслава Михайловича Молотова.   — Величезних успіхів досягла квітуча Радянська Україна, — говорить тов. Корнієць, — під керівництвом Центрального Комітету КП(б)У на чолі з вірним сталінцем Микитою Сергійовичем Хрущовим. Хай живе тов. Хрущов!   Ці слова тонуть в бурі оплесків, в громі овації.   Потім проголошується здравиця за бойового керівника озброєних сил радянського народу, за першого маршала Союзу РСР — Климента Єфремовича Ворошилова. В його особі присутні вітають могутню, непереможну Робітничо-Селянську Червону Армію, яка принесла визволення, мир народам Західної України і Західної Білорусії.   З заду лунають вигуки: "Хай живе сталінський штаб — Політбюро ЦК ВКП(б)!", "Хай живе уряд Радянського Союзу!", "Хай живе Голова Президії Верховної Ради СРСР тов Калінін!".   Слово бере старіший депутат Народних Зборів Західної України, член Повноважної Комісії, професор Львівського університету тов. Студинський. Він глибоко схвильований. Звертаючись до присутніх, він говорить:   — Здійснилась багатовікова мрія народу Західної України. З'єднався великий український народ. 8 міліонів трудящих вирвані спід іга капіталізму, спід іга польських панів-поміщиків і капіталістів. І коли ми виступали на засіданні Сесії Верховної Ради УРСР, ми виконували волю всього нашого народу.   — Слава натхненникові визволення народів Західної України, слава великому Сталіну!   — Слава доблесній Червоній Армії, яка з честю виконала наказ уряду!   — Слава Радянській Україні, в якій ми тепер рівноправні громадяни!   — Великій комуністичній партії більшовиків — слава!   Натхненна промова професора Студинського викликає в залі бурю оплесків. Присутні встають, і з усіх кінців залу українською, російською, польською мовами несуться вигуки:   — Хай живе Сталін! Хай живе радянський уряд! Хай живе комуністична партія! — Генію людства, великому Сталіну ура! Бурхливу овацію влаштовують присутні Микиті Сергійовичу Хрущову. Він звертається до них з короткою промовою;   — Немає тепер, говорить він, — Західної України і Східної України. Є єдина Радянська Соціалістична Україна. Є великий український народ, з'єднаний в українській радянській державі. Хай живе ця Україна, Україна радянська, соціалістична, складова частина великого Радянського Союзу!   Ці слова тов. Хрущова тонуть в громі оплесків і вигуків "ypa". Коли тов. Хрущов виголошує ім'я Сталіна, всі присутні встають і в залі довго гримить овація величезної сили.   — В самому слові "з'єднання", — продовжує тов. Хрущов, — закладений найглибший смисл. Не вдалось роз'єднати одне ціле, не вдалося роз'єднати український народ. Під керівництвом партії більшовиків, з допомогою радянської держави, великий український народ з'єднався воєдино віднині і назавжди.   Тов. Хрущов спиняється далі на перспективах розвитку Західної України, на розквіті життя народу. Він кличе до пильності, до боротьби проти ворогів. Він кличе до наполегливої праці, до боротьби за щасливе життя для кожного трудящого.   Заключну частину своєї промови тов. Хрущов присвячує ролі інтелігенції Західної України, яка стає під прапори комуністичної партії і боротиметься за велику справу Леніна-Сталіна.   Грім оплесків вкривав заключні слова тов. Хрущова.   Потім виступають члени Повноважної Комісії тт. Кузьминська, композитор Барвінський, робітник Лозинський, народні артисти УРСР Гнат Юра, Донець, композитор Козицький, письменник Корнійчук та ін.   Один за одним виступають члени Повноважної Комісії Народних Зборів Західної України, члени уряду Української республіки, члени Центрального Комітету Комуністичної Партії (більшовиків) України. Вони славлять велику комуністичну партію, мудрий радянський уряд, генія людства, батька і друга, любимого всіма народами товариша Сталіна. В їх промовах — торжество з'єднаного великого українського народу в єдиній українській державі.   Для учасників прийому був даний концерт, в якому взяли участь кращі артистичні сили української столиці.   (РАТАУ)   [Вільна Україна] 