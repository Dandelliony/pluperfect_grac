Борець за щастя народу

(Розмова з головою ювілейного комітету по відзначенню 85-річчя з дня народження і 25-річчя з дня смерті Івана Франка — академіком П. Г. Тичиною).   Вчора співробітник редакції "Вільна Україна" зв'язався по телефону з Києвом і розмовляв з головою ювілейного комітету по відзначенню 85-річчя з дня народження і 25-річчя з дня смерті великого українського поета революціонера-демократа Івана Франка — поетом-академіком орденоносцем П. Г. Тичиною.   — До такого видатного ювілею, — сказав Павло Григорович Тичина, — наша громадскість повинна готуватися заздалегідь, за цілий рік уперед. Яка ж робота стоїть перед нами?   Поперше — популяризація творів Івана Франка. Франка в нас знають, але ж не в такій мірі, як заслуговує на це його геній. Причин цьому було багато: і колишня видірваність західних українських земель від УРСР та від усього Радянського Союзу; і брак друкованих книжок поета; і брак доступної критичної літератури про нього; і залякування ворогами народу нібито якимись особливими труднощами мови: і, нарешті, викривлення тими ж самими ворогами самого образу поета.   Треба, щоб титанічний образ Івана Франка, який у боротьбі своїй проти земних богів та богів небесних пов'язувався не лише з селянством, а й з робітництвом, — був розкритий і доведений до кожного громадянина нашої багатонаціональної соціалістичної батьківщини.   Друге завдання комітету полягає в тім, щоб допомогти нашим видавництвам дати народові самі твори поета. Не всі ще з нас уявляють, який великий, який цінний доробок залишив нам по собі Іван Франко. Самих лише статтей написав він понад 600, коли не більше; статтей із галузі політики, економіки, мистецтва, філософії! А скільки ж іще художніх творів, романів, оповідань, драм і поезій — не зразу й надається обрахунку. Бо у таких велетнів, як Франко, який писав крім основною українською мовою, ще й мовою польською та німецькою, не так то й легко все зібрати. А треба зібрати, треба познаходити і потім скласти все це докупи. Можна тільки собі уявити, до якого десятка із півсотні, або ж і з сотні томів досягне повне видання творів Івана Франка.   Третє завдання комітету — подумати про способи увічнення пам'яті поета.   До видатної дати ювілею Івана Франка, яка припадає на 1941 рік, готуються найширші кола радянської громадськості. Держлітвидав УРСР видає повну збірку художніх творів Івана Франка і книгу Ю. Кобелецького "Критичний огляд творчості Франка". Держнацменвидав УРСР випустить п'ятитомник вибраних творів великого поета єврейською і польською мовами; однотомник — болгарською і німецькою мовами. У Дитвидаві ЦК ЛКСМУ буде випущено однотомник вибраних творів Івана Франка, збірник казок.   В плані видань намічено також випустити рукописний архів Івана Франка, який складатиме кілька томів. Великому поетові присвячуються ювілейні номери ряду журналів.   Для увічнення пам'яті великого українського поета буде оголошено конкурс на кращий проект пам'ятника Івану Франкові.   [Вільна Україна] 