Множити успіхи промисловості області

Сучасна промисловість області склалася переважно з 1.224 дрібних кустарних підприємств, в яких працювало 16.465 чоловік. Багато підприємств деревообробної, харчової та спиртної промисловості стояли законсервовані. Це в той час, коли тільки у Львові було коло 50 тисяч безробітних.   Корінним чином змінився цей стан з часу встановлення радянської влади. На базі дрібних кустарних підприємств, що виробляли взуття, склалися дві великі фабрики — облегпрому і облпромради. Вони випускають пересічно 1.300—1.500 пар різного взуття в день. До кінця року продукція цих фабрик виростає майже в 6 раз, порівнючи з тим, що випускали дрібні кустарні підприємства. На такій основі склалися швейна і трикотажна промисловість, які разом, не беручи промартілей, мають випустити протягом року продукції у незмінних цінах 1926—1927 рр. на 6.134 тис. крб.   До ладу стають нові й нові підприємства. Лише за останній місяць почали працювати 11 підприємств спиртної, деревообробної і харчової промисловості. На відбудову зруйнованих, законсервованих підприємств, на їх реконструкцію в цьому році 15 обласних і республіканських об'єднань вкладають 18 міліонів карбованців.   Міцно входить у побут нове ставлення до праці. На базі цього на підприємствах виростають нові люди, що своїми подвигами прославляють нашу батьківщину. Робітники Винниківської тютюнової фабрики ім. 17 вересня тт. Партика, Шутко, Патер та багато інших систематично виконують денні завдання на 160—200 проц. На Львівській фабриці ім. Кірова робітниці Бірнер, Дітковська — на 250—300 проц. На швейній фабриці робітники тт. Коганов. Богдан, Блят, Міцнер — на 200 — 280 проц. Такі люди є тепер на кожному підприємстві.   В наслідок цього більшість підприємств області завдання першого кварталу перевиконали. Успішно виконують також завдання другого кварталу. Швейна фабрика двохмісячне виробниче завдання виконала на 136 проц., взуттєва фабрика план другого кварталу виконала на 87 проц. Зараз значно краще працює трикотажна фабрика, яка травневий план виконала на 117 проц.   Високі показники виконання норм дають цілі управління. Облхарчпром двохмісячний план другого кварталу виконав на 130 проц. Хліботрест — на 115 проц. Успішно справляються з своїми завданнями кондиторський трест, пивзавод і інші підприємства.   Проте, не всі підприємства так працюють. Шклозаводи (керівник т. Павлюк) завдання першого кварталу виконали лише на 91 проц., .з великим недовиконанням закінчили квітень. Підприємства масломилтресту (керівник тов. Зарубін) зірвали план першого кварталу, не виконали квітневий; не краще працювали і в травні.   Куди гірше працюють підприємства облбудматеріалів. Квітневий план вони ледве виконали на 24 проц., а травневу програму по випаленню цегли — лише на 29 проц.   Або візьмемо роботу промкооперативної промисловості, підприємств поліграфічної промисловості. Вони також не виконують своїх завдань. Промкооперативні підприємства з місяця в місяць не виконують планів. Квітневе завдання вони викопали лише на 77,7 проц. В чому ж справа? А справа в керівниках. Вони, захопившись організацією нових артілей, забули про вже існуючі. Забули, що організованими артілями треба керувати, організаційно зміцнювати, забезпечувати їх сировиною.   Надто мало приділяється уваги розвитку паливної промисловості і використанню різних видів сировини, що їх таять у собі надра землі нашої області. Між тим, в районах Рава-Руська, Жовква, Золочів є величезні запаси бурого вугілля. Невичерпні багатства має наша область і торфу, а також маргеля, бурштину, крейди, гіпсу. Польська шляхта не дбала за розробку цих багатств. Хижацькими методами вона спроможна була добути в рік не більше 15 тисяч тонн бурого вугілля.   І тільки тепер починається справжня забота про використання цих багатств. За 4 місяці облпаливпром добув 17 тисяч тонн вугілля. Починається в великих масштабах добування торфу.   В цьому році його має бути добуто не менше 325 тисяч тонн. Проте, слід сказати, що більшовицької боротьби за добування вугілля і торфу ще немає.   Крім облпаливпрому, будівництвом шахт має займатися трест Львівшахтобуд. Він у цьому році повинен закласти 9 шахт з річною потужністю 620 тисяч тонн бурого вугілля. Але завдання шахтобуд виконує незадовільно, заложено покищо тільки дві шахти, потужністю в 120 тисяч тонн. В цьому немало вини і тресту Львіввуглерозвідки, який з потрібних 8 ділянок для будування шахт, не приготував жодної.   Довільними темпами розгортається будівництво шахт в Золочівському районі. Тут, замість щоденно робити проходку по 4 метри, роблять по 1,5—2 метри. Керівник шахтоуправи тов. Борін не турбується за укомплектування шахти робочою силою. Замість 450 чоловік, на будівництві шахт працює 160. Серед робітників відсутня масово-виховна робота, відсутня трудова дисципліна. Не виконав завдання по закладці шахт і облпаливпром.   Не може бути ніяких виправдань у такій недопустимій роботі. За цей стан керівники трестів вуглерозвідки, шахтобуду та облпаливпрому повинні нести повну відповідальність.   В цьому році ми мусимо повністю забезпечити паливом підприємства і трудящих області. А це значить — за паливо треба боротися зараз.   Промисловість області вступає в новий період роботи. Завдання кожного господарника, партійного працівника, наполегливо боротися за впорядкування організації виробництва, за те, щоб кожний завод, фабрика, цех, бригада виконували завдання. Втілювати нові норми праці і створювати всі умови робітникам для повного виконання. Всебічно підносити продуктивність праці до такого рівня, на якому вона стоїть на підприємствах східних областей.   Д. Літвін, заст. зав. промисловим відділом обкому КП(б)У   [Вільна Україна] 