Американська допомога Англії

  НЬЮ-ЙОРК, 20 (ТАРС). Преса повідомляє, що Рузвельт вчора мав тривалу розмову з канадським генерал-губернатором герцогом Атлон (дядя короля Георга), який прибув з Канади. Ця розмова викликала чутки відносно посилення американської допомоги Англії, зокрема про передачу їй величезних американських бомбардувальників "літаюча кріпость". За повідомленням агентства Юнайтед Пресс, у Білому будинку відмовились коментувати ці чутки. Газета "Нью-Йорк геральд трібюн" заявляє, що Рузвельт і Атлон, можливо, обговорювали питання про передачу Англії бомбардувальників "літаюча кріпость". Газета вказує, що величезний радіус дії цих бомбардувальників полегшить англійцям повітряні напади на Німеччину і Італію.   Вашінгтонський кореспондент газетного тресту Скріпс Говард пише, що на думку деяких членів конгресу, кілька бомбардувальників "літаюча кріпость", а також великих морських бомбардувальників уже передані Англії. За словами кореспондента, неможливо встановити, наскільки достовірні ці чутки, бо офіціальні особи відмовляються коментувати їх. Уряд відмовляється повідомити конгресові дані про кількість різних воєнних матеріалів, переданих Англії.   Не зважаючи на те, що офіціальні кола мовчать, вказує кореспондент, авторитетні кола повідомили деяких членів конгресу, що американським урядом передано Англії 2.200 сухопутних і морських літаків, 500 тис. гвинтівок, 150 млн. патронів, 70 тис. кулеметів і 6 тис. гармат польової артилерії. Крім того, президент дозволив вивіз в Канаду 250 танків часів минулої війни для навчальних цілей. США вважають, що один з чотирьох англійських солдатів має американське озброєння і спорядження. Не зважаючи на одержання Англією великої кількості воєнного спорудження з США, вона вимагає дальшого посилення поставок літаків, підводних човнів і інших воєнних матеріалів. Особливо Англія добивається надання їй морських бомбардувальників далекого радіуса дії і бомбардувальників "літаюча кріпость". Англія заявляє, що їй необхідні бомбардувальники далекого радіуса дії для того, щоб мати можливість бомбардувати німецькі воєнні заводи в Сілезії і в протектораті.   Вашінгтонський кореспондент газети "Нью-Йорк таймс" пише, що Англією розміщені замовлення в США на 6 тис. літаків. До наступного літа експорт літаків в Англію, можливо, становитиме понад 600 за місяць. Газета "Чікаго дейлі ньюс" повідомила 17 жовтня про відкриття в Чікаго бюро по прийому заяв від американських льотчиків, які бажають вступити в англійські і канадські повітряні сили.   Хоч керівники демократичної і республіканської партій, видатні промисловці і більша частина преси підтримують політику подання допомоги Англії, проте різні політичні групи виступають проти цієї допомоги. Глава крупної торгової корпорації "Сірс Робук" генерал у відставці Вуд, який, очевидно, відображає настрої впливових ділових кіл, вчора опублікував у газеті "Нью-Йорк пост" статтю, спрямовану проти відправки в Англію американської зброї. Вуд заявляє, що США "швидко наближаються до моменту безпосередньої участі у війні".   [Вільна Україна]     