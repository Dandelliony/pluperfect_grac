Потоп.

Нові дні, 07.01.1946     1   Коли, Господнім гнівом вщерть налита, Перекипала чаша, яку мав Пролити ангел кари, наказав Бог Ноєві ковчега спорудити,   Дощі нещадні день і ніч неситий Поїли глиб. Круг сонця пригасав. Все скрізь було — як рівний, плаский став, І щезли гори, хвилями розмиті.   А корабель у тріскоті гримниць Спокійно плив, зберігши від негоди В осмоленім нутрі звірів і птиць,   Що мали, стрівши в дні нової вроди Відродження благословення мить, Життям безсмертним землю запліднить.   2   Так ми над мертвими просторами років Пливем. Затоплені міста під нами Із замками, воротами, церквами, Багряний вечір їхній догорів.   А незнищенна спадщина віків Під мертвими, шкляними небесами Кудись пливе порожніми морями В ковчезі, гнанім подувом вітрів,   В якім ми бережем скарби забуті І крізь добу страшних, великих кар Ми несемо нещадкам вічний дар.   Дар невмирущої краси: всі чуті І нами бачені дива століть, Щоб людську думку вдруге запліднить.   Грудень, 1945   [Нові дні, 07.01.1946] 