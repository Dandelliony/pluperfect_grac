Звернення до населення західних областей України.

    Товариші!  Брати і сестри! Громадяни західних областей Радянської України!   Президія Верховної Рада Української Радянської Соціалістичної Республіки, Рада Народних Комісарів Української Радянської Соціалістичної Республіки та Центральний Комітет Комуністичної Партії більшовиків України поздоровляють Вас з світлим святом — з 28 роковинами Великої Жовтневої Соціалістичної Революції!   Після чотирьох років напруженої боротьби радянських народів проти німецьких і японських агресорів возз'єднаний навічно український народ зустрічає жовтневі роковини в умовах мирної творчої праці.   До перемоги Жовтневої Соціалістичної Революції царський уряд і буржуазний Тимчасовий уряд пригнічували український народ, забороняли створювати українські школи, переслідували українську культуру, українську мову.   Жорстокий економічний тягар і національне пригнічення, придушення науки і культури — така була політика царизму щодо українського та інших народів Росії.   Товариш Сталін у «Декларації прав народів Росії» в 1917 році писав:   «В епоху царизму народи Росії систематично нацьковувались один на одного. Результати такої політики відомі: різанина і погроми з одного боку, рабство народів — з другого. Цій ганебній політиці нацьковування нема і не повинно бути повороту. Віднині вона повинна бути замінена політикою добровільного і чесного союзу народів Росії...»   28 років тому трудящі Росії під керівництвом більшовицької партії, під проводом Леніна і Сталіна, зруйнували лад царського самодержавства і капіталістичної експлоатації, назавжди покінчили з безправ'ям і пригніченням народів нашої Великої Вітчизни, створили Великий Радянський Союз, в якому об'єдналися у дружню сім'ю всі народи колишньої царської Росії.   Проти радянської влади, проти свободи і незалежності народів виступили царські генерали корнілови, каледіни, колчаки, денікини, врангелі, іноземні інтервенти і буржуазні націоналісти всіх мастей.   Підлими ворогами українського народу були Петлюри, Винниченки, Скоропадські та інші керівники горезвісної Центральної Ради та Директорії.   Вони хотіли за допомогою німецьких багнетів і змови з іноземними загарбниками встановити на Україні панування поміщиків і капіталістів. Тільки допомога російських трудящих, тільки допомога Леніна і Сталіна врятували український народ від пригнічення і поневолення окупантами.   Трудящі західних областей України і Закарпатської України з надією дивилися на Схід, звідки зайнялася в жовтневі дні зоря свободи і незалежності народів, зоря соціалізму.   Тільки зрадницька роль буржуазно-націоналістичних керівників так званої Західно-Української Народної Республіки, які продали польським панам ваші інтереси, на довгі роки відірвали вас від Радянської України. Ці зрадники виступали проти єдинокровних братів — українців і підтримували реакційну польську шляхту в її боротьбі проти Радянської України. Українські буржуазні націоналісти, обманюючи український народ лозунгами «самостійності», «національної незалежності», зрадили його національні інтереси і допомогли польським інтервентам відірвати багатостраждальне населення західних областей України від Радянської України. Буржуазні націоналісти вели проповідь національної ворожнечі проти російського народу. Вони хотіли нацьковувати український народ на російський народ з тим, щоб полегшити польській шляхті поневолення і пригнічення українського народу.   Населення західних областей України вірило в своє визволення від іноземних загарбників, боролося за возз'єднання з усією Радянською Україною. Український народ знав, що його свобода і незалежність гарантується дружбою, насамперед, з великим російським народом.   28 років тому, Всеросійський виконавчий комітет Рад робітничих, солдатських і селянських депутатів звернувся до українських робітників, солдатів і селян, до всього українського народу з відозвою. У цій відозві говорилось:   «Брати українці! Вороги вашої і нашої свободи хотять розз’єднати нас. Але ми заявляємо вам: радянська влада стоїть на сторожі вашої національної свободи, як і всіх народів, що населяють Росію.   Ми говоримо вам: українські робітники, українські селяни і російські робітники і російські селяни — рідні брати, а українські селяни і українські поміщики — вороги не на життя, а на смерть.   Прийде соціалізм, прийде визволення всього людства від поневолення, від усіх видів тягару, в тому числі і від тягару національного.   За нашу і вашу волю, за перемогу робітників, солдатів і селян — за соціалізм!»   Українські робітники, селяни, інтелігенція разом з російськими робітниками, селянами і інтелігенцією пройшли 28-літній шлях спільної боротьби за побудову першої в світі соціалістичної держави.   Розцвіла українська земля за роки радянської влади, розгорнулись могутні народні сили, виросли гіганти промисловості — Дніпрогес, Харківський тракторний завод, металургійні заводи Донбаса, Дніпропетровська, шахти Криворіжжя, зросла врожайність соціалістичних колгоспних ланів. Кращим стало життя українського селянина. Замість важкої виснажливої праці на маленькому шматку землі, замість рабської праці на поміщика і куркуля, селяни Радянської України об'єднались у колгоспи, які принесли їм шасливе і заможне життя, назавжди минули злидні і голод у житті селян Радянської України. Розквітла українська радянська культура.   За роки Радянської влади український народ виростив велику армію радянської української інтелігенції. Десятки тисяч людей дістають вищу освіту, стають інженерами, лікарями, агрономами, вчителями, артистами, державними діячами.   В умовах Радянської влади збулася споконвічна мрія українського народу про вільну і незалежну українську державу.   Тільки союз з російським народом, дружба України з усіма народами нашої країни врятували народ Радянської України від поневолення його німецькими загарбниками.   Дорогі товариші! Робітники, селяни і інтелігенція!   28 роковини Великої Жовтневої Соціалістичної Революції ми святкуємо в обстановці миру. Цей мир народам усього світу принесла Червона Армія — армія братства і дружби народів великої і могутньої Радянської Батьківщини.   Народи всього світу з вдячністю звертають свої погляди до нашої країни — країни свободи, рівності, братства, незламної твердині загального миру.   За цей мир ми заплатили дорогою ціною.   Витримавши на своїх плечах основний тягар війни, народи Радянського Союзу зазнали багато жертв і відчули величезні тяготи.   Кров, щедро пролита нашими людьми за свободу і незалежність нашої країни, зобов'язує всіх радянських людей невтомно зміцнювати нашу Радянську державу — самовідданою працею на фабриках, заводах, ланах, на фронтах науки і культури.   Об’єднаними зусиллями волелюбних народів розгромлено фашистську Німеччину і імперіалістичну Японію. Двох найбільш небезпечних і підступних ворогів нашого радянського народу і демократичних народів усього світу повержено в порох.   Але в багатьох країнах Європи і в Америці ще лишились багаточисленні друзі фашистів — сили реакції, що пожвавили нині свою підривну діяльність проти єдності демократичних народів.   Разом з ними продовжують свою підлу антирадянську діяльність жалюгідні, нікчемні залишки мерзенних зрадників українського народу — українсько-німецьких націоналістів.   Як зацьковані звіри гасають ці бандити лісами, по схронах, намагаючись перешкодити нашому українському народові жити мирним життям, користуватися плодами перемоги.   Даремні і безпідставні надії українсько-німецьких націоналістів! Ніхто їм не допоможе! Здійснюючи рішення Берлінської конференції, народи світу викорінюють залишки фашизму. Незалежний і вільний український народ має достатньо сили, щоб знищити жалюгідні залишки фашистського падла — українсько-німецьких націоналістів.   Хто такі верховоди українсько-німецьких націоналістів?   Це в минулому поміщики, куркулі, крамарі та інший ворожий трудовому народу елемент, або вихідці з буржуазного середовища.   Чого вони хотять, ці верховоди українсько-німецьких націоналістів?   Вони хотіли б відновлення на нашій землі влади поміщиків та капіталістів, щоб мати можливість експлоатувати робітників та селян, щоб живитися з поту та крові трудового народу. Але верховоди українсько-німецьких націоналістів добре розуміють, що наш народ проти них, що народу дорога Радянська влада і тому українсько-німецькі націоналісти не мають ніяких можливостей перешкодити зміцненню Радянської влади, усі свої сподівання покладають на чужоземних загарбників. Ось чому вони запродались німецьким фашистам, яких розтрощила героїчна Червона Армія.   Щоб замаскувати свою справжню мету — обдурити народ, вони базікають про «соборну, самостійну, ні від кого незалежну Україну». Але народ добре знає, що криється за цими лозунгами. Чесні робітники, селяни та інтелігенція знають, що українсько-німецькі націоналісти виступають проти інтересів трудового українського народу.   Вся Радянська країна мирно трудиться, заліковує рани, завдані війною, йде вперед до ще більшого розвитку народного господарства, дальшого зростання науки та культури, і піднесення матеріального добробуту трудящих.   Радянський уряд, бажаючи трудящим західних областей України швидше догнати своїм економічним і культурним розвитком, своїм добробутом східні області Радянської України — не шкодує ні сил, ні коштів. Селяни одержали землю, багато з них стають на випробуваний шлях колгоспного життя. На території західних областей України будуються нові заводи і фабрики, створено 19 вищих навчальних закладів, 5505 шкіл, 3726 клубів. Радянська влада відкрила дорогу населенню західних областей України до знання, до верховин науки і культури.   Шлях соціалізму, на який ви вступили вслід за всіма народами Радянського Союзу, — єдиний шлях, який гарантує свободу, незалежність, матеріальний добробут і розвиток культури національної за формою і соціалістичної за змістом. І ніяким ворогам народу не затримати нашого руху вперед. Залишки розгромлених банд будуть знищені в найближчий час.   В ім'я свого щастя і щастя своїх дітей ще активніше включайтеся в боротьбу за цілковиту ліквідацію охвістя розгромлених банд українсько-німецьких націоналістів.   Швидше налагоджуйте мирне життя, зміцнюйте радянський порядок!   Громадяни західних областей Радянської України!   Український народ разом з усіма народами Радянського Союзу наближається до дня виборів у Верховну Раду Союзу Радянських Соціалістичних Республік.   Радянський народ надішле до свого соціалістичного парламенту кращих людей, яким він доручить управляти нашою країною на благо нашим народам, на благо і дальше зміцнення могутності нашої держави, на благо зміцнення миру в усьому світі.   Активною участю у підготовці до виборів Верховного органу Радянської влади ще раз доведемо свій кровний зв'язок зі своїм Радянським Урядом.   Дорогі брати і сестри!   Святкуючи нашу перемогу, заліковуючи рани, завдані війною, в радісний день 28 роковин Великої Жовтневої Соціалістичної Революції, ми висловлюємо всенародну подяку відважним синам і дочкам нашої Вітчизни, які відстояли нашу Батьківщину у жорстоких боях з фашистами, висловлюємо подяку Червоній Армії, її бійцям, офіцерам, генералам і маршалам.   Слава героїчній Червоній Армії, яка відстояла завоювання Великої Жовтневої Соціалістичної Революції і здобула перемогу над ворогом.   Трудящі західних областей України! Оточуйте піклуванням і увагою інвалідів Вітчизняної війни, родин бійців і офіцерів Червоної Армії.   Демобілізовані бійці і офіцери Червоної Армії, інваліди Вітчизняної війни! Ви пролили свою кров в ім'я миру, свободи і незалежності нашої соціалістичної Батьківщини. Активно допомагайте Радянській владі зміцнювати радянські порядки і налагоджувати мирне життя у західних областях України. Знищуйте ворогів. що намагаються перешкодити вашій творчій праці. І посіяти смуту і безладдя на селі.   Ми перемогли завдяки невтомній праці і ратним подвигам радянського народу, згуртованого навколо більшовицької партії, яка привела наші народи до побудови соціалізму до перемоги над імперіалістичними Німеччиною і Японією. Велика безмежна наша вдячність Всесоюзній Комуністичній Партії більшовиків.   Хай живе Всесоюзна Комуністична Партія більшовиків — натхненник і організатор наших перемог.   Щастя, свобода, майбутнє радянських людей гарантується могутністю Радянської Соціалістичної держави, створеної Леніним і Сталіним у дні Великої Жовтневої Соціалістичної Революції і зрослої у вирішальну силу під керівництвом мудрого Сталіна.   Хай живе і розцвітає наша велика Вітчизна — Союз Радянських Соціалістичних Республік.   Робітники і робітниці, інженери і техніки! Всі сили на відновлення і розвиток промисловості і транспорту. Швидше відновлюйте зруйновані німецькими загарбниками підприємства, житла і культурні установи. Будуйте швидкісними методами нові заводи, фабрики, мости і житлові будинки для трудящих.   Товариші робітники! Всіма доступними вам засобами допоможіть селянам налагодити мирне трудове життя.   Селяни і селянки, спеціалісти сільського господарства! Підносьте наше сільське господарство. Збільшуйте врожайність своїх ланів. Добивайтесь дальнішого приросту поголів'я худоби. Виконуйте, як належить радянським громадянам, свої зобов'язання перед народом і державою.   Товариші колгоспники і колгоспниці, робітники МТС і радгоспів! Всі сили на зміцнення і дальший розвиток передового соціалістичного землеробства.   Радянська інтелігенція! Лікарі, учителі, агрономи, працівника науки і мистецтва! Несіть світоч національної культури та культури великого російського народу в селянські хати. Безупинно роз'яснюйте селянам основи Радянської Конституції. Всі сили на служіння своєму народові!   Велика непорушна міць нашої держави у єдності і дружбі народів радянського Союзу.   Хай живе братерський союз і непорушна дружба народів Союзу Радянських Соціалістичних Республік!   У радісний день 28 роковин Великої Жовтневої Соціалістичної Революції український народ — разом з усіма народами Радянського Союзу славить свого батька, великого полководця, організатора перемог — рідного товариша Сталіна.   Хай живе вождь радянського народу — великий Сталін!   Хай живуть 28 роковини Великої Жовтневої Соціалістичної Революції!   Хай живе Всесоюзна Комуністична Партія більшовиків! Слава великому Сталіну!   Голова Президії Верховної Ради Української Радянської Соціалістичної Республіки М. ГРЕЧУХА   Голова Ради Народних Комісарів Української Радянської Соціалістичної Республіки М. ХРУЩОВ   Секретар Центрального Комітету Комуністичної Партії (більшовиків) України Л. КОРОТЧЕНКО   м. Київ, 5 листопада 1945 року.   [Вільна Україна, 07.11.1945] 