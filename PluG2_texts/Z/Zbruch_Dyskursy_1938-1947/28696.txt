Доповідь мандатної комісії Українських Народних Зборів Західної України

Доповідач — депутат тов. І. Ф. Сидоренко   Товариші депутати! Мандатна комісія, яку обрали Українські Народні Збори, перевірила повноваження депутатів до Українських Народних Зборів. Після перевірки відповідних документів і матеріалів, мандатна комісія встановила, що обрання депутатів до Українських Народних Зборів проходило в повній відповідності з Положенням про вибори до Українських Народних Зборів на підставі загального, прямого і рівного виборчого права при таємному голосуванні. (Оплески).   Мандатна комісія також встановила, що ніяких даних немає для того, щоб вчинити касацію виборів в будьякій виборчій окрузі, бо скарг і заяв, які взяли б під сумнів діяльність окружних виборчих комісій і Комітету по організації виборів до Українських Народних Зборів немає ні у справах окружних виборчих комісій, ні у справах комітету по організації виборів. Не надійшло таких заяв і до мандатної комісії. (Оплески).   Великі історичні зміни відбулися на землях Західної України. При братерській допомозі народів СРСР, при допомозі героічної Червоної Армії, під керівництвом партії Леніна-Сталіна (довготривалі оплески), очолюваної великим генієм людства Йосифом Віссаріоновичем Сталіним (бурхливі оплески), народ Західної України став господарем свого життя. (Оплески).   Народ, що вперше в своєму житті став вільним, віддав свої голоси за тих кандидатів, які ділом довели свій нерозривний зв'язок з народом, свою любов до трудящих і зненависть до експлуататорів — польських панів і поміщиків. Всього обрано в 1.495 виборчих округах Львівської, Станиславівської, Тернопільської та Луцької областей 1.495 депутатів. (Оплески).   Депутатів робітників в Українських Народних Зборах — 415 чоловік, що складає 28 проценти (оплески). Серед депутатів робітників представлені робітники майже всіх робочих центрів Західної України. Нафтовий Борислав, промисловість Львова, Тернополя, Луцька, Станіславова, залізничники, трамвайщики, робітники електростанцій, робітники машинобудівельних заводів і інших підприємств мають своїх представників серед депутатів.   Звільнені селяни Західної України надіслали до Українських Народних Зборів найкращих представників селянства, депутатів селян обрано до Українських Народних Зборів 766 чоловік, що складає 52 проценти.   Багато депутатів селян не мали землі зовсім, але одержали землю підчас розподілу поміщицьких земель.   Депутат Кацун Параска Миколаївна з села Микулинці, Снятинського повіта, більше 35 років працювала в панських маєтках, а зараз підчас розподілу поміщицьких земель, її наділили 6 моргами землі й коровою (Оплески).   Депутат Пєрнак Степан Микитович з села Сіків, Стрийського повіту, Станіславівської області, землі не мав, — зараз одержав 3 морги землі. (Оплески).   Депутат Залєський Степан Миколаєвич з села Долбатів, Калушського повіту, Станіславівської області, — мав один морг землі, зараз одержав ще один морг землі (Оплески).   Серед депутатів Українських Народних Зборів ми маємо 270 чоловік представників трудової інтелігенції, що складає 18 процентів (оплески). Серед них є професори, викладачі вищих шкіл, учителі, артисти, художники, композитори, службовці, що за панського ладу не могли і мріяти про участь у державному житті, а зараз разом з народом будують нове життя. (Оплески).   Жінка в панській Польщі була позбавлена всіх прав, не мала права на життя.   Зараз на звільнених землях Західної України почалося нове життя для трудящої жінки. Становище жінки у великому Радянському Союзі запалює трудящих жінок Західної України і вони починають жити новим, повним творчості життям. (Оплески). Трудяща жінка Західної України стала повноправним членом суспільства (оплески). На селах і в містах трудящі жінки брали активну участь у виборах депутатів і віддали свої голоси за кращих синів і дочок українського народу — депутатів Українських Народних Зборів.   Трудящі жінки Західної України надіслали депутатами до Українських Зборів кращих передових жінок. Серед 1.482 депутата — 251 жінка, що складає 16,94 процента. (Оплески).   Радісне, щасливе життя почалося для трудящої молоді Західної України. Починаючи з 18 років, трудяща молодь Західної України має можливість вибирати депутатів і бути обраними до складу депутатів (оплески). Трудяща молодь Західної України разом з усім народом обрала депутатами до Українських Народних Зборів своїх представників. Серед депутатів налічується молоді з 18 до 25 років 119 чоловік (оплески), що складає 8,03 процента.   Депутати Українських Народних Зборів за національним складом розподіляються так: українців — 1.389 чол., або 92,2 процента, поляків 44 чол., або 2,97 процента, росіян — 8 чол., або 0,54 процента, євреїв — 61 чол., або 4,29 процента.   Таким чином в Українських Народних Зборах представлені всі народи, що живуть на території Західної України. (Довготривалі оплески).   За освітою депутати розподіляються так: неписьменних — 24 чол., або 1,62 процента, з нижчою освітою — 1.076 чол., або 72,6 процента, з середньою освітою — 305 чол., або 20,58 процента, з вищою освітою — 77 чол., або 5,2 процента.   Те, що серед депутатів є люди, що не мають освіти, а більшість депутатів мають нижчу освіту, є доказ ганебної політики польських панів, що намагалися тримати в темряві робітників і селян. Адже ж, ми знаємо, що більше 60 процентів сільського населення Західної України — неписьменні.   За віком депутати розподіляються так: до 25 років — 119 чол., або 8,03 процента, від 25 до 35 років — 500 чол., або 37,79 процента, від 35 до 45 років — 570 чол., або 38,46 процента, з 45 до 60 років — 222 або 14,98 процента, вище 60 років — 11 чол., або 0.74 процента.   Вибори 22 жовтня були виборами найдемократичнішими (бурхливі оплески). Вибори 22 жовтня показали велику політичну активність, одностайність і єдність волі населення Західної України, яке з радістю віддало свої голоси за кандидатів, що виставлені народом. (Бурхливі оплески).   За даними виборчих округ, з загальної кількості 4.776.275 виборців Західної України брало участь у голосуванні 4.433.997 чол., що складає 92,83 процента від загальної кількості виборців (оплески). У всіх виборчих округах Західної України по виборах до Українських Народних Зборів голосувало за кандидатів, що виставлені селянськими комітетами, тимчасовими управліннями, зборами робітників по підприємствах, зборами робітничої гвардії, зборами інтелігенції — 4.032.154 чол., що складає 90,93 процента до числа тих, що голосували. (Оплески).   Такі відбори можливі лише у вільній країні (бурхливі оплески), в країні, де господарем свого життя є сам працюючий народ (бурхливі оплески). Адже ж усьому світу відомі шахрайства польських панів, їх приспішників і посібників при так званих виборах до місцевих самоуправлінь і польського панського парламенту. В той парламент могли бути обрані лише люди, які належали до шляхти, лише люди, які були лакеями цієї шляхти. І зовсім не випадково в цих виборах народ майже не брав участі. Так наприклад, навіть за офіційними даними урядової статистики (що намагалася перебільшити ці дані), в останніх виборах в Польщі брали участь 40—45 процентів всіх виборців.   Народ Західної України обрав до складу депутатів тих, що виконали волю всього народу і одностайно голосували на Українських Народних Зборах за встановлення радянської влади в Західній Україні (бурхливі оплески), за входження Західної України до складу Української Радянської Соціалістичної Республіки (бурхливі оплески), за конфіскацію і передачу селянам земель поміщиків, монастирів і великих державних чиновників (бурхливі оплески), за націоналізацію банків і великої промисловості (бурхливі оплески).   Товариші депутати! Мандатна комісія прийняла таке рішення і вносить його на затвердження Українських Народних Зборів:   1. Обрання депутатів до Українських Народних Зборів проведено на підставі й в повній відповідності з Положенням про вибори до Українських Народних Зборів (бурхливі оплески).   2. Ніяких підстав для касації виборів по будьякій виборчій окрузі, а також ніяких скарг і заяв на неправильне обрання депутатів до Українських Народних Зборів і в Комітеті по організації виборів, ні в окружних виборчих комісіях немає і не надходило.   На підставі всього цього мандатна комісія Українських Народних Зборів визнає правильність уповноважень всіх депутатів, що обрані до Українських Народних Зборів. (Бурхливі довготривалі оплески, вигуки "Ура", "Хай живе рідний Сталін!", "Хай живе наша рідна радянська влада!", "Хай живуть Українські Народні Збори!", "Слава нашому визволителю, нашому батькові, геніальному і великому Сталіну!").   [Вільна Україна] 