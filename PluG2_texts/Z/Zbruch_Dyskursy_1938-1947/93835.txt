Соняшник.

  У кожнім краї символом є квітка Яка стає окрасою садка: У Англії маленька маргаритка, А у французів лілія струнка.   Черешня й хризантема у Ніпоні (Вони війшли в його казковий міт), І викоханий в теплому підсонні В Єгипті лотосу пониклий квіт.   А на Вкраїні — соняшник. У гурті Квітчастому, над морем мальв, жоржин, Лукавих чорнобривців і настурцій Самотньо пнеться він до височин.   О Дажбогів пишний, високий квіте, Що день по дні вбираєш літній жар. Щоб над ланами радісно ряхтіти І виплекати нам зернистий дар!   Свій повний диск до вечора від ранку Ти повертаєш сонцеві услід, Мов лицар, в небі стежачи коханку, Ввесь час, вітаючи, підносить щит.   То ти на схід, на південь, то на захід Скеровуєш, — премудрого творця Химерний і вибагливий винахід, — Свій жарко-пломенистий круг лиця.   Ясного Хорса квіте золотий, До сонця обертаєш чоло смагле І стежиш пильно слід його тривкий!   Нехай тебе пожарами спалили й Драконій засів сіють на полях, А ти — тягнись до горнього світила, Зори, зори вогнистий в небі шлях.   [Земля, 26.11.1944] 