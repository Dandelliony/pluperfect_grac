Відповіді на українські інтерпеляції.

Подаємо у скороченні кілька характеристичних відповідей на внесені недавно українські інтерпеляції в польському соймі:   На інтерпеляцію посла Лисяка в справі побиття українців у Сулятичах жидачівського повіту та в Добрівлянах і Сколім стрийського повіту премієр Складковський відповів, що наведені в інтерпеляції факти побиття українців військовим відділом, забирання молока й вівса без заплати зовсім не трапилися. Також зовсім видуманий факт здогадного (жекомого) окруження льокалю "Просвіти" в Сулятичах вояками, які грозили мешканцям, що стояли на вулиці з крісами готовими до стрілу.   Друга відповідь торкається інтерпеляції пос. Пеленського у справі побиття та зранення в Долині Михайла Любачевського капралем КОП-у. Премієр Складковський відповів, що військовий прокуратор у Львові почав у цій справі слідство, яке ще не закінчене. Винних, якщо вони були, покарають.   Чергова відповідь торкається інтерпеляції пос. Біляка у справі здогадного побиття військовим відділом мешканців громади Боратин у брідськім повіті. У цій справі теж ведуть слідство, яке ще незакінчене. Премієр ствердив, що перші розшуки виявили, що деякі мешканці громади Боратин поводилися провокаційно супроти вояків, підчас їх постою. Кілька днів перед приходом військового відділу були випадки протидержавних проступків, здемольовано дім ТШЛ, збезчестили державний герб і портрети президента та вбито члена Звйонзку Стшелєцкого Роґозінського.   На четверту інтерпеляцію пос. Пеленського у справі здогадних побоїв українського населення в Долині кінним відділом КОП-у, премієр відповів, що такі факти, як здемолювання чит. "Просвіти" у Витвиці й Княжолуці взагалі не трапилися. Відділ КОП-у відбував походові вправи і тому відділові взагалі ніхто не доручував ніяких спеціяльних завдань. Якщо були якісь пошкодовані, вони можуть зголошувати свої претенсії і розшуки втрат та шкід правним шляхом.   На пяту інтерпеляцію пос. Барана у справі заборони продавати на Волині українські книжки і часописи, премієр Складковський дав відповідь, яку ми вже містили її в цілости.   На шосту інтерпеляцію пос. Великановича у справі побоїв та поранення українського населення у Залізцях пов. Зборів військовим відділом, премієр Складковський відповів, що проведене слідство не потвердило закидів, поставлених в інтерпеляції щодо участи військових у побоях осіб, зібраних 20. листопада  м. р. в Народнім Домі в Залізцях. Навпаки, слідство ствердило, що було зовсім інакше, як це змалював інтерпелянт. Неправда, що буцімто вояки вдерлися на салю, побили зібраних і здемолювали уладження. Збори не мали дозволу влади. На салю ввійшов тільки командант відділу, щоб домагатися вияснення, бо кілька годин перед тим із вікон Народнього Дому обкидали його камінням. Зібрані, мабуть почувалися до вини, кинулися в паніці до втечі через вікна і двері та повибивали при тому шиби, й виломили вітрини. В салі обчисленій на сто осіб, містилося тоді поверх 400 осіб. Щойно перед домом почалася взаїмна бійка з місцевим населенням, що збіглося, приваблене галасом. При масовій утечі потурбовано кілька осіб. На виновників поміж цивільного населення ніхто з пошкоджених не вміє вказати, не вдалося теж устійнити приявности. Слідство виявило, що зпоміж війська ніхто не брав участи в авантурі. Повагу війська вдержано.   Вкінці на сему інтерпеляцію посла Ветвицького у справі подій у кількох місцевостях дрогобицького повіту, премієр відповів, що слідстство зовсім не дало доказів, які потверджували б правдивість закидів.   З приводу цих відповідей "Ґонєц Варшавскі" пише: "З відповідей уряду на українські інтерпеляції видно, що українські скарги розглянули при допомозі правильних, державних відносин, всюди переведено слідство, віддання рішучі й тверді. Опінія сподівається, що уряд буде рішуче протиставлятися українській аґресії".   [Діло 02.02.1939]   5 нових відповідей на українські інтерпеляції.   Варшава, 8. лютого.   Маршал сойму Маковський переслав українським послам і сенаторам 5 чергових відповідей міністра внутрішніх справ на інтерпеляції, що їх українські парляментаристи внесли в мин. року.   На інтерпеляцію пос. Дмитра Великановича з 21. грудня 1938 р. у справі "побиття громадян української національности в зборівському повіті тернопільського воєвідства, військовими відділами", міністр внутрішніх справ відповідає так: "У справі випадків, описаних в інтерпеляції, ведуть подрібне слідство, після якого особи, що їх вину воно устійнить, будуть потягнені до відповідальности згідно з законом. Як виходить з дотеперішнього слідства, низку подробиць, описаних в інтерпеляції, представлено неточно. Домівка читальні "Просвіти" в Поморянах не була здемольована, зате в тій місцевости вже перед тим знищено світлицю звйонзку стшелєцкого. Дня 11. листопади мин. року багато мешканців Поморян української національности маніфестаційно працювало в полі, давши в той спосіб вислів непошанування державного свята, тому і змушено їх перервати працю. Кожний громадянин може доходити своїх претензій за шкоди на правній дорозі".   На інтерпляції посла Володимира Целевича і ґен. Миколи Творидла в справі протиукраїнських подій у Львові у вересні, жовтні і листопаді минулого року міністр внутрішніх справ відповів тотожно, заявляючи м. ін.: "Справа львівських випадків мин. осени була предметом слідства і мені добре відома. Підчас ліквідації подій арештовано у Львові багато осіб зпоміж поляків та українців, у відношенні до яких судова і прокураторська влада переводить передбачені законом доходження, щоб установити їх вину. Це торкається у рівній мірі слухачів високих шкіл, які у випадку, колиб стверджено злочинну діяльність, незалежно від карної відповідальности, будуть покарані дисциплінарно академічною владою". "Академічна влада — пише міністр внутрішніх справ — у ніякому випадку не допустить до того, щоб терен високих шкіл мав бути місцем, на якому підготовляють якінебудь виступи, що колідують зі законом. Будучи відповідальним за стан безпеки в державі, мушу підкреслити, що чинні виступи польського населення Львова попередили провокаційні маніфестації у днях 23. вересня і 1. листопада мин. року ворожо до польської держави настроєного відлому українського населення. Щодо матеріяльних страт, понесених поодинокими особами чи установами у звязку з подіями, які є предметом інтерпеляції, кожна правна і фізична особа може на законній дорозі доходити матеріяльних страт і шкоди".   У відповідях на дві інтерпеляції поc. Ілярія Тарнавського в справі подій у громадах Ісаї, Бориня і Тур, повіт Турка и. Стр., як також у справі образи о. Івана Криси, пароха в Ісаях капітаном КОП, міністр внутрішніх справ відповів, що дотеперішні висліди слідства виказують неточне представлення деяких фактів інтерпелянтом. М. ін. міністр заявляє у справі побиття мешканців Ісяїв Михайла Миськова й Осипа Гампля, що цей факт заперечує сам пошкодований Гампль. У справі о. Криси відповідає міністр, що образи священника взагалі не було, бо старшини КОП були до нього дуже чемні. Міністр внутрішніх справ не має наміру у цій справі потягати нікого до відповідальности, ані видавати якихнебудь розпорядків.   [Діло, 11.02.1939] 