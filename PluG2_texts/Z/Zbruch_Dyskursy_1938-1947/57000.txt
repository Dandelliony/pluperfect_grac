Історія товариства "Згода"

Малий фейлєтон   Почалося наше товариство з того, що однієї неділі зійшлися майбутні члени "Згоди" на перші загальні збори вибирати голову.   Хтось там із кута відозвався:   — Я пропоную на голову пана доктора...   Пан доктор скромно, але задоволено усміхнувся та милим голоском почав ніби то відмовлятися:   — Дуже дякую... Може б так хтось інший, відповідніший...   — Але ж, пане докторе! Ви ж найповажніші, найавторитетніші, найвідповідніші... Мусите прийняти вибір... — настоювали приявні.   Пан доктор ще скромніше, ще більш вдоволено усміхнувся.   — Тим разом — подумав — ще відмовлюся, за третім прийму...   Та вже третій раз пана доктора не просили, бо хтось там гукнув із кута:   — Якщо пан доктор не може, то може пан меценас?!...   Меценас думав так само, як і пан доктор: за третім разом прийняти, але і його третій раз не просили, лише запропонували пана інженера. Але й з паном інженером та з рештою кандидатів вийшла така сама історія.   Хто зна, як це довго була б колотилась оця справа, коли б не моя наречена, що запропонувала мою кандидатуру.   Я відмовився тільки раз. За другим прийняв і мене вибрали. Подякував. Розклонився усім, а моя наречена стала мені ґратулювати, на що зависно позирали кандидати й ніяковіли з люті. Та вже було запізно. Я став головою "Згоди".   Ще отак хвилинку ми побалакали, посплетничали та розійшлися домів.   А дома говорив пан доктор до жінки:   — І ти подумай, кохана, вибрали такого дурня на голову...   — А чому ж ти не прийняв вибору? — з досадою спитала жінка.   — Звичай не велить... — оправдувався доктор. — Я думав аж за третім разом...   І обоє вирішили: "Моя нога там більше не ступить!".   Такі ж розмови велися й по домах інших кандидатів на голови, та кінчилися такою ж самою постановою: "Моя нога там не ступить..."   І дотримали слова. Після цього вибору славне товариство "Згода" перестало існувати...   [Краківські вісті] 