Українці!

  Майже всю державну територію Карпатської України заняла вже Мадярщина. Народи чеський і словацький пішли власними шляхами, розбивши державну федерацію, якої вони разом із карпатськими українцями були членами.   Оперта лише на свої сили, Карпатська Україна не могла вдержатись під збройним напором мадярських військ. Не помогли відклики до сиґнатарів віденського арбітражу, засаду самовизначення безоглядно потоптано. Надлюдськими жертвами і геройством останки карпатоукраїнської збройної сили боронять ще на карпатських верховинах права до життя своєї держави і свою військову честь.   Українці! Зрозумілий біль, що огортає нас сьогодні. Одначе нам не вільно піддаватись цим людським почуванням. Не вільно нам ні на одну хвилину заломитись і піддатися зневірі! Не вільно нам ні на хвилину ослабити темпо нашої щоденної національної праці! Живемо в часах, де кожна хвилина слабости чи розгублености громадянства може спричинити необчислені наслідки для цілої національної збірноти. За всяку ціну мусимо виробити в собі свідомість, що ми, як і інші народи, знайшлись на повороті історії. Її подих несеться сьогодні понад народами, нівечить кволих і розєднаних, але вдержує при житті сильних вірою в себе й у свою ідею.   Залишені власним силам, ми повинні бути свідомі відповідальности, яка сьогодні на всіх нас тяжить. Усі народи шукають сьогодні захисту і рятунку у власних вартостях моральних і матеріяльних. І ми підпорядкуймо всі свої вимоги, бажання і потреби наказам національного розуму! Не даймо послуху підшептам невідповідальних одиниць, які будуть нам показувати чужих богів! Історична хвилина ставить до української національної зорґанізованости найвищу вимогу — одностайно стати до відповідальної співпраці, обєднати всі творчі сили української збірноти і сперти на них долю цілого народу.   Українці! Взиваємо Вас скрити біль з приводу траґедії наших Закарпатських Братів у найглибші тайники наших сердець! Не час на біль, зневіру, не час на розгублення і заломання.   Нехай у гарті духа і моральній силі Української Нації кується її Доля!   За Українське Нацюнально-Демократичне Обєднання: Василь Мудрий, Володимир Кузьмович.   За Дружину Княгині Ольги: Константина Малицька, Мілєна Рудницька   За Українську Соціал-Демократичну Партію: Д-р Володимир Старосольський, Д-р Рудольф Скибінський   За Соціялістично-Радикальну Партію: Д-р Іван Макух, Д-р Матвій Стахів.   За Фронт Національної Єдности: Дмитро Паліїв, Сильвестер Герасимович.   [Діло] 