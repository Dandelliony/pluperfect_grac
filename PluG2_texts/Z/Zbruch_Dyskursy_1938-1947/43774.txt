"Безробітні"

Малий фейлетон   Не нарікаючи, якось живемо.   Цей вхопив якусь теплу "тройгендерку", другий отворив свій інтерес, третій примістився десь за бюрком, четвертий вже цілий рік "рештками" жиє, а дехто ходить таки так.   Один "таки так" стрічає другого "таки так":   — Слава! По чому перець?   — Слава! Нема перцю. Бери міхи.   — Ен ґро?   — Шість тисяч штук вкупі.   — По чому?   — Пять і пів золотого.   — Де?   — Там і там.   — Коли?   — Вже.   — Йада!   Той тому якісь папері, чи фрахти, а той тому гроші. Шість тисяч міхів по пять і пів — тридцять і три тисячі, з того тридцять в одну кишеню, а три тисячі в другу, як чистий зиск.   Потім ідуть разом до "Ґранду", або іншого Касина.   Але не всі живуть таки так. От хоч би відомий професор бувшої ґімназії, журналіст і дописувач до різних бувших краєвих і закордонних журналів, власник скіряної куртки, скромного прізвища і десятьох псевдонімів, будучий кандидат на професора університету, автор і согрішник безлічі віршів і поем до посмертної збірки і т. д. і т. д., — не жив таки так. Має не так посаду, як становище, а радше функцію інкасента Комітету.   На все можна би ще махнути рукою, як би не те, що професор бувшої ґімназії, журналіст і т. д. і т. д. має дуже влізливу вдачу. Все когось причіпиться на вулиці.   — Вибачте, я до вас...   — Не маємо ні хвилинки часу, — відпекуються один і другий "таки так".   — Я мінутку...   — Але ж нам спішно!   — Так я найкраще подорозі вам оце, бачте, з’ясую. Ось, не у гнів вам, у мене листа, чи пак список. Від Комітету, значить. По приводу деклярацій громадянського податку на Комітет. Будь ласка отут і рубрика. Впишіть отутечки на вітрині назвище і висоту вашої платні, чи заробітків. Визначаючи двадцять відсотків від суми й узгляднюючи пятьдесять відсотків знижки для жонатих, будь ласка, задекляруйте місячний даток осьтут в рубриці власноручним підписом. Даток обнімає вже собою і зимову поміч, яка буде відповідним відсотком в Комітеті назначена.   Один і другий хмурно дивляться у лісту й читають останніх деклярантів:   "Федь Триндик, народній вчитель, жонатий, платні — 260, — місячний даток — 15 зол.   "Гриць Ґудзик, журналіст, 2 рази жонатий, платні 400 зол., — місячний даток 20 зол.   "Еко — вільної професії, жонатий, заробіток пересічно — 400 зол., даток — 20 зол."   Тоді беруть листу й один вписує:   "Анатоль Пасок — безробітний, доходів ніяких, криска, крапка, кінець!   А за ним другий:   "Іван Лупій — безробітний, доходів ніяких, криска, крапка, кінець!   І відчіпившись біди пішли дальше до Ґранду, чи іншого Касина.   А професор бувшої ґімназії, бувший журналіст і т. д., І т. д., йде своєю дорогою з листою, чи пак списком і обраховує в думці, скільки сьогодні зібрав деклярацій, від того пять відсотків провізії для себе, відраховуючи двадцять відсотків як власний громадянський податок, узгляднюючи пятьдесять відсотків знижки, прислуговуючої йому, як жонатому, не враховуючи дітей.   [Краківські вісті] 