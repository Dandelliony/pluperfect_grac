Декларація про входження Західної України до складу Української Радянської Соціалістичної Республіки

Український народ в колишній польській державі був приречений на вимирання. Його долею було пригнічення, знищення і грабунок. Польські пани робили все, щоб ополячити українське населення, заборонити навіть саме слово українець, замінивши його на слово "бидло" та "хлоп".   Українських селян позбавляли землі. Робітникам і службовцям українцям не давали працювати на фабриках, заводах і в установах. Українців не приймали до навчальних закладів. Викоріняли рідну українську мову. Намагались знищити українську культуру. Все це неодноразово викликало бурю протесту, селянські повстання проти колоніального режиму панівних верств панської Польщі.   Та скінчився час пригнічення і безправ'я. Волею всього багатонаціонального народу, за наказом радянського уряду, Червона Армія звільнила навіки народ Західної України від влади польських поміщиків і капіталістів.   На вічах, зборах, мітингах він одностайно виявляє непохитну волю влитися в братню сім'ю народів великого Радянського Союзу та ввійти до складу Української Радянської Соціалістичної Республіки. Адже тільки в Радянському Союзі, де влада належить робітникам і селянам, знищено експлуатацію людини людиною, здійснено взаємну допомогу народів в усіх галузях господарського і суспільного життя. Адже тільки в Радянському Союзі можливий для кожного народу повний розквіт національної культури — в повному смислі народної культури. Адже тільки в Радянському Союзі зникло почуття взаємної недовіри поміж народами і замість національних чвар, культивованих буржуазією, зросла і зміцніла дружба народів.   В Радянському Союзі квітне Українська Радянська Соціалістична Республіка. Збудовано сотні могутніх заводів та фабрик, на яких працює робітничий клас, шо не знає експлуатації. Зросло і економічно зміцніло українське селянство, яке володіє всією землею і обробляє її найновішою технікою. Радянська влада і комуністична партія створили всі умови для розквіту справді народної української радянської культури. Українська мова — державна мова. Сини і дочки народу Радянської України посідають керівні пости в усіх галузях політичного, господарського, культурного і суспільного життя. Для молоді Радянської України забезпечено цілковиту змогу вчитися, опановувати висоти науки на своїй рідній мові.   Народ Західної України це знає.   Українські Народні Збори, являючись виразником непохитної волі та прагнень народу Західної України, ухвалюють:   ПРОСИТИ ВЕРХОВНУ РАДУ СОЮЗУ РСР ПРИЙНЯТИ ЗАХІДНУ УКРАЇНУ ДО СКЛАДУ СОЮЗУ РАДЯНСЬКИХ СОЦІАЛІСТИЧНИХ РЕСПУБЛІК, ВКЛЮЧИТИ ЗАХІДНУ УКРАЇНУ ДО СКЛАДУ УКРАЇНСЬКОЇ РАДЯНСЬКОЇ СОЦІАЛІСТИЧНОЇ РЕСПУБЛІКИ І ТИМ ЗЛУЧИТИ УКРАЇНСЬКИЙ НАРОД В ЄДИНІЙ ДЕРЖАВІ, ПОКЛАСТИ КРАЙ ВІКОВОМУ РОЗ'ЄДНАННЮ УКРАЇНСЬКОГО НАРОДУ.   Народні Збори висловлюють тверду впевненість, що Верховна Рада Союзу Радянських Соціалістичних Республік задоволить цю просьбу народу Західної України, щоб він в єдиній і дружній сім'ї народів Союзу Радянських Соціалістичних Республік, під керівництвом комуністичної партії більшовиків йшов шляхом до твого і щасливого ЖИТТЯ.   ХАЙ ЖИВЕ ЄДИНА ВІЛЬНА РАДЯНСЬКА УКРАЇНА!   ХАЙ ЖИВЕ БРАТЕРСТВО НАРОДІВ!   ХАЙ ЖИВЕ СОЮЗ РАДЯНСЬКИХ СОЦІАЛІСТИЧНИХ РЕСПУБЛІК, БАТЬКІВЩИНА ТРУДЯЩИХ ЦІЛОГО СВІТУ!   [Червона Україна] 