На Святої Покрови

У храмі   Урочиста Богослужба, співає хор молоді, перед сповідальницями навколішках люди, пливуть шепоти молитов... У св. Юрі храмовий празник. Іншими роками розлогі церковні мури з трудом вміщали ціле море побожних прочан, що напливали з далеких позальвівських околиць. Цього року заповнена заледве половина церкви...   Навіть сонце скупіше   — Подай, Господи милосердний, щоб Покрова додому повернула до своїх батьків... Помолюся за душі невинно помордованих, за большевицькі жертви...   Святоюрський старець перескакує з ноги на ногу і пильно слідкує за проходими.   — Змерз неборачисько.   Сільська молодиця вимотує з вузлика милостиню і всуває в наставлений дряний кашкет.   — Дай, Господоньку, вік прожити щасливо, царство небесне... Да будет воля Твоя, да будет царствіє Твоє..   Дід прихапцем висякує носа і дальше торохтить молитви, що в них загубився початок і кінець.   Під муром постогнує по очі закутана в лахмітті жебраюча баба. Куди їй змагатись з вимовою і спритом суперника. В неї тільки малохитрий спосіб поклонитись низько до землі і простягнути руку. Милосердній молодиці більше не треба.   — Зимно, бабусю?   — Ой, зимно, зимно! Десь зранку було трохи сонця та й то зникло... Десь того року і на сонце біда... Спаси, Боже, благослови, Матінко Небесна...   Побожні слова розгублюються в стогоні й зітханнях...   Зозулі, що не хочуть їсти, соловейки, що не мерзнуть   Перед брамами церкви будки з різнобарвним крамом. Невідлучні реквізити побуту галицьких правників. Все тут, чого лиш душа забажає. Святі образи, молитвеники, історія України, скляне намисто, поруч Богоматері Шевченко, коробки з хрестиками, тризуби, рожеві балетнички в пухових спідничках...   При крайній будці кує зозуля, інколи заляскотить соловейко. Зозуля і соловейко пізною осінню... Тут і цікавих найбільше.   — Скільки ця зозуля?   — П'ять марок.   — Що?! А соловейко?   — Три марки.   — А вам що! Таке "о" і три марки!   Молодиця з ображеним обличчям готова вже до відходу.   — Три марки, або 2 кільо картопель...   — Або кусень хліба, — додає непевним голосом продавець з посинілим носом.   — Два кільо картоплі!..   Молодиця мало не сплескує в долоні. Продавець ще не здається.   — Що ж таке картопля? З'їсться і нема. А це буде потіха на довший час. З тим клопоту нема...   — Як нема клопоту, то тіштеся самі.   І з виразом вищости молодиця відсунула таких готових до співу соловейків.   Не знаю, чи дійшло до порозуміння між двома посідачами товарів, нерівномірних вартостей. Холодний вітер тягнув з усіх сторін і не дозволяв довше задержуватися.   [Львівські вісті] 