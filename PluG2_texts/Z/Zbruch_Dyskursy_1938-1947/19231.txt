Пастирський лист і розпорядок Й.Е. Митрополита Кир Андрея.

З приводу смерти святою отця.
  Й. Е. Митрополит Шептицький видав з датою 12-го ц. м. Пастирський Лист з приводу смерти папи Пія ХІ.   Пастирський Лист — дуже обширний, бо займає 7 сторінок друку формату 8-ки. У Пастирському Листі подано широкий огляд діяльности і заслуг покійного папи, зокрема його заслуги для справи зєдинення Церков. Широко насвітлена справа лятеранських пактів і Католицької Акції.   Наприкінці Пастирського Листа є розпорядок Митрополита, що його наводимо цілістю (повний текст Пастирського Листа вийшов в "Епархияльних Відомостях" та окремою відбиткою):   "Поручаючи молитвам Вірних праведну душу покійного Римського Архиєрея, повторюю розпорядок з 10. лютого, що в кожній церкві, в матірних і дочерних, усі душпастирі відправлять торжественне Богослуження з Панахидою за покійного Вселенського Архиєрея Пія XI.   До того розпорядку додаю:   1) В день отримання цього письма оо. парохи розпорядять, щоб у всі дзвони дзвонили щонайменше три рази вдень три дні найменше що чверть години за кожним разом.   2) В неділю перед або по дні, в якому відправиться торжественні заупокійні Богослуження, душпастирі з проповідальниці відчитають це письмо, пояснюючи Вірним його зміст.   3) Аж до вибору нового Папи всі священики при всіх Богослуженнях будуть додавати до Єктеній візвання за призвання помочі Святого Духа в наміренні, щоб Бог благословив зібрання Кардиналів, т. зв. конкляв, який зачинається між 26 ц. м. і 1. сл. м. Предмет такий важний, що всі христіяни, особливо монахи, монахині та всі члени братств і католицьких інституцій, повинні на те намірення приступити до св. Причастя і день-у-день лучитися з наміром священників, що відправляють Служби за поміч Святого Духа.   4) Аж до вибору нового Папи священники будуть опускати в Єктеніях молитви за Папу, заступаючи їх молитвою за Кардинальську Колегію. Нпр. при Мирній Єктенії будуть священники говорити замість молитви за Папу "О святійшій Колегії Кардиналів, собранних для ізбранія Вселенскаго Архієрея". Те саме при Сугубій Єктенії, пропускаючи слова "о державі, побіді..." аж до кінця. Те саме при Великому Вході і після освячення Дарів: "Помяни, Господи, Святішу Колєґію Кардиналов, собранних для ізбранія Вселенскаго Архієрея, іх же даруй..."   5) У неділю після вибору Папи в усіх церквах священники по торжественній Службі Божій відспівають пісню благодарственну "Тебе, Бога, хвалим", проголосять народові вислід вибору та від тієї хвилини зачнуть споминати імя нового Римського Архиєрея так, як це встановлено у нашій церковній практиці."   [Діло] 