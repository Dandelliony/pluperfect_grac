Сковорода.

  Піти, піти без цілі і мети, Вбирати в себе вітер і простори, І ліс, і лан, і небо неозоре, — Душі лише співать: "Цвіти, цвіти!"   Аж власний світ у ній почне рости, В якому будуть теж сонця і зорі, І води тихі, чисті і прозорі. Прекрасний шлях ясної самоти.   Іти у сніг і вітер, в дощ і хуґу, І мудрости вином розбавить тугу, Бо може це нам вічний заповіт,   Оці мандрівки дальні і безкраї. І може іншого шляху немає, Щоб з хаоса душі створити світ.   [Земля, 05.11.1944] 