Самоуправні вибори.

Вибори до міської ради в Яворові.   Вибори до міських рад на основі нової виборчої ординації щойно розпочалися, тому уважаємо за доцільне дещо обширніше насвітлити вибори до міської ради в Яворові.   Дня грудня появилося на мурах міста оголошення головної виборчої комісії, що 12. грудня зарядив повітовий староста вибори радних міста. В цьому оголошенні подано до відома склад головної виборчої комісії, як також поділ міста на 7 виборчих округ зі складом окружних виборчих комісій, виборчих льокалів та днів і годин урядування.   Виборчі округи повикроювано довільно та приділено їм довільну скількість мандатів залежно від того, яка народність замешкує ту округу. Одну вулицю (Велике передмістя) розпарцелювали аж на три виборчі округи, бо цього вимагала виборча геометрія. До виборчих комісій покликали майже виключно поляків, а тут і там приділили по одному українцеві між заступниками.   Українці міста покликали негайно до життя Міський Виборчий Комітет у складі 19 громадян (по 2-ох з кожної округи і 5 до президії), щоб однозгідним фронтом піти до виборчої урни. Проти оголошеного поділу виборчих округ внесено зараз до воєвідства спротив через місцеве староство. Одначе цей спротив відкинено, бо на основі анальоґій у виборчому поступованні треба було на спротиві дати 25 підписів, так як при зголошуванні листи кандидатів або протесті проти виборів. Виложені до перегляду списи виборців годі було точно провірити і поробити з них виписи, бо предсідники комісій деяких округ не дозволяли навіть узяти їх до рук (1. округа), а в деяких округах дозволяли лише на відпис зі своєї вулиці. Всеж стверджено, що багато наших виборців і то масово не поміщено в списах виборців, а деяких, чужих нам громадян, поміщено навіть у двох округах. Деякі виборчі льокалі були в урядових годинах по більшій частині замкнені. В приписанім речинці внесено збірні реклямації до окружних комісій. У VII. окрузі пропущено на 877 вписаних виборців аж 538, у IV. окрузі пропущено 165 виборців, у VI. окрузі 113, у V. окрузі 60 і т. д.   Хоча окружні виборчі комісії внесені збірні реклямації приняли до відома без ніяких замітів, то по скінченні реклямаційного поступовання дістали всі громадяни, які вносили реклямації, однозгідну відповідь, що тих реклямацій не принято, бо внесено їх не у власній справі, а в справі інших осіб, що мало б противитись арт. 20 (І) виборчої ординації. Тоді всі невписані виборці внесли вже особисто спротив на основі арт. 22 (2) і на це деякі знову дістали відповідь, що цього спротиву не принято, бо попередньо не внесено в приписаному речинці особисто реклямації у справі непоміщення дотичної особи у списі виборців.   У часі законом передбачених реклямацій почали наші виборці масово діставати з окр. виборчих комісій відмовні рішення про їхню реклямацію з причини незамешкання без перерви від року в даній окрузі (хоча мешкають там з діда-прадіда), або через брак приписаного віку. Деякі з них вносили знову спротив, одначе без успіху.   Всі ті реклямаційні історії спонукали виборця п. Костя Кунанця вислати до премієра Складковського телєґраму з вичисленням найважніших виборчих неправильностей та з проханням безпроволочно зарядити, щоб вибори переводжено згідно із законом. У відповідь на це дістав п. Кость Кунанець повідомлення з Міністерства Внутрішніх Справ, що це зажалення переслано до Воєвідського Уряду у Львові, щоб справу провірено і видано в залежности від насліду провірки відповідні зарядження. Чи і що зарядило в цьому напрямі воєвідство — невідомо.   Із зголошеннями лист кандидатів було менше клопоту, одначе і тут скреслили нам у трьох листах по двох кандидатів без поважніших причин. Остаточно устійнені списи виборців виказували невеликі зміни від первісних.   Всі думали, що саме голосування, визначене на 15. січня ц. р. буде вже переведене згідно з буквою закону. Тимчасом від наших виборців вимагали документів для устійнення їхньої тотожности, чого не вимагали від виборців жидів та поляків. Мужів довіря нашої листи приміщували так, щоб вони не мали вгляду в чинности комісій, зате мужі довіря польсько-жидівської листи мали вирішний голос у справах, передбачених для мужів довіря. В чисто українських виборчих округах (окр. VII.) переводжено голосування дуже пиняво, так, що в год. 9 веч. ще багато наших виборців не мало змоги віддати свій голос. Крім цього — на основі обчислень наших мужів довіря — число голосуючих дивним-дивом збільшилося при остаточному устійнюванні відданих карток до голосування, а саме: в VII. окрузі на 200, в ІІІ окрузі на 150 карток. Тому не можна дивуватися, що в чисто українській VII. окрузі вийшло 2 радних поляків, а в III. окрузі не вийшов ні один український радний.   Устійнений вислід голосування в окружних виборчих комісіях справді сензаційний. На 24 радних українці здобули лише 6 мандатів, жиди 6 мандатів, а поляки аж 12 мандатів. Стан посідання не змінився від попереднього складу міської ради, хіба остільки, що в попередній раді засідав ще один українець з польської листи. Одначе як возьмемо під увагу скількість населення міста по національностям, то українці повинні мати найменше 14 радних, жиди 6 радних, а поляки найбільше 4 радних.   Одначе мусимо з приємністю підкреслити, що наші виборці трималися дуже добре. Всі управнені до голосування йшли масово до виборчих льокалів та годинами вичікували своєї черги. В VII. виборчій окрузі 15 постерункових усували по 9. годині веч. виборців, що ще хотіли сповнити свій громадянський обовязок з питомим яворівським завзяттям. Пропоновані нам 8 мандатів у "компромісі" не викликали б такого скріплення активности громадян, як це зробив зорґанізований, збірний, сконсолідований наш виступ при цих виборах. Ми не уважаємо себе переможеними і вносимо протест проти виборів у цілости.   Польське громадянство йшло до виборів в останіх днях дуже розсварене і вислідом було те, що провалилися при голосуванні всі корифеї (дослівно всі!), а мандати осягнули  люди в громадянській роботі незнані. Провідник О.З.Н-у дістав у VI. виборчій окрузі ледви 11 голосів на всіх 1.401 відданих голосів.   Вже тепер зачинаємо приготовлятися до громадських виборів по селах — зі збільшеним досвідом.   [Діло] 