Студії над державою Богдана Хмельницького
(І. РАДА. ІІ. ГЕНЕРАЛЬНА СТАРШИНА)
І. РАДА.
Рада мала в козацькім війську давні традиції; її розвиток можемо слідити від 1580-тих рр., хоч початки її були певно ще давнійші. Се був найвищий орган влади 
запорожського війська, як влади законодатної, так по части виконуючої і судейської. Як військо було зібране разом в одному місці, на коші або в таборі, рада 
функціонувала, можна сказати безпереривно, могла збиратися щоденно, а то й пару разів на день, на знак даний ударом в бубни. Колиж військо не було в таборі, 
а було по городах і селах, скликувано раду універсалами, які розсилалися на довший час перед днем нарад. Звичайно раду скликував гетьман; колиж рада 
збиралася самочинно, з ініціативи самих козаків, черні, називано її чернецькою радою. Рада могла бути в кожному місці, де стояло військо; але з часом прийшов 
звичай, що раду скликувано найчастійше над рікою Росавою, особливо на урочищі Маслів Став. Право до участи в раді мав кождий козак; в 1590-их рр. був навіть 
примус участи в раді. козаків зганяли на неї киями. Така повна або загальна рада се була демократія доведена до крайніх меж, демократія пряма, як називає її 
наука права. Голосованнє на ній в перші часи відбувалося криком („гучком“) і киданнєм шапок; більшість нераз силою накидала свою волю опозиції. Але доцільне 
веденнє нарад на повній раді, при великому числі учасників, було технічно дуже важке і тому вже в 1590-их рр. рада вибирала зпоміж себе меншу раду для 
обмірковання справ, які треба було вирішити. Пізнійше збирається деколи рада на репрезентативній основі, не сходяться вже всі козаки, а тільки старшини і 
вибрані делегати загалу козаків; так нпр. на раді в Корсуні в серпні 1632 р. була старшина та „із усіх українських городів виборних Черкас (козаків) по пять 
чоловік“. Побіч сього деколи бували й ради гетьмана з самою старшиною. Компетенції ради були дуже широкі. Рада установлювала весь устрій війська, давала 
війську закони і порядок. Вона рішала про війну й мир, вела переговори й заклювала умови, висилала посольства і укладала інструкції для них, приймала чужих 
послів і давала їм відповіди. Рада вибирала гетьмана і всю старшину і по своїй волі відбирала від них уряди. Рада відбувала суд над козаками і мала право 
карати їх, навіть карою смерти. Богдан Хмельницький на початку свойого гетьманства ішов утертою дорогою, всі важні справи віддавав під рішеннє повної ради. 
Так по корсунській побіді, на завершеннє першого періоду боротьби, він скликав велику раду у Білій Церкві в червні 1648 р.; при участи всього війська, 
20.000 козаків, як подає тодішнє жерело, розглядано на ній справу перемирря і переговорів з Поляками та питаннє союз а з Татарами. Друга повна рада була знов 
при кінці червня тогож року в Чигирині. Але вже сі перші ради показали великі хиби прямої демократії, рада переходила серед „галасів і фурій“; гетьман і 
старшина тільки з трудом могли покермувати многоголовою товпою. Се й було причиною, що Богдан Хмельницький, як тільки скріпився на гетьманськім уряді, 
старався скликувати повну раду як найрідше. Не маємо ніяких звісток, чи відбулася рада перед новим походом на Поляків, що розпочався в липні 1648 р. Не 
чуємо також про ради по повороті гетьмана зпід Замостя. В маю 1649 р. мала відбутися загальна рада для рішення справи переговорів з Польщею на традиційнім 
Масловім Ставі, але по всякій правдоподібности ся рада була відкликана. З того часу починається невдоволеннє черні на гетьмана, що повної ради нема. 
„Чернецької ради не відбуває іне знаємо, куди він іде“, згадують козацькі бранці. По зборівськім поході оповідали: до Богдана Хмельницького приходили хлопи, 
зібралося їх більше 50.000 чоловік і хотіли його убити: „Длячого без нашої ради з королем помирився?“. В пізнійшім часі скликуванне загальної ради можемо 
сконстатувати тільки в кількох випадках. В поході 1651 р. гетьман „ударив у бубни на чернецьку раду“ і подав їй під рішеннє, чи миритися з Польщею; чернь 
криком заявилася проти переговорів. З 1653 р. є пару звісток про раду, — не знати тільки, чи все була повна рада. Так в червні мала бути рада при 
участи черні про союз з Туреччиною; тодіж чи пізнійше гетьман „казав бити в бубни на військо“, щоби рішити, чи дати підмогу ханови; в Чигирині і в таборі під 
Борками були ради про злуку з Московщиною, але не знаємо, чи вони мали характер повної ради. Дещо докладнійше знаємо про славну переяславську раду 1654 р., 
що принайменше назверх була загальною радою. Про скликаннє сеї ради гетьман так говорив царському послови 5 січня 1654 р.: „І пішлю я у всі городи свої листи 
до полковників і до всіх старшин сповістити їх про превелику ласку великого государя нашого, й. ц. вел., і щоби всі полковники і сотники й отамани й осаули 
зїздилися до Переяслава і були всі готові на день Богоявлення...“. Ранком 18 січня гетьман мав тайну раду зі старшиною; потім, „о другій годині дня бито 
протягом якої години часу в барабан на зібраннє всього народа“. На раду зібралася „велика сила людей всякого стану і зробила широке коло“; потім вийшов 
гетьман під бунчуком і з ним судді, осаули, писар і всі полковники; гетьман став посеред кола, військовий осаул казав усім мовчати і гетьман почав промову 
про зєдиненнє з Московщиною. По промові народ криком заявив свою згоду; потім ще переяславський полковник Тетеря ходив довкола, на всі сторони і питав: 
„Чи всі годитеся на се?“ Весь народ сказав; „Всі однодушно“. Тоді гетьман заявив: „Нехай буде так, нехай Господь Бог наш укріпить нас під його царською 
кріпкою рукою“. І народ весь одноголосно крикнув: „Боже утверди, Боже укріпи, щоби ми на віки в єднанні були!“ Так оповідає про раду царський посол.
Яке було число учасників сеї історичної ради? Приблизну цифру вказує спис осіб, що тодіж у Переяславі складали присягу цареви: царські бояре „до віри привели 
гетьмана Богдана Хмельницького і писаря Івана Виговського і з ним військових суддів і обозних і полковників і шляхти і козаків і міщан, всього 284 чоловіка“. 
Після переяславської ради вже не маємо більше звісток про повну раду. Загальна чи повна рада за гетьманства Богдана Хмельницького з формального боку не 
змінилася. Так само, як в давні часи, скликувано її удареннєм в бубни, так само чернь заявляла свою згоду криком, тому таку раду називають чернецькою. Але 
чернецька рада поволі почала тратити своє значіннє. Зібрати в одно місце десятки тисяч козаків, управнених до участи в раді, се вже була річ неможлива. І 
ніхто не змагав до сього. Інтерес до участи в раді зменшається. Загальна рада відбувається при все меншім числі учасників: в Білій Церкві 1648 р. мало бути 
20.000 козаків, в Переяславі 1654 р. було їх не богато більше як 200. Рада залишається тільки як традиційний церемоніал, потрібний до легалізованая важних 
справ, але не як тіло, що рішає. Гетьман скликує повну раду тільки для справ, що вже вповні дозріли, де непотрібні ніякі довгі мірковання і наради, рада 
акламацією приймає внесення гетьмана. Але в суті речі повна рада вже віджила свій вік і стала занепадати. Справжнє вирішеннє державних проблємів і веденнє 
державних справ се завдання, що переростають сили чернецької ради. Переймає їх инше тіло: рада старшини. Ради гетьмана зі старшиною бували вже в період перед 
Хмельниччиною, тепер сю форму нарад гетьман Богдан Хмельницький форитує спеціально і старається заступити нею чорну раду. Так вже при кінці мая, чи з 
початком червня 1648 р. гетьман мав таємну раду з осаулами — певно і з иншою старшиною, обговорено там точки переговорів з Поляками. В квітні 1649 р. була 
таємна рада в ночі з полковниками, на якій рішено почати мобілізацію. Також про місце комісії з Поляками в маю 1649 р. мав рішити гетьман з полковниками на 
раді. Дня 11 листопада 1649 р. гетьман їздив на раду до Корсуня, мабуть з самою старшиною. В жовтні 1650 р. гетьман мав скликати на раду полковників і всю 
старшину для рішення таких справ: видача цареви самозванця Тимошка Акундинова, відповідь на польське посольство, висилка послів до Варшави, пограничні спори з 
Московщиною і инші. При кінці 1653 р. гетьман мав раду з полковниками про союз з Московщиною. Перед повною радою в Переяславі 18 січня 1655 р. гетьман відбув 
тайну раду „з полковниками, суддями і військовими осаулами“. Про спис війська гетьман мав відбути нараду з полковниками в червні 1654 р. В маю 1655 р. була 
рада гетьмана з полковниками і иншою старшиною (мабуть в Корсуні), між иншим говорено тут про знесеннє податку, званого показанщиною. В осені 1656 р. (перед 
12 жовтня) в Чигирині була рада старшини, скликана гетьманом, на якій обговорено політичну ситуацію, перед якою поставили Україну виленські переговори 
Московщини з Польщею. В квітні 1657 р. знов була рада старшини в Чигирині, на якій признано гетьманом-наслідником Юрія Хмельницького. Всі наші звістки про 
раду старшини дуже загальні і небогато можна сказати про її організацію. Склад сеї ради означується дуже недокладно : полковники, полковники і старшина, 
полковники, судді і військові осаули, полковники, осаули і сотники. Замітне хиба се, що полковники все ставляться на першому місці, видно вони були рішаючим 
чинником на раді; на чигиринській раді у квітні 1657 р. полковників мало бути 26. Побіч полковників має участь в раді Генеральна старшина. Найнижчий уряд, що 
мав доступ до ради, се були сотники, про присутність отаманів на сій раді нема згадки, тим більше не було на ній виборних делегатів від загалу козаків. Раду 
старшини скликав гетьман своїми листами, письма висилав з канцелярії Генеральний писар. Принайменше деколи укладано заздалегідь порядок нарад, як се знаємо 
про раду з жовтня 1650 р. Предмет нарад назначував очевидно гетьман; але й старшина могла підняти від себе деякі справи, як нпр. на раді в маю 1655 р. 
полковники і сотники підняли питаннє про знесеннє показанщини. Рада старшини уважалася інститутом обовязковим, який гетьман повинен був шанувати. Сам Богдан 
Хмельницький говорив польським послам в Переяславі в лютім 1649 р.: „Що торкається комісії, то трудно її тепер починати і відправувати. Війська в купі нема; 
полковники і старшина далеко, без них не можу іне смію нічого робити, йде о моє життє“. Але під кінець гетьманства Богдан мав вже таку силу, що міг 
легковажити і старшину і не подавав її раді усіх справ. Так в серпні 1657 р. переяславський полковник Павло Тетеря жалується, що гетьман веде сам без 
контролі скарбові справи, і домагається, щоби з Москви зажадали від гетьмана „зібрати полковників, осаулів і всю старшиву і зробити раду“. Так само Іван 
Виговський при своїм виборі на гетьмана говорив до старшини : „При небіжчику Богдані Хмельницькім ради і поради між нами ніякої не бувало“... - і дав обітницю 
вести справи спільно зі старшиною. Так отже за гетьманства Богдана Хмельницького законодатна влада в молодій козацькій державі перейшла три ступні розвитку. 
Зразу органом законодавства була загальна рада, до якої теоретично мали доступ всі козаки, се була повна демократія. Але в недовгому часі, коли повна рада 
виказала малу здатність до життя, законодатні функції переходять до ради старшини, зложеної з полковників та инших старшин, на місце демократії являється 
аристократія чи оліґархія. Але й ся форма не була довговічна: законодатну владу обіймає сам гетьман Богдан Хмельницький як повний монарх. „Рядить у них 
гетьман і що їм гетьман велить робити, се вони й роблять“, - характеризує козацький устрій один з полковників.
ІІ. ГЕНЕРАЛЬНА СТАРШИНА.
Військова старшина при гетьмані була вже від кінця XVI в. Найскорше згадується осаул (1545 р.), дальше писар (1578 р.), потім обозний (1601 р.), врешті 
суддя (1625 р.). Функції сих старшин можемо означити тільки загально. Писар виготовляв власноручно всі письма запорожського війська; на інструкціях, 
повновластях і ин. від підписувався сам один; деколи підписував важнійші акти разом з гетьманом або иншою старшиною. Крім сього він вів також військові
рахунки; записував платню і видатки війська. До нього мав теж належати запис новиків до реєстру. Осаули були немов адютантами гетьмана. Вони скликали військо 
на раду, подавали до відома війська прикази гетьмана, порядкували радою. Деколи вели також окремі відділи війська. Клали теж свої підписи під важнійшими 
актами. Число осаулів змінилося: спершу (1601 р.) їх було вісім, згодом (1625 р.) військових осаулів лишилося два, инші стали полковими. Суддів було два, 
вони сповняли військові суди, але ближче про їхнє урядованнє не знаємо нічого. Обозний мав під своїм наглядом табор і артилерію. Значіннє урядів, їхні ранґи 
змінялися в ріжних часах. Се бачимо з платні, яку діставали поодинокі урядники. І так 1601 р. гетьман діставав річно 480 чи 800 золотих, обозний 120 зол., 
осаули 100 чи 104 зол., писар 40 зол. В 1625 р. гетьман мав 600 зол., осаул 150 зол., обозний, писар, суддя по 100 зол. Один з польських військових 
письменників ставить ранґи в такім порядку: гетьман, осаули, наказний гетьман, обозний, полковники, сотники, писар. За гетьманства Богдана Хмельницького сі 
найвищі уряди звуться „військовими“ або „ґенеральними“*). Порядок ранґ дає нам урядовий реєстр 1649 р.: по гетьмані і гетьманськім сині Тимоші на третьому 
місці є обозний, дальше два осаули, врешті писар, судді чомусь не вписані. Але знов у договорі з Московщиною 1654 р. на першому місці стоїть писар з платою 
1000 зол., дальше військові судді з платою 300 зол., осаули 400 зол. і обозний з 400 зол. Згадок про поодиноких членів Генеральної старшини з сього часу є 
немало і можна зложити доволі повний катальоґ сих найвищих урядників козацької держави.
A) Ґенеральні обозні.
1. Іван Чернята, мабуть із шляхти, вперше згаданий під Замостєм 1648 р., виїздить на чолі 6.000 козаків на стрічу польському послови. В лютім 1649 р. лежав 
хорий у Переяславі; на проханнє польських послів, щоби заступився за ними у гетьмана у справі визволення бранців, відказав: „Не піду, бо я хворий; був тут у 
мене гетьман, я пив з ним через ніч; але я йому не радив і не раджу пускати пташків. І ви самі, якби я був здоров, не знаю, як вийшлиб“. У квітні 1649 р. 
Чернята був при гетьмані у Чигирині. Літом 1649 р. був у поході в Галичині, заступав місце гетьмана під Збаражем; Хмельницький писав до нього з Озірної і 
доручав пильнувати обложених Поляків. По зборівськім мирі ґен. обозний разом з полковниками переводив перепис війська по обох сторонах Дніпра. В реєстрі 
Запорожського Війська з жовтня 1649 р. Чернята записаний на третьому місці, по гетьмані і Тимоші Хмельницькім.
2. Хведір Коробка, спершу чигиринський отаман; як обозний виступає в серпні і жовтні 1650 р. при приємі московських послів.
3. Тиміш Носач, 1649 — 1650 р. прилуцький полковник, з титулом „Генерального обозного“ згаданий під Львовом в жовтні 1655 р.; лишився обозним і за гетьманства 
Виговського.
Б) Ґенеральні осаули.
1. Михайло Лучченко, звичайно Мисько, як військовий осаул виступає вперше 26 квітня 1649 р. у Чигирині при привітанні московського посла. В листопаді і 
грудні 1649 р. витає одного дня разом з Виговським московського посла в Чигирині у його господі, другого дня знову веде посла до дому, — те саме і при другій 
авдієнції. Осаул Мисько і пізнійше при ріжних нагодах є при привитанні послів. Михайло Лучченко був військовим осаулом також за Виговського 1657 — 1658 р.
2. Демян Михайлович Лисовець, звичайно Демко або Демко Чигиринський, згадується як військовий осаул вперше в реєстрі 1649 р. (на другому місці по Михайлі 
Лучченку. В марті 1650 р. разом з полковником Данилом Нечаем подав до вписання у гродські книги привілей Івана Казимира, даний Запорожському Війську під 
Зборовом з 18 серпня 1649 р. В липні 1650 р. Демко Чигиринський був наказним гетьманом у поході на Дін, під його приказами був теж гетьманович Тиміш 
Хмельницький, „щоби привчитися наук, що служать до воєнного діла, щоби знав служити“. В жовтні 1650 р. військовий осаул Демко був у Чигирині при гетьмані, 
був присутний при авдієнції московського посла; одного дня проводив посла до гетьманського двору. В маю 1651 р. Демко був з гетьманом у поході проти Поляків; 
Хмельницький зробив його наказним гетьманом („дав знамя і булаву“) і разом з полковниками кальницьким Богуном і чигиринським Богачем вислав під Бар; Демко 
здігнав уступаючі польські війська під Камянцем і завдав їм поражку. В серпні 1653 р. Демко був з військом під Білою Церквою і дістав приказ іти „добути 
язика“ на Поляка. В жовтні Демко Чигиринський був наказним гетьманом і мав під собою 6 полків. В 1654 р. Демко їздив в посольстві до Мол дави, вернувся при 
кінці серпня; його посольство мало успіх, бо молдавський воєвода Стефан заприсяг союз з Хмельницьким. В листопаді 1654 р. Демко згаданий вже як покійник.
3. Іван Ковалевський, був під Львовом 1648 р. з Хмельницьким ; в січні 1654 р. у Чигирині московських послів проводить до гетьмана „чигиринський козак Іван,
гетьманський підскарбій“  — се мабуть Іван Ковалевський. Як осаул згадується під Львовом в жовтні 1655 р., як посол до міста; сучасник зве його „майордомом“
Хмельницького. При ріжних нагодах Ковалевський витає послів і проводить їх до гетьмана. В липні 1656 р. Ковалевський був разом з Іваном Грушею в посольстві у 
Семигороді; в липні-серпні 1657 р. був на Поділлі у війську Юрія Хмельницького. Московські бояре уважали його ворогом Москви. Ковалевський лишився 
Генеральним осаулом за гетьманства Виговського до серпня 1658 р. 
В) Генеральні судді.
1. Матіяш, ближче невідомий, згаданий тільки раз у квітні 1649 р.
2. Самійло Богданович Зарудний, шляхтич, власник Зарудинець, товариш козацької хоругви, перейшов до запорожського війська у бою під Корсунем. В грудні 1652 р. 
їздив як посол до Москви. Як „військовий суддя“ виступає у Переяславі в січні 1654 р. у переговорах з боярами. В марті і квітні 1654 р. був в Москві як посол 
разом з полковником Павлом Тетерею і уложив договір з царем. В липні 1654 р. був при гетьмані у таборі під Хвастовом і разом з полковниками переговорював з 
московським послом-). В жовтні 1655 р. знаходився під Львовом підчас облоги міста як „суддя Генеральний Війська Запорожського“. Зарудний залишився суддею і 
за Виговського. Побіч Зарудного був мабуть ще другий суддя (Матіяш не згадується по 1649 р.), може Герман Гапонович або Хведір Лобода, які були суддями за 
гетьманства Виговського.
Г) Генеральний писар.
Іван Виговський від червня 1648 р. до кінця гетьманства був одиноким Генеральним писарем.
Хоч можемо дати перегляд Генеральної старшини часів Богдана Хмельницького, то про функції поодиноких урядів жерела говорять нам дуже мало.
І так урядовання Генерального обозного в самому обозі не можна означити докладнійше. Обозний Іван Чернята був у походах під Замостєм 1648 р. і під Збаражем 
1649 р., Тиміш Носач під Львовом 1655 р., але їх командування не бачимо в подробицях; мабуть належало до них веденнє облоги твердинь. По зборівськім договорі 
Чернята переводив разом з полковниками перепис війська по обох сторонах Дніпра. Деколи обозні є при приємах чужосторонніх послів і самі їздять в посольствах. 
До уряду обозного належали мабуть гарматний хорунжий і гарматний писар. Генеральні судді були два; про їхнє урядованнє не маємо ніякої вказівки. При 
Генеральному суді був також судейський писар з платою 100 зол. річно. Генеральні осаули заступають деколи гетьмана в проводі війська як наказні гетьмани. Так 
Демян Лисовець, званий Чигиринським, ходив походом на Дін в липні 1650 р. з полками канівським і черкаським 1 ); в маю 1651 р. був під Камянцем з 
полковниками кальницьким і чигиринським“); в серпні і жовтні 1653 р. стояв над Білою Церквою як наказний гетьман з шістьма полками: прилуцьким, київським, 
переяславським, подільським, білоцерківським і чигиринським. - Звичайна функція осаулів була церемоніальна: витати чужосторонніх послів і проводити їх на 
авдієнцію до гетьмана. Деколи осаули їздять в посольствах до инших держав. - Чи були помічні сили при осаулах і які, не знаємо певно; але в чигиринськім полку 
був окремий „осаульський курінь“. Розвиток уряду Генерального писаря звязаний нероздільно з особою Івана Виговського одинокого писаря в сім періоді. 
Завдяки йому сей уряд з найнизшого серед військової старшини вийшов на перше місце і мав найбільші впливи в гетьманській управі. Виговський був справді 
правою рукою Богдана Хмельницького, його дорадником і співробітником у всіх справах; сьогодні важко навіть сказати, що у великій будові тодішньої держави 
належало самому гетьманови, а що було його спільним ділом з генеральним писарем. Найдокладнійше можна прослідити участь Виговського у заграничній політиці: 
він був присутний при всіх авдієнціях чужих послів у гетьмана, спільно з гетьманом або і сам один тільки вів з ними переговори, брав участь при укладанню 
найважнійших договорів, укладав усю дипльоматичну переписну. На зверх ся співучасть Генерального писаря в дипльоматичних актах проявляється тим, що Іван 
Виговський паралельно з листами гетьмана до володарів чужих держав пише свої листи до сих володарів або їхніх канцлерів чи дорадників. Так нпр. 
Богдан Хмельницький 19 серпня 1653 пише лист до царя Олексія Михайловича, Виговський тодіж до думного дяка Ларіона Лопухина.
Листи гетьмана мають характер більше загальний і принціпіяльний, листи генерального писаря входять у подробиці справ, поясняють докладнійше се, про що в 
письмах гетьмана є натяки. У відповідь на свої листи генеральний писар діставав теж письма з чужих держав. Але в церемоніалі авдієнцій писар мав тільки 
помічну ролю: чужосторонні посли вручали свої грамоти до рук гетьмана і гетьман відпечатував їх і давав Писарєви читати; при відправі послів писар приносив 
виготовлений лист, печатав його військовою печатю, гетьман передавав його послам. У внутрішніх справах генеральний писар мав, здається, ще ширші компетенції 
як у заграничних. Він вів очевидно всю переписку з полковниками і нижчими представниками провінціяльної адміністрації. І тут стрічаємо деколи паралельні 
листи гетьмана і Генерального писаря; також на деяких універсалах Богдана Хмельницького знаходимо підпис Генерального писаря побіч підпису гетьмана. Але 
зрештою писар сам приймає письма від нижчих адміністраційних властей і сам на них відповіда. Виговський як генеральний писар зорганізував військову 
канцелярію в Чигирині. Першу згадку про неї маємо з 1650 р., але в недовгому часі вона зросла незвичайно, так що в 1657 р. працювало у ній 12 канцеляристів. 
Військова канцелярія чи один відділ її переносився деколи до Суботова, як там проживав гетьман. На означеннє канцеляристів московські жерела, досить обильні 
для сеї справи, уживають термінів писар, „поддячій“, „подписокь“; трудно одначе сказати, чи справді уживалися тоді ріжнородні назви і чи були серед 
канцеляристів які ранґи. У військовій канцелярії працювали також перекладники до ріжних мов, товмачі; припадково дізнаємося, що молодих хлопців висилано в 
чужі землі для науки инших мов, так нпр. брацлавський полковник Нечай віддав до Криму свойого свояка Івана Нечая „для науки кримської мови і перекладу“ . 
З того часу знаємо в Чигирині і Суботові цілий ряд канцеляристів, з яких деякі зайняли пізнійше визначнійші місця в адміністрації.