Нові виданя.

Професор Олександер Барвіньскій уложив друге доповнене і перероблене виданє "Рускої Читанки для висших кляс шкіл середних — часть І. Устна словесність" — і оно вже вийшло з друкарнї товариства имени Шевченка накладом Фонду краєвого і коштує в гарній оправі [в полотно з витисками] 1 зр. Книжка обіймає 204 сторін вісїмки і містить в собі матеріял поетичний і прозовий. В части поетичній наведені взірцї пісень: a) мітично-обрядових, б) з житя домашнього і родинного, в) господарских і суспільних і г) историчних. В прозї містять ся взірцї казок, повірій, переказів, лєґенд, останків звіринного епосу, приповідок і загадок. По матеріялах наступає часть поясняюча, в котрій містить ся: погляд на устну словесність, погляд на збиранє матеріялів устної словесности, бесїда про найважнїйші роди поезії і прози в устній словесности, наконець примітки до деяких творів устної словесности. — Перше виданє тої Читанки вийшло ще в роцї 1870, а сам п. Барвіньскій в "Переднім слові" до другого виданя признає, що перше виданє на нинїшний час дуже скупе в матеріял, отже він значно єго доповнив і на-ново переробив. На основі ухвали комісії наукової подано твори устної словесности зібрані з видань галицких, правописію шкільною д-ра Ом. Огоновского [етімольоґічною], а твори вибрані з видань україньских правописію Е. Желехівского [фонетичною]. Часть поясняюча і взагалї все, що походить від автора книжки, списане правописію етімольоґічною. 