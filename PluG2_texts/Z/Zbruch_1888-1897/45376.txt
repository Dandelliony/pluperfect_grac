◦ ◦ ◦ ◦ ◦ ◦ ◦ ◦ ◦ ◦

Величава фондація. П. Антін Билиньскій, властитель дібр й реальности, мешкаючій у Львові, зложив дня 18 грудня с. р. на руки президента Львова п. Мохнацкого, щоби основати і удержати заведенє для невилїчимих і реконвалесцентів в містї Львові, квоту 185.000 зр. в цїнних паперах, між котрими єсть 100.000 рублїв в листах заставних варшавского товариства кредитового земского. Відтак записав він на сю цїль свою каменицю при ул. Красицких, вартости 50.000 зр., і зобовязав ся виплатити громадї міста Львова квоту 40.000 зр. готівкою на добудованє одного павільону для невилїчимих і реконвалесцентів имени "Антона і Валерії сопругів Билиньских". Сю цїлу фондацію зробив п. Билиньскій в честь памяти вінчаня архікнягинї Марії Валериї.
Торжество имматрикуляції слухателїв, новозаписаних в університетї львівскім, відбуло ся вчера. В заступстві недужого ректора д-ра Станецкого промовляв до зібраної в авли університетскій молодежи проректор д-р Сарницкій. В сїм зимовім півроцї єсть новозаписаних звичайних слухателїв: на видїлї богословскім 86, на видїлї права 248, на видїлї фільософії 45, — разом 379.
Самоубійства. Прикре вражінє викликало вчера у Львові самоубийство годинникаря Ивана Лобоса, числячого 46 лїт, родом зі Самбора, жонатого, а то за-для сумних обставин, які довели нещасного чоловіка до сего кроку. Після информацій Dziennik-и Pol. справа представляє ся так: Ив. Лобос зачисляв ся між найздібнїйших годинникарів львівских. На жаль, не велось єму якось, бо, хоч проживаючи дуже ощадно, робив щораз нові довги і вже кілька разів фантували вірителї товари в єго робітни при ул. Театральній. Так само і вчера перед полуднем війшов адвокат д-р Рарес до робітнї, щоби перевести екзекуцію на річ одної угорскої фірми за 100 зр. Лобос попросив комісію, щоби троха підождала, бо вийде постаратись о гроші. Комісія пристала а Лобос пійшов до лазнї при ул. Колонтая і велїв собі зладити купіль. Служачій напустив води до ванни, а Лобос зачинив за собою двері. По хвили почув служачій, що вода все ще таки тече до ванни, заглянув скрізь дїрку від ключа і побачив Лобоса лежачого ниць на земли. Вивалено двері, але вже Лобос був неживий, бо застрілив ся з револьверу, поцїливши себе в серце. Прийшли лїкар і поліція, але не було вже нїчо ратувати та лиш тїло відставлено до трупарнї шпиталю. Дано знати до робітнї, де все ще комісія екзекуційна ждала на гроші, і напечатано робітню. — Черновецка Gazeta Pol. подає майже в кождім своїм числї вісти про численні самоубійства між буковиньскими селянами, так що здавалось би, мов би між сїльским населенєм буковиньским появилась формальна епідемія самоубійств. І так в послїднім тиждни отроїлась з нещасної любови кислотою сїрчаною 30-лїтна дївчина Олена Гнатюк з Баїнець, а 21-лїтний паробок Слобавчук з Руского Монастирка повісив ся, вернувши домів з коршми, де посварив ся з своїми товарищами.
Дирекція почт і телеґрафів у Львові оповіщує: З днем 1 сїчня 1891 р. війде наповорот в житє уряд почтовий в Слобідцї лїсній (повіт коломийскій) з звичайним кругом чинностей і буде получений з урядом почтовим в Коломиї (через Маріягільф) одноразовою на день почтою пішою. До округу доручень уряду почтового в Слободцї лїсній будуть належати місцевости: Слобідка лїсна, Млинець, Пугари, Черемхів і обшар двірскій Майдан горішний. — Після розпорядженя міністерства торговлї можна від тепер посилати почтою возовою пакети почтові (сolis posteaux) до всїх місцевостей Испанії, також до островів Балеарских і Канарійских. Посилки адресовані до місцевостей, де нема почти, будуть віддаватись найблизшій стації зелїзничій до диспозиції адресата, тому добре було би в тім случаю виписати на адресї дотичну стацію зелїзничу.
Про розпаданє гір в Косівщинї, як се ми вже доносили, пишуть тепер ось що: Ц. к. заряд лїсів і домен в Гриняві поясняє, що сей катаклізм природний в Косівщинї представлено в далеко чорнїйших красках, як єсть в дїйстности, бо не кілька хат, а лиш одну троха зрушило і посунуло з місця. При публичній дорозї з Кут до Гриняви, при 56-тім кільометрі, стоїть стрімка і скалиста гора, спустошена через вируб лїса, на котрій ще спалено і весь молодник разом з ріщем і верствою порохнявки. Ся гора не здержувала води дощевої. Вода спливала нагло по стрімких боках в котловину гори, а не маюча відпливу всякала в землю та дійшла до почви не перепускаючої єї і розлилась там, розріджуючи та розсуваючи верхну часть гори. Гуцули перелякались, бо як раз тогди, проживаючій на той горі столїтний старець Гуцул помер, а по винесеню мерця з хати почалась та катастрофа. Забобонні Гуцули почали собі толкувати, що се за тим стариком усуваєсь гора. Тепер же, при сильних морозах устало вже то деструктивне дїланє, однак з весною води можуть дальше вести свою роботу, сли сему не зарадить ся завчасу і тогдї лиш можна побоюватись, що гора засипле хати і дороги.
Огонь в театрі. У віденьскім придворнім театрі опери займив ся вчера огонь перед представленєм балету "Гамлет". Через ґазову поломінь займили ся костюми балетниць. Серед персоналу балетового повстала паніка. На-пів одягнені балетницї хотїли дістатись на улицю, однак огонь тимчасом погашено. Присутна в театрі публика навіть не перечувала що на сценї дїялось.
При виборах "безсмернтного" в францускій академії наук при другім голосованю, на місце пок. Еж. Ожієра, вибраний Фрейсіне. Тринацять кандидатів о се місце вицофалось почасти ще перед голосованєм від кандидатур, а Золя одержав лиш два голоси, именно від Алекс. Діма і Франца Копе.
Дрібні вісті. Громада Лубянки вижні, пов. збараского, одержала від цїсяря 100 зр. підпомоги на внутрішне устроєнє церкви. — Недужого на умі Вільг. Зайковского придержано в Самборі. — Намістник ґр. Бадені виїхав на два днї до Сарош-Патаку в гостину до кн. Віндішґреца. — В шпитали черновецкім зачали недужих на туберкули лїчити лімфою Коха. — Три кістяки людскі, мабуть з старинних часів, найдено 4 с. м. на двірских полях в Підкамени, пов. рогатиньского; кістяки були прикриті камінними плитами. 