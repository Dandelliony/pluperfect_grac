"Записки товариства имени Шевченка".

З села.
Видавництво руских книжок в Галичинї — се справа дуже тонка, се формальна гра в льотерію, з котрої певнїйша страта, нїж зиск. Тим то стає у нас кожда нова книжка рідкою появою. Ще скорше вихопить ся з друкарнї брошура без претенсій серіозного змісту, иногдї виповзне якій збірник поезій або оповідань, але вже справдї рідкій випадок — стрітити ся з строго науковим твором. Проби видавництв наукових не були доси в силї побудити руху і заинтересованя між загалом образованої публики. Кажемо: між загалом образованої публики, бо не беремо в рахубу одиниць, що их займає кожда новость літературна. Загал відносить ся ще дуже байдужно до подаваної єму страви духової, не вибагливий на наукові відомости, не відчуває потреби розширеня умового кругозору, — отже не диво, що письменники, живучи серед таких обставин, попадають в апатію, а книжковий рух в застій.
А однак домагаємо ся заснови своєї книгарнї, хочемо сотворити руску академію наук, спішимо ся зажити славою культурного народу европейского, — але коби не словами лише, коби на дїлї ми як були сонні так не лишились такими. Перекидаємо ся високопарними фразами, говоримо богато про патріотизм, губимо ся в абстрактах, а між тим не в силї зреалізувати сеї або тої думки. Коли-б нас не огорнула струя поступу других народів і не потягнула силоміць за собою, ми жили би ще нинї воздухом столїть середновікових...
Наш патріотизм справдї необмежений! З патріотизму, мовляв, купив книжку на пять лїт раз, з патріотизму перечитав єї, з патріотизму передплатив ґазету [і, буває, не зложив належитости], все з патріотизму, досить, що той патріотизм прибрав нездефініованого значіня, але мимо того заставив властиву интеліґенцію-письменників пропадати з голоду.
Нїхто не дожидає від нашої публики великих жертв, — нехай она лише сповнить свій обовязок, то й досить буде. Правда, покладних богатств у Русинів нема, але обмежім части розривки, що абсорбують велику силу грошей і дають тільки змислову роскіш, засмакуймо в умовій працї, а тогдї найдесь гріш і мудра книжка! Рух науковий, рух видавництв попливе широкою струєю, письменники і книгарнї обезпечать собі истнованє, а загал публики перестане бути мертвою масою тїл, без почутя обовязків і без провідної идеї.
Сих кілька думок наплило нам на гадку, коли взяли в руки "Записки товариства имени Шевченка" [Цїна тому "Записок" 1 зр.] З щирою радостію ми повитали новий здобуток в убогі письменстві науковім Руси-України. А здобуток се дуже цїнний. Не беремо ся розбирати подрібно поміщеного там матеріялу, — до того треба спеціялістів-знатоків. Ми можемо покликатись хиба на висказані вже похвальні суди наших письменників, висказані вправдї загально, але з великим признанєм. Впрочім само "товариство имени Шевченка дає не аби-яку запоруку наукової стійности згаданого видавництва. Статьї "Записок" різнородні і написані з критичною свідомостію, так що спеціяліст по исторії всесвітній, економіст, историк літератури і т. д., кождий найде там для себе цїнний матеріял. Замітні там статьї: "Громадскій рух на Українї-Руси в XIII віцї", "Студії над основами розкладу богатства", "Критично-біоґрафічний нарис дитинного віку Шевченка" і "Україньскі народні пісни в поезіях Богдана Залеского".
Діждавши ся "Записок", нам треба як раз тепер подбати, щоб они не плїснїли на складї, щоб миши не годували ся щирою працею роботящих людей, але щоб розійшли ся і загостили під стріху кождого освіченого Русина. Не апелюємо до патріотизму, нї, — тут обовязок велить підпомагати все, що своє, що рідне. Се-ж справа нас самих! Прикро приходить ся нам слухати чужих наруг, що ось наука не має приступу до нас, — прикро, ще й дуже прикро, тож відопрім сю наругу і покажім, що ми нарід дбалий про себе і свідомий своїх обовязків!
П. Костїв. 