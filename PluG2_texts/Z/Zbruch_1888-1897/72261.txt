Еміґрація нашого люду до Россії і деякі єї причини

З Борщівского.
Зі всїх усюдів — і з ц. к. намістництва, і зі староства, і з консисторій насилають розпорядженя і укази, щоби спинювати еміґрацію до Россії, і дають прерізні "поученя" урядам парохіяльним і громадским. Але-ж все те на нїчо не здале, бо жаден з арґументів, які подають ся в "поученях", не робить нї найменшого вражіня на голодних мужицких нервах.
Не знаю, як де, а в нашім повітї нарід не з виграшок, не з яких-там витребеньок покидає батьківщину і утїкає за границю, але з крайної нужди і з жалю. Через посуху політок не дописав, з поля зібрало ся мало що, а заробити нема де, і нема як, бо за богато робучих рук, та й використовують роботу страшно і несовістно! Ось тепер було троха зарібку при вибираню бараболї. Так що-ж! Народу збігло ся тьма-тьменна, то за день-два вже й по роботї та й по заробітках! А панове "ржондци", видячи, що робітника така ласка Божа, велїли копати по три, ба навіть по чотири міхи на одень корець, за котрий платили 20 кр. Змилуйтесь, люде добрі! Копати чотири міхи бульби за нїкчемних дві шістки, то треба хиба ялита в собі обірвати, щоби що-небудь заробити! На всячину у нас глядять, навіть на рускі пашпорти, лише використовуванє робучого люду нїкого не обходить.
Немаловажною причиною еміґрації наших селян єсть також розжаленє их на вид свого упослїдженя. Нарід прецїнь не дитина. Він добре видить і розуміє, що і держава, і край, і "польскі бецирки", всї лиш беруть від него, а зі своєї сторони дуже мало журять ся і дбають о него. Ось маленькій примір. По наших селах прокинули ся всїлякі пошести: тиф, шкарлятина, діфтерія. Люде мруть, гей мухи, особливо дїти. Війти шлють "справозданя" до староства, до фізика, просять, щоби бодай школи позамикали. Так де! Вже туй-туй місяць минає, а нїхто нї ду-ду! Пане фізик! чи не варто би за-для "хлопского здоровля" потрудитись трохи вашій особі? Таж ви відай і пенсію берете, та й павшалї вам числять ся... Тож будьте ласкаві, загляньте до нас коли бодай на спацер!..."
Якимович. 