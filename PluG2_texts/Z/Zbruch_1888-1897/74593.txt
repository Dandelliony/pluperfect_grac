Кровавий драмат.

З-під Щирця.
В перших днях місяця вересня с. р. спровадив ся до невеличкого села Гл. учитель Фр. С., чоловік тихій, трудящій, а при тім учитель так взірцевий, яких нинї мало; досить буде сказати, він, хоч Поляк, шанував нашу народність, обряд, церков, а для дїтей шкільних був правдивим батьком, так, що коли зі своєї давнїйшої посади переносив ся до Гл., то по єго втратї плакали не лиш малі дїти, але й старі. Згаданий учитель був сином лїсничого з Дбр., а зроставши в лїсї, так навик до цївки, що тяжко єму було з нею розстатись, длятого часто брав по годинах шкільних стрільбу на плечі тай ишов троха розірватись пуканиною.
На новій своїй посадї зустрів ся він з селянином Иваном П., ще більше запаленим мисливим нїж сам. Поприязнились, і селянин так полюбив учителя, що часами пересиджував у него годинами, ждучи, коли скінчить ся наука шкільна, щоби можна учителя витягти на польованє. Учитель особливо в послїднім місяци нерадо слухав намови селянина, бо приготовляв ся до испиту кваліфікаційного, але все таки мисливскій привичцї тяжко було опертись. Дня 12 с. м. явив ся Иван П. около 5-ої години з полудня знов в мешканю учителя і зачав єго намовляти, щоби з стрільбою пійшов з ним до недалеких громадских корчів, бо там перед хвилею бачив серни. Учитель опирав ся намові, але вкінци таки пійшов за підшептами хлїбороба. Зібрались та й пійшли. По довгім ваганю стало на тім, що селянин, обзнакомлений з тереном місцевим, мав пійти на нагінку, учитель же станув не далеко від своєї хати на становиску. Снїг був великій. Селянин, закинувши кожух горі пелешем, пустив ся поміж корчі, щоб на стрільця нагнати цапа, однак довго нишпорив за сернами, та й надармо: серни здаєсь забрали ся в густий лїс. Селянин хотїв таки потішити свого товариша, завинув голову в кожух, а приближаючись до стрільця замекав на подобу цапа. Учитель в вечірнім сумрацї взяв то страховище за звіря, зложив ся та й випалив. Але ледва синявий дим розплив ся з перед єго очей, він поглянув перед себе тай достеріг падаючого селянина. Селянин ще зойкнув, хлиснув своєї власної крови та й застиг на місци. Учитель кинув ся до него з помочію, та все було надармо; пірвав стрільбу, щоб і собі вкоротити житє та, на щастє, не стало набою.
Зараз таки в ночи вибрав ся нещастний учитель з своєї молодою жінкою до Львова, щоби віддати ся в руки справедливости. В тій подорожи мали ми нагоду бачити нещастного, як серед слїз розпуки проклинав свою тяжку долю та серед страху і трепету зближав ся на своє лобне місце. Судія слїдчій не добачуючи в тім сумнім дїлї наміреного злочину, по переслуханю учителя, зголосившого ся добровільно в судї пустив єго на волю до самої розправи.
С. 