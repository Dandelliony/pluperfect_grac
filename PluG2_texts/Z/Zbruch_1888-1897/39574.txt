◦ ◦ ◦ ◦ ◦ ◦ ◦ ◦ ◦ ◦

Дальші вибори до рад повітових. Президія намістництва розписала нові вибори до рад повітових в повітах; Бяла, Чортків, Добромиль, Дрогобич, Гусятин, Кольбушова, Львів, Перемишляни, Рогатин, Сянік, Снятин, Стрий, Товмач, Величка, Жидачів, і визначила день виборів для громад сїльских на 4 н. ст. вересня, для громад міских на 10 вересня, для найвисше оподаткованих з катеґорії промислу і торговлї на 12 вересня а для більших посїлостей на 18 н. ст. вересня с. р. Членів до рад повітових вибирають: з громад сїльских Бяла, Гусятин і Стрий по 11 a всї прочі по 12; — з громад міских: по 9 членів Величка і Стрий (з того сам Стрий 8), по 8 Бяла і Снятин, по 7 Санік, по 6 Добромиль, Дрогобич, Кольбушова і Товмач, по 5 Жидачів, по чотири Перемишляни і Рогатин, по 3 Чортків, по 2 Львів; — з катеґорії промислу і торговлї вибирають: Бяла 3, Дрогобич 2 а Величка 1 члена; — з більших посїлостей вибирають: Львів 12, Чортків і Гусятин по 11, Перемишляни і Рогатин по 10, Жидачів 9, Добромиль, Кольбушова і Товмач по 8, Сянік 7, Дрогобич, Снятин і Стрий по 6, а Бяла і Величка по 4 члени.
Староства а власти автономічні. Міністерство справ внутрішних при нагодї одної справи пригадало староствам, що они обовязані в случаях, коли автономічні власти краєві і громадскі хотять свій правосильний вирок виповнити, доставити тим властям екзекутивні средства і поміч правительственних орґанів.
Огнї. В Товтрах на Буковинї займив ся дня 22 н. ст. липня огонь на приходстві і знищив дім мешкальний православного священика о. Евсевія Андрійчука.
Контрабанда. Зі Самбора доносять 25 н. ст. липня: Вчера зїхала до тутешної фабрики лікерів Штаєрмана і Ліпшіца комісія з краєвої дирекції скарбової у Львові на несподівану ревізію і викрила обманьство ведене на велику міру. Згадані фабриканти спроваджали денатурований спіритус і то без повідомленя властей, та переробляли єго. Комісія зїхавши несподївано, викрила се цїле обманьство, фабрику сейчас замкнула, а на фабрикантів наложила 25.000 зр. кари. Котел зі спіритусом був так приладжений, що за одним відкрученєм закрутки весь спіритус випливав. Коли комісія зїхала, один з маніпулянтів хотїв відкрутити закрутку, але один з стражників скарбових хопив єго завчасу за руку і вже не можна було в сей дотепний спосіб затерти слїдів обманьства.
Загальні збори "кулок рільничих" відбудуть ся сего року в Станіславові дня 11 і 12 н. ст. вересня. При нагодї сих зборів має устроїтись в Станіславові вистава худоби і домашнего промислу з станіславівского і околичних повітів. Сими днями відбулись в тій справі наради між зарядом "кулок", повітовою і міскою радою та філією товариства рільничого в Станіславові.
Дрібні вісти. Директор низшої школи реальної в Тернополи, Іос. Кицкій, по 31-лїтній службі пійшов на пенсію. — В Кракові отворено сими днями заведенє фондації Гельцлїв для невилїчимих старцїв; заведенє може помістити 300 осіб. — В Криници отворено движиму виставу образів і різьб; на виставі суть образи Сємирадского, обох Коссаків, Вєруша-Ковальского, Попеля, Созаньского, Макаревича, Бєщада, Костшевского, Прушковского і инших, та різьби Левандовского і Леника. Крім того виставлені майоліки коломийскої школи та вишиваня з околиць Прута і Днїстра. 