Охоронки для дїтей і притулки для немічних.

І. Коли говоримо о піднесеню добробиту в народї, то не конець на тім, щоби лиш робити і робити та дорабляти ся майна; треба ще й памятати о тім, щоби було чим робити. Сила чоловіка єсть одним из тих найважнїйших средств, котрими він підносить свій добробит, тож треба єї відповідно плекати і розвивати. Без своєї власної сили чоловік не обійде ся, бо хіч би ми й до всякої роботи, яка лиш єсть на світї, придумали машину, то все таки она не буде робити без сили чоловіка. Здоровлє і сила то найбільшій скарб чоловіка, то найбільше єго богатство на світї. Коби Бог дав здоровлє, а вже би якось жило ся на світї, вже би чоловік дав собі якось раду.
Але про силу чоловіка треба вже з малку дбати, треба єї з малку плекати і розвивати. Того однакож від дитини не можна вимагати, про те мусять дбати старші, родичі і опікуни, про те повинна би дбати цїла суспільність. Не жиємо прецї лиш самі для себе, але жиємо і для дальших поколїнь, що по нас настануть: що для них придбаємо, то будуть они й мати. Зле би однакож було як би ми в вихованю молодшого поколїня мали на оцї лиш саме єго матеріяльне добро; єго добро духове і морально-реліґійне повинно нам ще більше лежати на серци, бо лиш при сїм може і тамто красно розвинути ся. Народи, що висше станули від нас культурою і просвітою, вже давно позаводили у себе такі порядки, котрі мають на дїли відповідне вихованє молодого поколїня вже в наймолодшім єго віцї. Там, де не можуть тим заняти ся поодинокі люде, позаводжено у тих народів такі институції що удержувані спільними силами всїх, сповняють ту задачу, котра припадала би на родичів або опікунів. Маємо тут на думцї охоронки для дїтей. Чи не могло би так у нас бути?
Гляньмож, якій хосен приносять такі охоронки а відтак розважмо, чи дались би они у нас заводити і як. Ми вже давнїйше писали кілька разів в сїй справі, але все таки думаємо, що то не завадить, коли в де чім давні гадки знов повторять ся. Возьмім же насамперед матеріяльну або лїпше сказавши практичну сторону таких институцій.
Звістна річ, що родичі, котрі тяжкою працею рук мусять зарабляти на хлїб насущний — таких у нас найбільше, — не можуть добре дбати не то вже про духовий розвій, але хоч би про фізичне вихованє дїтей, ба що більше, дїти стають ся им навіть до певної міри тягаром в заробкованю, стають ся причиною бідноти, бо відтягають здібні до роботи, до заробкованя руки. Се дїє ся не лиш у простих зарібників і робітників по містах, але навіть у ґрунтових господарів по селах. Де дома суть дїти, там все мусить хтось з ними лишати ся, хтось мусить их доглядати, навіть в часах найгорячійшої, найпильнїйшої роботи. У нас буває найчастїйше так, що дїтей лишають самих дома, а лиш раз, два рази в день відірве ся хтось старшій, звичайно мати, від роботи, та біжить до дому поглянути до дїтей. Що з такого догляду, а радше недогляду, виходить, не треба чей широко розказувати; спиняє ся фізичний і духовий розвій дїтей. Дїти не дістаючи в пору їсти марнїють, полишені самі собі, підпадають часто всїляким випадкам і стають ся калїками або гинуть перед часом а коли виховають ся, то звичайно — що вже так, може трохи і за різко, скажемо — в на пів дикім станї, значить ся, без всякого проводу ублагороднячого их тїло і духа. Нема их кому навіть молитов научити, Бога пізнати. Коли приходять відтак до школи, учитель дістає такій сирий, дикій матеріял, що не може собі дати з ним ради; навіть найсовістнїйшій, найревнїйшій учитель аж дуріє, коли приходить ся єму над такими дїтьми працювати.
Всего того не було би, зменшились би випадки калїцтва і смерти в самім наймолодшім віцї, зменшились би огнї, котрих, причиною бувають у нас часто малі дїти, ширилась би скорше просвіта і моральність та реліґійність в народї, нарід приходив би скорше до добробиту, колиб у нас було кому заняти ся самим першим доглядом і вихованєм дїтей, головно же по селах і малих місточках, бо більші міста дають собі вже якось раду, хоч і тут треба би ще не одно зробити. Заводженє у нас притулків і охоронок єсть не лиш на часї але навіть і конче потрібне.
Наші т. зв. поступові і радикальні уміють богато говорити, всюди видять страшенні браки і хиби, але коли прийдесь до дїла, то их нема; они готові подбати про нарід — пустими словами, лиш коби не дїлом. Се підносимо длятого, що раз на якихсь там поступових зборах була порушена мабуть і гадка заводженя охоронок для дїтей і на тім скінчило ся. Стало ся, як в приповідцї: Обіцяв пан кожух... Тимчасом знайшов ся чоловік, що поняв поступ из практичної сторони і взяв ся до дїла. Ото, як зачуваємо, постановив о. Сїлецкій из Жужеля завести в своїй громадї охоронку для дїтей сїльских, ба що більше, носить ся з гадкою завести ще при тій охоронцї институцію в котрій виховувались би такі особи, що з часом могли би вести охоронки і по других громадах, наколиб они де заснували ся.
Гадка се дуже хосенна і спасенна, коби лиш удало ся перевести єї в дїло. Знаємо о. Сїлецкого з єго ревности для віри Христової і любови для нашого народу і єсьмо певні, що він буде старати ся всякими силами перевести розпочате дїло до кінця, а всеж таки позволимо собі висказати сумнїв, чи се дїло єму удасть ся так, як він єго задумав. Тут треба мати на оцї ще й матеріяльну сторону, а о ту готово все розбити ся. Сила одного чоловіка тут за слаба по нашій думцї, тож, хоч і як би ми ради прийти в сїм дїлї о. Сїлецкому в поміч, нехай нам позволить подати може відмінну гадку від тої, яку він собі виробив в згаданім дїлї.
У нас єсть товариство им. св. Павла. Чи не добре би було, чи не успішнїйше пішло би дїло, коли би се товариство приняло на себе гадки і пляни о. Сїлецкого і старало ся их переводити в дїло? Нам видить ся, що сили цїлого товариства вистали би скорше до такого дїла, як сили одного чоловіка і єму прийшлось би лекше і скорше призбирати відповідні фонди. А колиб то товариство змогло і схотїло заняти ся тим дїлом, то ми поважились би вказати ще й на жерело доходів для товариства в сїй цїли. Ото могло би оно видавати на ту цїль книжочки місійні, подібні, як видають ся при "Посланнику", лиш они мусїли би бути лїпше і стараннїйше видавані, як сі, нето вже що до змісту але хоч би лиш що до самого их язика; повинні би бути видавані так, щоби то не виходило на то, що они видають ся лиш на продаж, на звичайний интерес. Відтак товариство яко таке, дбаюче також про интерес і добро цїлого краю, могло би сподївати ся, а навіть жадати і краєвої помочи. Таким способом задумане о. Сїлецким дїло могло би скорше і успішнїйше війти в житє, а певно причинилось би не мало не лиш до морального і реліґійного, але й матеріяльного піддвигненя нашого народу, а той що дав почин до него заслужив би собі на честь і славу та ласку у Бога так само, як колиб і сам довів се дїло до кінця.
[Народна Часопись, 03.05.1892]
II. В доповненю до того, що ми попередно сказали о охоронках для дїтей, мусимо тут ще додати, що таки охоронки по селах не потреба конче заводити на лад т. зв. "фреблївских городцїв", які суть за границею і які по части позаводжено вже й по декотрих наших містах. Певно, що коли би де удало ся завести такій фреблївскій городець, то було би добре, але то раз понадь наші сили і понад сили громад, котрі очевидно мусїли би их удержувати, а відтак і просвіта в нашім народї ще так мала, що люде по селах не в силї зрозуміти их значіня і длятого не горнулись би до них як до кождої новини, котра им єсть зовсїм чужа і непонятна. Охоронки таки повинні би бути длятого в перших своїх початках дуже примітивні і обмежати ся просто лиш на сам догляд дїтей. За тим промавляло би дольше й то, що в перших початках не можна би нїяк знайти осіб відповідно укваліфікованих до веденя охоронок, а мусїли би ти бути хиба лиш такі особи, на котрі можна би здати лиш сам догляд, мусїли би то би здати лиш сам догляд, мусїли би то бути хиба лиш так звані пістунки. Про дальшій устрій таких охоронок, про підготовленє відповідних осіб до их веденя і т. д., не будемо тут розводити ся; лишаємо се на пізнїйше, коли гадка порушена і нами і другими особами, а в послїдних часах о. Сїлецким, прийме конкретнїйші форми, а тепер звернемось до иншої не менше важної справи.
Нїгде може, винявши хиба одну Россію, но видко тілько людскої нужди, як у нас, розуміє ся, по найбільшій части по містах і місточках. Люде немічні, старцї і старухи, що не можуть собі заробити на кусень хлїба, калїки всїлякого рода і віку почавши від таких, що лиш з великим трудом можуть ще волочити ся по Божім світї аж до таких, що при своїм калїцтві все таки могли би ще занимати ся якоюсь роботою, обсїдають цїлими громадами доми Божі, волочать ся по улицях ходячи за подайним з дому до дому, сїдають при гостинцях і мостах, збирають ся на ярмарках і відпустах стараючись всїлякими способами звернути на себе увагу та порушити серце ближнього до милостинї і виставляють на публичний вид своє калїцтво, не раз так погане, що чоловік мусить аж очи від них відвертати. Люде милують ся над такими калїками та нещасливими і хто як може так их запомагає, хоч правду сказавши роблять то звичайно люде біднїнші, менше заможні. Не раз однакож і ті відтягають ся від помочи, бо не знають, чи ті що витягають руку по милостиню дїйстно на ню заслугують, тим більше, що досвід учить, що жертвувана милостиня йде по найбільшій части до шинку і розбогачує того, котрий нераз зводить людей на біду і нужду.
Чиж не треба би раз у нас і о тім подумати, щоби й сему лиху якось зарадити? Єсть у нас, що правда, богато всїляких добродїйних товариств, особливо же по містах, але в виду великої нужди і напливу всїляких калїк та людей немічних из сїл з одної сторони а відтак не легкій приступ до сих товариств суть причиною того, що у нас жебрацтво, можна би сказати, росте з кождим днем. За приміром заграницї основують у нас товариства для охорони звірят та сиплють воробцям зерно, аби мали чим поживати ся. А чи не знайде ся вже у нас на стілько серця, щоби подбати так само про тих, що так само як і ми сотворені на образ і подобу Божу, щоби подбати про нещасливих наших братів? У нас як раз найменше дбає ся про тих людей. Недужі, калїки і люде немічні знаходять у нас як раз найменшу поміч. На примір того наведемо хоч би то, що піднесено на послїднім Зїздї лїкарів повітових у Львові. Там піднесено, що на більше як півсема міліона всїх людей в нашім краю єсть всего ледви 72 шпиталїв а на 35 повітів з населенєм звиш півтретя міліона нема анї одного шпиталя. В порівнаню з иншими провінціями Австрії представляє Галичина під сим взглядом край найбільше байдужний. Колиж так стоїть справа зі шпиталями, щож тепер подумати о притулках для немічних? Тих у нас таки нема майже зовсїм винявши хиба такі, котрі заложено денеде по більших містах з ласки якихсь щедрих фондаторів; але й ті суть дуже малі та обмежають ся звичайно лиш на поодинокі громади.
Пора вже подумати о таких притулках і у нас, і то не лиш по самих містах; треба би звернути увагу й на села, а позаяк из всїляких причин годї, щоби кожде село мало такій притулок, то треба их заводити по повітах. Нехай би оден, два притулки були на повіт. Притулки таки не було би також так трудно завести, як то на першу гадку могло би здаватися, треба лиш, щоби знайшли ся люде готові взяти ся до того. По нашій думцї, скажемо знову, могло би дуже добре взяти ся до того товариство им. св. Павла, котре має своїх членів в особах духовних і по селах. А що й до того потрібні фонди, то знов вкажемо, як би оно могло их призбирати.
По нашім краю ходить тепер оден священик из Чех, та збирає складки на недужих і немічних в Чехах; наші люде дають єму радо і причиняють ся хоч маленькими лептами. В той сам спосіб могло би поступати і товариство им. св. Павла; оно могло би вислати одного из своїх членів до сусїдних країв в державі, котрий би в призбирував фонди, а певно, що в тих краях, богатших від нашого, він би легко і скоро запоміг ся. Крім того можна би обдумати ще й инші жерела доходу, а певно, що наші громади прочинялись би, колиб видїли, що то робить ся для их добра.
Отсих кілька гадок пускаємо в світ, а чей они може впадуть на добрий ґрунт і принесуть добрий успіх, або бодай хоч знайдуть відгомін серед нашої суспільности.
[Народна Часопись, 04.05.1892] 