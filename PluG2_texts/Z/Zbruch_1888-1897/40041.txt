◦ ◦ ◦ ◦ ◦ ◦ ◦ ◦ ◦ ◦

Лондон 5 серпня. Вся праса анґлійска витає дуже симпатично приїзд цїсаря Вільгельма до Анґлії і уважає то новим доказом скріпленя мира.
Відень 5 серпня. Кн. Фердинан Кобурґскій виїхав перед полуднем на Угорщину; за кілька днїв поїде до Болгарії.
Гельґолянд 6 серпня. Ґубернатор острова повідомив жителїв, що дня 9 с. м. буде остров передавати ся нїмецким властям а на другій день приїде туди цїсар Вільгельм.
Білград 6 серпня. Правительство заказало королевій Наталії їхати до Шабця, бо бояло ся демонстрацій, які хотїли там устроїти в честь королевої.
Софія 6 серпня. Кн. Фердинанд приїде тут ще перед 14 с. м. т. є. перед роковинами свого вступленя на престол. Міністер війни Муткуров занедужав небезпечне.
Ню-Йорк 6 серпня. Сальвадорцї побили знов Ґватемальцїв. Зачувати, що в Ґватемали вибухла ворохобня.
Берлин 6 серпня. Говорять, що цїсар має ще сего року поїхати до Испанії і Портуґалії та на побереже Середземного моря. Розійшлась тут чутка, що россійске правительство зажадало від Болгарії виданя Колобкова і Болгарія пустила єго на волю. 