Лімфа Коха.

З Берлина доносять, що за відступленє права виробу лімфи заплатить правительство пруске з фондів публичних Кохови міліон марок а Лібгерцови та Пфілеви по 250.000 марок. Кождий з них має відтак одержати з доходів позисканих з продажи лімфи в друге повисшу квоту. — Д-р Ярунтовскій, асистент заведеня лїчничого для недуг грудних в часописи медичній в Ґерберсдорфі, оповістив такій результат своїх розсїдів дотично инєкцій лімфою Коха: 1. Недужі на сухоти легких заявляють на лімфу Коха різну чуткість независимо від стану их здоровля. 2. Инєкції треба зачинати від малих давок і постепенно их збільшати відповідно до викликаної реакції. 3. Реакція буває різна. 4. Реакція легких, виказуюча в них недужі місця, недоступні перед тим розслідам, може послужити до лїпшого розпізнаня стану недуги. 5. Само лїченє лімфою Коха не робить на стан недужого взагалї некористного впливу. 6. На стан горячковий і прітє дїлає инєкція в деяких случаях некористно. 7. У деяких недужих викликує щіпленє безпереривну горячку при рівночасних змінах фізикальних в тих частях легких, котрі виказували перед тим правильні обяви. 8. Инєкція лімфи викликує зміну в самім харкотиню і в бацілях туберкулічних з харкотиня. 