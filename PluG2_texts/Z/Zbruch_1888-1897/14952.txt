Начерк нового закона войскового.

"Pol. Corr." подав начерк нового закона войскового, котрий — як тепер доносять з Відня — має бути вже нинї предложений радї державній. З начерку того показуєсь, що річний контингент новобранців має на будуче обовязувати через 10 лїт як в линії так і в резерві. Обовязок служби войскової буде розпочинатися доперва з 21 роком, через що відпаде четверта кляса бранки. Дотеперішна міра висоти новобранців буде зменшена з 155.4 на 155 центиметрів. Від войска може бути увільнений не лиш один син але також і один зять. Институція однорічних охотників буде значно змінена. Підчас служби мусять они переривати свої науки. Наколи однорічний охотник не зробить по році испиту официрского, то буде мусїв служити ще другій рік. Також не буде вільно однорічним охотникам вибирати собї місця служби. Кандидати стану духовного, народні учителї і наслїдственні властителї селяньских грунтів будуть покликуватися до вправ на 8 недїль. Студенти медицини будуть мусїли насамперед служити пів року в войску. Контингент новобранців буде збільшений з 90.000 людей на 125.000, але в то єсть вже вчислена і бранка до краєвої оборони так, що загальне число новобранців не збільшиться.
Що робить нїмецка опозиція в радї державній? Може бути, що она зараз підчас дебати над законом войсковим схоче проявити свою дїяльність, але дїяльність та буде лиш слаба, бо згідні вісти з Відня доносять, що все ще таки не прийшло до такого сполученя нїмецких клюбів, щоби они своєю солидарностею могли статися небезпечними. Найважнїйшою точкою в законї войсковім буде справа ухваленя контингенту рекрутів на 10 лїт. Наколи б отже лївиця хотїла ставити опозицію і показалось-би, що закон не одержав-би через то потрібних до правосильности двох третих частей голосів, то єсть вже певною річею, що одна часть австро-нїмецкого клюбу зажадала би свободи голосованя, бо уважає сю справу за загально-державну. Правительство єсть отже певне, що закон сей перейде а опозиція — як здаєсь, обмежиться лиш на тім, що заявить, що не має довірія до теперішного правительства.  