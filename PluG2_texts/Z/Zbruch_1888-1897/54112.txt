◦ ◦ ◦ ◦ ◦ ◦ ◦ ◦ ◦ ◦

На фонд "дому університетского" запроєктованого свого часу професорами львівского університету — зібрано доси 4.200 зр. Має то бути институція, де академики одержували би поміч як під взглядом науковим так і матеріяльним. Дім університетскій має обіймати комнати на науку, дешеву товариску кухню і мешканя для академиків. Доси датки на сю цїль малі, бо обмежують ся майже виключно на датки професорів і доцентів університетских.
Самоубійства. В Ряшеві застрілив ся 15 н. ст. липня підпоручник оборони краєвої Рудольф Новак. Причиною самоубійства були довги жидівскі. — В Лазах коло Радимна відобрав собі з нужди житє 73-лїтний селянин Марко Дїдук, влїзши до корита і підрізавши собі горло.
Процес о тайне товариство, против Махайского і Сїдлецкого в Кракові, — о котрім ми оногди коротко доносили, — скінчив ся. Трибунал по переведенім переслуханю обжалованих і свідків узнав их обох винними і засудив Махайского на вісїм днїв арешту і видаленє яко чужого підданого з границь держави, а Сїдлецкого на 10 днїв арешту і 20 зр. кари. Махайскій, котрий уже від 17 цвітня с. р. сидить у вязници слїдчій, приймив засуд і почав зараз відсиджувати кару, Сїдлецкій же зголосив жалобу неважности.
Институт бурси "Народного Дому" у Львові розписує на шкільний рік 1891/92 конкурс на принятє учеників до тої-ж бурси з речинцем до 15 н. ст. серпня 1891. При подаваню уважати треба на се: 1) поданя можуть вносити лише отцї або опікуни учеників, 2) до подань треба долучити: метрику, шкільне свідоцтво за послїдний піврік і свідоцтво убожества, 3) приймати ся будуть ученики до І-ої кл. ґімназіяльної, не переступивші 12 року житя. Ті, що вже були в сїй бурсї, мають першеньство, 4) від нових кандидатів вимагає ся відличних успіхів в науцї, примірних обичаїв, гарного голосу і кріпкого здоровля, 5) всї просячі мають явити ся 29 н. ст. серпня в канцелярії "Народного Дому", де піддадуть ся испитови з шкільних предметів, голосу і оглядинам лїкарским, 6) кождий принятий мусить мати 6 пар біля, 4 простирала, 4 пошевки, 4 ручники, 2 пари чобіт, відповідну лїтну і зимову одїж і средства на книжки та инші потреби шкільні, а новоприняті мусять крім того мати гроші на вписове і оплату шкільну, крім того зложити на руки настоятеля 5 зр. за евентуальну умисну ушкоду инвентаря, 8) просячій повинен точно подати свою адресу. Прилоги до подань можна буде відобрати в канцелярії института. — Дальше управляючій совіт "Народного Дому" у Львові розписує конкурс на принятє кількох убогих дївчат до руского дївочого воспиталища у Львові під управою Василіянок на кошт "Народного Дому". Речинець до вношеня подань назначений на 15 н. ст. серпня 1891. Родичі і опікуни, стараючі ся о принятє дочок, взглядно пупільок, мають долучити до подань метрику, свідоцтво з послїдного півроку шкільного, свідоцтво убожества і лїкарске. Сироти людей заслуживших ся для "Народного Дому" мають першеньство. Приняті дістануть в воспиталищи безплатне удержанє і науку, обовязком же родичів буде старатись о одїж для них і о средства наукові.
Нещастна пригода лучила ся дня 18 н. ст. липня в Рогатинї. Офиціяліст двірскій ґр. Людв. Красиньского хмеляр Цїхоцкій, идучи до сушарнї, лишив на земли набиту стрільбу. Кілька хвиль пізнїйше прийшов на се місце робітник Ив. Савицкій і підоймивши стрільбу вимірив до другого робітника Гриня Гарасимова. Не знати яким способом (бо Цїхоцкій каже, що йдучи до сушарнї здоймив з коминка капелю) стрільба випалила і цїлий набій застряг Герасимову в чолї. Смерть наступила майже в тій самій хвили. Гарасимів полишив жінку і двоє дїтей, та старого немічного вітця.
Дрібні вісти. Маршалок краєвий кн. Сангушко виїхав 19 н. ст. липня зі Львова, щоби оглянути роботи реґуляційні над Вислою в повітах тарнобжескім, мілецкім і ниськім. З маршалком виїхав член видїлу краєвого Верещиньскій і инжинір робіт реґуляційних Кендзьор. — Клавдій Білиньскій з Синяви коло Збаража зложив сими днями на університетї у Відни докторат фільософії. — Сегодня відбуває ся вінчанє В. Левицкого укінченого богослова з панною Марією Поповичівною донькою учителя в Жовтанцях. 