Революція в Білградї. — З Борислава.

Революція в Білградї.
Справа королївска в Сербії дійшла вже до крайности і мусїла полагодитись рішучо послїдними днями. Обі сторони, реґентія і королева, порозуміли, що ситуація єсть невиносима і що треба зробити рішучій крок. Ще в пятницю минувшого тиждня запросила королева Наталія листовно до себе президента міністрів Пашича і міністра справ внутрішних Ґяю. Оба они явились у Наталії, представили їй мотиви, що спонукали скупштину ухвалити звістну резолюцію, і старали ся їй вияснити, як она дуже шкодить своїм опором интересам краю і династії. Конференція тревала дуже довго, але не принесла рішучої відповіди Наталії.
В недїлю по полудни явили ся у королевої в-друге Пашич і Ґяя і просили єї, щоби виїхала на якійсь час з Сербії, бо так треба, щоби ухвалу скупштини виконати. Наталія заявила, що не виїде добровільно зі Сербії, бо видаленє єї єсть незаконне, а се єї рішенє єсть невідкличне.
В понедїлок о 3-ій годинї з полудня правительство сербске зачало приспособляти все потрібне для примусового видаленя Наталії. Жандарми замкнули всї улицї, що вели до єї палати, а також обступили дорогу на дворець і подвірє палати. Повіз з жандармами стояв готовий.
Вість про се рознеслась по Білградї і нарід зачав сходитись і товпитись по улицях, найблизших палатї. О 4-ій годинї поліція вивела Наталію на силу з єї помешканя. Був плян відвести Наталію на дворець і всадити на парохід "Делиград". Коли королева виїхала повозом, нарід піднїс страшний крик і не хотїв перепустити повозу. Поліція кінна мусїла розганяти товпу, щоби провести повіз. На поліцію кидали камінєм.
Коли повіз наблизив ся до берегів Дунаю, заступили дорогу студенти і міщане та задержали повіз. Зачалась бійка. Войско стріляло до публики, а ті боронились камінєм. Упало кілька осіб, а многі вояки і міщане покалїчені. Вкінци войско мусїло уступити перед напором. По тім всїм випряжено конї від повозу і затягнено єго руками назад до палати королевої. На всїх улицях Білграду товпились люде. Всї симпатії звернулись нараз на сторону королевої. Опозиція підбурює люд против правительства, котре зі своєї сторони розставило кінницю по улицях, а в касарнях сконсиґнувало войско. Ситуація стала дуже поважною.
Сорок знатних горожан вибралось в депутації до Ристича, щоби цофнув наказ насильного видаленя, але Ристич не приняв депутації. Говорили, що правительство гадає видалити Наталію в ночи і всадить єї на парохід "Делиград" вже не в самім Білградї лиш в сусїднім селї Вишници.
Через цїлу ніч не відступали люде від палати королевої. Що-раз нові товпи приходили під вікна палати, підносили оклики, а Наталія дякувала з вікна. Загадали перевести Наталію до конаку королевского.
Кінниця хотїла опорожнити улицї. На розказ команданта ґвардії кінної відповіли товпи народа сміхом, а коли командант велїв ударити на товпи голими шаблями, нарід зачав кидати камінє. Ґвардія цофнула ся, бо многі з них, а навіть один офіцир поцїлені камінєм в голову. Вояки зсїли з коней і зачали стріляти. На вистріли відповідають товпи камінєм. З обох сторін много погибло або покалїчені. Войско зачало що-раз слабше атакувати людей. Вкінци таки уступило.
Молодого короля Александра вивезено ще рано до замку в Топчидарі.
Ситуація дуже критична, бо правительство рішило доконче видалити Наталію. З Борислава.
[В копальнях воску земного.]
Їду через Борислав, кричать: "Горить! горить в шибах!" — Де? — В товаристві францускім на Волянцї... кільканацять жидів під землею душить ся. — Можна подивити ся? — Вам? за дурно... Ходїть, заведу вас до самого вулькана.
Ми пійшли. По дорозї стрітили першу жертву нещасного випадку: до шпиталю несли попеченого хлопця-жидика; він мав упасти в штольни під землею, стовк лямку, від сего наступив вибух і запалила ся кипячка в однім хіднику.
Горить, сильно горить, дими видно, а нарід копотом біжить. Приходимо до головного шибу "Франц Іосифа", — народу гук всюди: стоїть, дивить ся... З одної сикавки пожарної льють в провіви воду, а з-відтам дим смердячій бухає... Штиґарі і деякі жидки-робітники спускають ся в коши головним шибом на долину, другі виходять на гору, місцеві знатоки гірничі окружили самого творця-настоятеля сего товариства, стоять, дивлять ся, все стоїть, дивить ся, та й я стою, дивлю ся. Оден тілько поліцай, довгій, поламаний, з пиркатим носом, набундючений, на кождого поряднїйше убраного кричить: "На бік! в имєню права на бік!"
— Чому сей довгій Микита жидівскій не гонить тих вітрогонів з хайдеру, що бавлять ся псом при головнім шибі і дїйстно перешкаджають робітникам, а тілько аж по-заду шукає своїх клієнтів? — питаю.
— Се хлопцї наших маґнатів-доробкевичів, им не можна нїчо казати.
— На бік! — кривне менї в ухо довгій поліцай і сожалїня гідний сторож безпеченьства, — на бік! в имєню права, бо зараз каже пана арештоваць! Ту мєйсце лише для акції ратунковей... [А диви, диви, якій мудрагель! Ще року нема, як прийшов у Борислав, а вже цїлком просяк єго житєм.]
— Чи ще горить? — питаю фірера Козла. — Тепер більше, нїж коли, бо відоткали провіви, щоби не подушили ся ті, що тепер спускають ся... он які дими тими коминами з-під землї садять! — А суть там ще люде? — питаю. — Суть: шість жидків... прочі виратували ся, а між тими єсть трех попечених.
По довгій нарадї надзору гірничого стали з гори цїлими кошами болото під землю спускати.
— Йой! а там на що болота в штольни?
— Забивають підземні хідники, щоби огонь придушити.
— А тих шість жидків?
— Вічна им память!... Пропало..
— То страшно!
— Що то страшно... Се щастє, що недїля: в будний день могло наших (се-б то христіян) найменше зо двіста упасти жертвою...
Родини погибших плакали, наші рудники, повиходивши з церкви, критикували місцями неповоротність жидівску, знатоки гірничі орекли, що небезпечність переминула, і зникли в якімось забудованю, де льокомобіля стогнала і тягала коші своїм звичаєм. Я також віддалив ся і роздумував — знаєте о чім? О довгім сторожи безпеченства, котрий своїм окликом "в имєню права" аж мене одного знайшов між тисячами, що я не належав до акції ратункової... Видно, пізнав, що я не з Борислава. 