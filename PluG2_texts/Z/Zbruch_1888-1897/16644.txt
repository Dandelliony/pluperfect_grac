Ян Матейко на виставі Ставропигії.

Маляр Ян Матейко прибув вчера о 11 годинї рано на виставу Ставропигії. В першій сали, в котрій було богато членів Ставропигії і гостей, повитав его коротко д-р Шараневич. Матейко виголосив дуже довгу политичну бесїду. Зазначивши на вступі дуже велику важність вистав для науки, а именно в краях, замешкалих двома народностями, для означеня взаємного впливу поодиноких вітей культурного житя, говорив обширно о значеню унії Люблиньскої, а закінчив більше-менше так: "Я дуже ганю тих Поляків, що з дитинним упором і з цілком неоправданих, фальшиво понятих патріотичних мотивів відмавляють Русинам рівноуправненя. На Руси Русь горою, але в загально-політичних напрямах идїм разом, бо маємо спільних ворогів. В противнім разї "nas Polaków zdusi Niemiec, a was Rusinów połknie Moskwa". Я бажаю згоди і щирого примиреня на основі не фикційної, а правдивої, цілковитої рівноправности, а "zbawcze tchnienie tego ducha" повинно вийти від мужїв науки. Під прапором тих идей приступаю до огляненя вистави." Матейко забавив на виставі три години, переглядав всї предмети дуже подрібно і старанно, приписав деяким більшу старість і важність, як їм приписувано в катальогах і справозданях, і кількократно вимовно хвалив цінность і богатство вистави.— В великій сали вистави представив д-р Шараневич Матейкови кількох гостей, як крил. Малиновского, крил. Лотоцкого з Бродів, надв. сов. Лїтиньского, д-ра Ив. Добряньского, д-ра Кл. Ганкевича, адв. д-ра Лїтиньского. Матейко забавить довше, як було проєктовано, бо хоче спеціяльно ще оглянути деякі рїчи, котрі після єго гадки "заслугують на докладне фахове оціненє, а исторія старо-рускої штуки буде від тепер могла бути трактована науково". — Перед відходом Матейка из Ставропигії питомці бурси відспівали ему "Многая лїта!" 