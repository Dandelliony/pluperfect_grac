◦ ◦ ◦ ◦ ◦ ◦ ◦ ◦ ◦ ◦

Намістник ґр. Бадені виїхав вчера на кілька днїв до Кракова, де сеї суботи буде присутний в краківскім університетї на промоції д-ра Врублевского sub auspiciis imperatoris. — Минувшої суботи візитував намістник нїмецку ґімназію і був в чотирох клясах на лєкціях професорів: Вуйціка, Костецкого, Оґурка і Кона.
Огнї. Дня 4 цвітня вибух огонь в Городенцї в самім ринку і згоріло 16 домів. Тому кілька днїв був там також пожар. А сторожи огневої там нема. — Дня 31 марта вибух огонь в Вадовицях в касарни оборони краєвої Нр. 54 в одній канцелярії на першім поверсї. Огонь повстав тому, що від горячої печи загорілось дерево в прускій стїнї, яка була в канцелярії. Спалилась стїна, а деякі акти понищено при гашеню. — В Скалатї згоріли в ночи дня 5 с. м. два доми, стайня з 14 жидівскими кіньми і стодола. Страта виносить 2.500 зр., неубезпечена. Огонь мабуть хтось підложив.
Комітет центральний і Смолька. Дня 3 н. ст. цвітня відбуло ся надзвичайне засїданє комітету центрального для всхідної Галичини в справі Смольки і виборів з міста Бродів. Найперше відчитано лист Смольки, котрим він домагає ся дуже рішучим зазивом точно сконстатувати, яким то способом він аґітував за Сохором. На се заявив комітеті, що не бачить потреби констатувати щось такого, бо нїхто не робив Смольцї такого закиду. Однак для польского посла і члена кола польского не було відповідне вдавати ся в критику поступованя центрального комітету. Тому порішив комітет виписати в тім дусї лист Смольцї, а єсли би він ще раз хотїв порушити ту справу публично, то відповідну репліку оголосити публично і навести дати, кілько разів голосував против кола польского, а за тим і не заслугував на признанє зі сторони Смольки.
Страшна буря лютила ся перед двома тижднями в Болехові, бо, як нам пишуть з-відтам, вихор вирвав з корінєм тополю, ростучу побіч костела, а она падаючи убила на місци 13-лїтного хлопця, сина рільника Шиханьского.
Карна розправа о скритоубійство, доконане Марією Кобриновою на Ем. Опухляку, зачнесь дня 14. цвітня с. р. в львівскім судї карнім. Розправу поведе сов. Спендаковскій, обжаловувати буде заступник прокуратора Хиляньскій. До розправи візвано 11 свідків а на знатоків судових лїкарів д-рів Файґля і Люкаса. Вступ на розправу буде за білетами.
Пригода на зелїзници. Польскі дневники розказують пригоду, яка лучила ся на державній зелїзници в Моршинї, а котра лише завдяки приватним донесеням, дістала ся до публичної відомости. Дня 1 с. м., по відходї поїзду ч. 171 з Моршина, дозорець зелїзничого шляху спостеріг на шинах трупа з розторощеною головою і поломаними руками. Дозорець дав зараз знати війтови, а сей пізнав в убитім селянина з Моршина, Сїкору. Яка була причина сего нещастя, самоубійства, чи лиш нещасливої пригоди — сего поки-що не знати. 