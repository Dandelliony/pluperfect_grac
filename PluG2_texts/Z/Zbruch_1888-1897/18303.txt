Велика Фондація гр. Скарбка як средство для наживи. — Торговля яєць галицких. —  В справі вивозу свиней з Галичини.

Велика Фондація гр. Скарбка — як показала люстрація переведена видїлом краєвим, — служила довгій час за средство до наживи для несовістних людей, котрі під покривкою польского патріотизму добре набивали собі кишенї з доходів фондації, котрі повинні йти на добродїйні ціли. І річ дивна, що, мимо закидів по люстраціях з попередних лїт, все така і в 1887 році комисія люстраційна знайшла в заведеню Дроговижскім неправильности і в рахунках з магазину живности, і в рахунках з инвентаря, і в рахунках з варстатів. Коли тепер комисія знайшла непорядки, що то мусїло дїятися давнїйше! Так н. пр. фільварок в Дроговижи удержує корови. В 1882 році 22 корови дали 16.932 літрів молока, а в 1887. році 27 коров 48.519 літрів. То й не диво, що заведенє через сїм лїт виказувало тілько страти, а доперва від двох лїт виказує зиски. Вартість цілого маєтку фондації після оцінки в 1885 р. виносить 2,638.725 зр., а то вісїмь маєтків земских з 57.000 моргами 1,634.175 зр.; будинок театральний у Лвові 581.255 зр.; институт в Дроговижи 392.065 зр.; реальности у Львові Кортумівка і недавно за 100.000 зр. набутий Куликів. Дохід з девяти маєтків земских принїс в роках 1885—1887 508.535 зр., а видатків було на 284.768 зр. — отже річно 98.000 зр. чистого доходу. Чинші з будинку театрального виносили в тих трех роках 123.104 зр., а видатки 96.654 зр., отже 8.800 зр. на рік. Кромі того фондація з кінцем 1887-го року мала 6.679 зр. доходу від цінних паперів.
Торговля яєць галицких за остатних 20 лїт розвилася знаменито, мимо того, що нїхто тою галузею промислу краєвого не заінтересувався. Після виказів зелїзниці Кароля-Людвика і инших з Галичини вивозять що року яєць до 400.000 метричних сотнарів (два рази більше, як нафти) за 16 миліонів зр. Єсть се безперечно найвисша цифра в вивозї продуктів галицких.
В справі вивозу свиней з Галичини доносять з Відня, що в наслїдок представленя ческого намістництва, министерство обмежило первістний заказ вивозу свиней з Галичини за-для пануючої зарази, бо дозволило доставляти з Галичини свинї до Праги просто до різниці, а там уже будуть бачити, щоби зараза не розносилася. 