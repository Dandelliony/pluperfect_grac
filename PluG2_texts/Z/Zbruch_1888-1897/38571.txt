З Яворова. — Наука, штука і литература.

З Яворова. [Про пок. міщанина Антона Британа.]
В недїлю дня 29 н. ст. червня помер в нашім містї міщанин Антон Британ, котрого діяльність за житя, яко Русина, була так значна, що нераз і интеліґентний Русин не прислужить ся так рускій справі, як він, тому годить ся дати про покійного ширшу звістку, на яку він собі заслужив. Русини мали в нїм єдиного смілого на цїлий Яворів і околицю борця, котрий помер передчасно з гризоти за-для переслїдовань. А переслїдовано єго тому, що не вважаючи на нїкого, він все і всюди виступав яко честний Русин і добрий борець против кривд наших.
Бл. п. Антін родив ся 1837 р., скінчив низшу ґімназію і вступив опісля сам до войска до угорского полку, де служив вісїм лїт яко фельдвебель. В тім часї пізнав цїлу Австрію, бо бував в кождім короннім краю і вивчив ся мови кождого народу, які суть в Австрії. В р. 1864 вернув з войска і осїв в Яворові, де розпочав вести господарство і торг безрогами. В тім часї продавали яворівскі різники безроги заїзжим купцям-мазурам, а ті вивозили товар до Бялої та Вінер-Найштадт і робили великі интереси. Антін Британ почав намовляти яворівских купцїв, щоби ті самі безпосередно продавали товар за границю і не давались визискувати. Богато було перепон і обави, бо люде боялись ризикувати і кредиту не мали, поки вкінци кількох відважилось, а між ними першій покійник. На пробу повезли товар до Бялої. Проба повелась і від того часу маймо в Яворові купцїв, котрі ведуть безпосередно з заграницею на велику скалю торг безрогами, а з того має нинї в Яворові до сто родин удержанє.
До ради громадскої в Яворові не допускали наші опікуни рускої интеліґенції, але нїколи не удалось им усунути Антона з крісла радного, бо за ним голосували заєдно Русини і розумні Поляки, а навіть жиди. На становиску радного положив він великі заслуги для добра міста і міщан, а Русини мали в нїм довгі лїта свого речника і оборонця. Дорівнуючи своїм знанєм людям интеліґентним, маючи при тім гарну вимову і спосібність орієнтуватись скоро в кождій справі, був він одним з найважнїйших членів ради, а справа, котру він боронив, не упадала нїколи. Досить сказати, що интеліґентні Поляки завидїли єму єго вимови, а загал Поляків тужив завсїгди, чому він не Поляк і як би він високо станув, єсли би хотїв бути Поляком. Але покійник, яко Русин, не зрадив нїколи народної справи; хоч переслїдували его в найнечестнїйшій спосіб і докучали єму, він не перестав бути Русином.
Межи Русинами в Яворові не було найменшої орґанізації, не було институцій і товариств, котрі би стали осередком житя та дїяльности их, і через то не могли добитись значеня в містї, хотяй числом переважають значно і Поляків і жидів. Аж від кільканацяти лїт слїдний став межи міщанами рух і зворот до лїпшого. Межи тими, що розбуджували той рух, першій був пок. Антін і сповняв він свій обовязок Русина як найсовістнійше.
Першим наслїдком того духового зворушеня було заснованє читальнї, котрої головою був покійник через кілька перших літ. Як же любо згадати тоті часи! До читальнї ходили всї: і богаті і бідні, і не було між ними різницї, як перед тим. Міщане просиджували радо в недїлї і свята від полудня до пізного вечера в читальни і всї були щирі та запопадливі для читальні. Не ставало чого (н. пр. меблїв), сей час всї радо складались і куповано, що було потрібно. А покійник сам за свої гроші предплачував через кілька лїт для читальнї "Батьківщину" та "Господаря і Промишленника".
Так само на церковно-народнім і економічнім поли поклав покійник великі заслуги. В наслїдок лихого, а майже нїякого надзору над брацтвом церковним, вкрала ся в него гниль і зіпсутє. Жаден порядний міщанин не хотїв належати до брацтва, бо вступити до брацтва значило пристати до цеху піяків. Братчики пропивали всї доходи, а в рахунки вкладали видумані видатки. Перед семи роками рішив ся покійник і з ним кількох міщан покласти таму марнованю церковного гроша і на загальних зборах усунули з брацтва т. зв. шевцїв в значеню піяків, а вибрано видїл з порядних міщан, до котрих і покійник належав. Сейчас сплатив першій видїл довги давного заряду і виказав по роцї над 200 зр. готівки, котра до нинї зросла на 1.000 зр. і нинї вже нїхто не соромить ся належати до брацтва, чого найлїпшим доказом єсть склад видїлу, в котрім сеніором єсть п. Марків, адюнкт судовий, а в видїлї засїдають найинтеліґентнїйші і найбогатші Русини-Яворівцї.
Перед роком заснували Русини в Яворові товариство "Гаразд" для піднесеня ремісла, промислу і торговлї. І тут був покійник дїяльним членом видїлу. І тут працював він, о скілько міг, щоби міщанам пояснити велику задачу товариства.
Словом, працював покійник на кождім кроцї щиро, сміло і з успіхом для добра Яворівцїв-Русинів. За те хоч позірно поважали єго Поляки і визначали єго перед иншими навіть образованїйшими Русинами, але в дусї ненавидїли єго і старались, де лиш можна було, єму пошкодити.
Перед двома роками виточено єму політичний процес за те, що мав сказати: "Як прийдуть Москалї, то виріжуть Поляків і жидів". Суд перемискій засудив єго на два місяцї строгої вязницї, але суд касаційний у Відни увільнив єго цїлком від вини і кари. Процес той спровадив смерть небіжчика. Він був дуже сильно збудований і здоров, але гризота і обуренє на несовістність людску спровадили у него недугу серця, котра єго завела в могилу в 55-ім роцї житя. Коштом нещастя покійного хотїв оден урядник авансувати, а тимчасом загнав покійника в гріб, а сам покінчив ще красше...
Пок. Антона всї дуже любили, як міщане так і селяне. Всї знали "Антося" і поважали єго. Тому на звістку о смерти Антона, зібралось на похорон єго д. 30 червня невидане число людей, навіть з подальших сел і завели єго на місце, де вже нїхто не зможе єго переслїдувати...
М. Наука, штука і литература.
П. Кулїш видав в Москві тритомове дїло про відпад Руси-України від Польщі.
Кс. Садок Баронч, Домініканин з Підкаменя, післав до академії наук у Відни рукопись під заг.: Catalogus patrum et fratrům sacri ordinis Praedicatorum in Polonia, Russia et magno ducatu Lithuaniae mortuorum.
"Проповіди недїльні, праздничні і случайні" о. Юліяна Ганкевича, в V томах, котрі коштували давнійше 8 зр., можна тепер одержати за 3 зр. в книгарня Ставропигійского Института. Звертаємо увагу нашого духовеньства на відповідне заявленє в "Надісланім" нинїшного числа "Дѣла".
"Рускій соловій", се заголовок збірника пісень, котрий загадав видати угорско-рускій учитель М. Врабель. В запросинах до передплати пише так сей видавець: На зазив знатнійших бачваньско-руских братів, я загадав видати зібрані мною по різних околицях і на різних нарічях піснї в маленькім збірнику "Рускій соловій", надїючись на підпомогу почтенної угорско-рускої а навіть і заграничної публіки тому, що не можна було до сеї пори одержати на Угорщинї видань такого рода. Многоцїнні угорско-рускі піснї, котрі наших прадїдів одушевляли при найменших зібранях, стались нам чужими, скількість их уменшає ся з кождим днем, а ми рівнодушно з заложеними руками дивимо ся, як щезає з уст наших і народу нашого сей дорогій скарб! Збірник печатає ся в печатни "Келет" на гарнім папері, величини вісїмки аркуша, в брошурі прикрашеній илюстраціями, обнимає 10 аркушів і містить до 200 пісень. Першій аркуш прикрашений портретом Александра Духновича з єго власноручним підписом. Цїна примірника з почтовою пересилкою 60 кр. Збірник котрий ймовірно появить ся вже в липни, можна передплатити в Унгварі в печатни "Келет" ("Kelet" Kiadóhivatala Ungvartt) або у видавця Михайла Врабля в Бач-Керестурі (комітат Бач-Бодрохскій Bacs-Keresztur.). — Коби то лиш п. Врабель вірно задержав в своїм видавництві чистий язик народний! 