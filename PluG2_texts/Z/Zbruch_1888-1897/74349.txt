◦ ◦ ◦ ◦ ◦ ◦ ◦ ◦ ◦ ◦

З нового реґуляміну зелїзничого, що входить в житє з днем 1 н. ст. сїчня 1893, годить ся подати отсих кілька приписів дотикаючих переїзду осіб: Щоби подорожним улекшити віднайденє на двірцях зелїзничих розкладу їзди, о котрий им ходить, порішено, що має він бути друкований на жовтім папері, а розклади їзди чужих зелїзниць на папері білім. — За дїти до чотирох лїт, їдучі в товаристві старших, не платить ся нїчого, а за дїти до десятьох лїт приписує реґулямін половину оплати. — Сиґнал, щоби всїдати, якій дає ся дворазовим дзвоненєм, може бути залишений, єсли в ждальнях оповістить портієр візванє до всїданя. Єсть се крок до системи анґлійскої, котра не знає нїяких дзвонень і лишає подорожним самим журбу о се, щоби не спізнились. — Новий реґулямін, противно як дотеперішний, позваляє самим подорожним отвирати двері від ваґонів, єсли поїзд не єсть в руху. Всїдаючи можна застерегти місце для себе і своїх товаришів подорожних. — В передїлцї для пань і для некурячих не вільно курити, хоч би й всї їдучі в тій передїлцї особи на се згодились. — Щодо отвираня вікон постановляє реґулямін, що оба вікна можуть бути отверті лише тогдї, коли всї подорожні на се згодять ся. Дальші постанови в тім взглядї належать до кондуктора. — Що-до псів, то — крім маленьких песиків комнатних — буде вільно забирати з собою пси мисливскі, але лише до ваґонів третьої кляси.
Трибунал адміністраційний у Відни видав сими днями рішенє дотикаюче адвокатів, кандидатів адвокатских і конціпієнтів. Міністерство справ внутрішних рішило було, що адвокатуру треба уважати за рід промислового підприємства, що отже кандидати адвокатури і конціпієнти, яко "робітники помічники", повинні бути обезпечувані в робітничих касах для хорих. Против того рішеня внесли адвокати віденьскі, враз з кандидатами і конціпієнтами жалобу до трибуналу адміністраційного, доказуючи, що адвокатура не єсть "промислом", а єї помічники не суть "челядниками" або "учениками". Отже дотична розправа відбула ся перед кількома днями під проводом презідента ґр. Белькредіого. Заступник жалоби, д-р Лєдерер доказував, що достоїньство академічне, ступінь докторскій адвокатів і кандидатів адвокатури не допускають, щоби адвокатів уважати на рівнї з "купцями" або "промисловцями" а кандидатів і конціпієнтів з "учениками". Мимо того трибунал не прихилив ся до поглядів оборонця і відкинув жалобу, яко неумотивовану. Адвокатура зі становища законодатства промислового єсть промисловим підприємством, отже і помічники адвокатскі мають обовязок обезпечувати ся в касах для хорих. На достоїньство академічне не може трибунал зважати, бо тут йде о приміненє виключно економічного закона.
З Бродів доносять, що оногди задержано там селянина россійского підданого, котрий наміряв їхати до Відня, щоби вручити цїсареви просьбу підписану від цїлої тамошної громади, щоби цїсар післав єї до царя. Тамошній громадї продано безправно землю, а всякі жалоби зі сторони громади подавані до царя не доходили до него і все их завертано. Селянина пущено дальше.
З Богородчаньского доносять, що в селї Звинячи коло Солотвини, де вже від кількох лїт єсть копальня нафти і воску земного, появили ся в послїдних днях в нових місцях дуже богаті поклади воску і нафти. В однім закопі, власности Лейби Лявтмана, з-відки вже від 12 лїт добувано віск, надибано в глубинї 145 метрів на таку обильність нафти, що денно добувають там 120 бочок ропи. Віск надибала в своїй копальни спілка Кінель і Романовска в глубинї стокількадесять метрів. Ерупція ґазів була така сильна, що піднесла поклад воску о 6 метрів.
Дрібні вісти. Цїсар дарував громадї Лиса, в повітї підгаєцкім, 150 зр. на докінченє будови церкви. — Намістник ґр. Бадені виїхав передвчера на кілька днїв до Радехова, де відбудуть ся лови. 