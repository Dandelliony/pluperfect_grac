Від Товариства огородничого у Львові. — XXIV загальні збори галицкого товариства господарского

Від Товариства огородничого у Львові одержуємо отсю допись: Надіслані дня 3 лютого медалї, именно срїбний медаль державний для п. П. Пістракевича в Залїщиках за знамениті овочі з властивими назвами, і бронзовий медаль державний для п. Петра Гушалевича в Новоставцях за знамениті напитки овочеві, відослали ми сейчас почтою пп. виставцям. На нашу же реклямацію до центрального комитету вистави віденьскої о присланє девяти дукатів признаних девятьом виставцям, а також медалїв товариства господарского для двох виставців, відповів п. президент комитету, що все то вислано в грудни м. р. через похибку до п. І. Рожаньского в Бохни. Отже взиваємо єго, щоби сю нагороду розіслав честним пп. виставцям. Нагороди по червінцю дістали пп.: Л. Ржешовскій в Галцневі, І. Вишиванюк в Раківчику, М. Шарек в Берегах, І. Шараневич в Жулинї, І. Стах в Кроснї, А. Вархаловскій в Страшенцинї, А. Янеллі в Красній, І. Фрончкевич в Ржухові, С. Гадух в Ятьміри. Медалї товариства господарского одержали пп. А. Янеллі в Красній і І. Влодига в Козах.
XXIV загальні збори галицкого товариства господарского відбудуться у Львові дня 25 н. ст. лютого і в слїдуючих днях. По залагодженю формальних справ ради управляючої сего товариства (як замкненє рахунків, уложенє буджету на р. 1889, вибори чотирох членів до ради і резиґнація голови товариства кн. Адама Сапіги) будуть нараджуватись над такими справами: О відносинах, що настали з новим законом пропинаційним; справа достави для армії; торговля терминова; наші тарифи вивозові, головно дотикаючі вивозу дерева; о вивозї телят тучених до Відня і управильненє сеї у нас розвиваючої-ся торговлї; ужиткованє грунту лїсового в часї підсїяного лїса; о губленю мишей по полях; в справі стації оґерів в Бережанах; о фондації стипендійній им. Генриха Янка; в справі набілу. В часї сих зборів відбудеся також вистава насїня від 25 до 28 лютого. 