◦ ◦ ◦ ◦ ◦ ◦ ◦ ◦ ◦ ◦

Конґрес націоналістичний для середної і полуднево-всхідної Европи. Виходячи з того погляду, що теперішня непевність політичного положеня Европи має свою сущну основу в тій обставинї, що в богато краях право національне ще не набрало значіня, задумало богато нїмецко-національних товариств в Берлинї і в инчих містах нїмецкої держави дати товчок до теоретичного виясненя питаня національностей і до точного здефіньованя національного права, щоби правдиві причини теперішного політичного напруженя дійшли до загальної відомости. В тій цїли має бути скликаний в червни сего року національний конґрес до Берлина, котрого найголовнїйші точки нарад отсі: 1) кодіфікація національного права і 2) як далеко можна довести до узнаня того права в державних відносинах середної і полудневої Европи? З нїмецкої держави мати будуть в конґресї участь: Нїмцї, Поляки, Литовцї і Лужичане. Крім того будуть запрошені всї христіяньскі народи Австро-Угорщини і півострова балканьского. Богато з них вже обіцяли свою участь. З дотичними в тій справі запитанями і донесенями в якій небудь мові можна звертатись до писателя Людвика Schwennhagen-a Berlin W, Steinmetzstrasse 76, а на жаданє висилають ся зараз офіціяльні запрошеня.
Зміна власности. Маєтности Добросин і Пили в повітї жовківскім відкупив давнїйшій властитель п. Иван Урбановскій від п. Юлія Наглика.
Нещастна пригода лучила ся оногди в копальни нафти галицкого банку кредитового в Бориславі. Робітник Авраам Зандман упавши до ями н-р 3708 з висоти 134 метрів убив ся на місци.
Огнї. Дня 25 н. ст. марта повстав огонь в Новім Мартинові коло Букачовець і знищив цїлковито 8 господарских загород. Одинацять родин полишилось без даху і хлїба. Огонь був имовірно підложений, бо повстав рівночасно в двох місцях. При ратунку відзначила ся особливо служба двірска ґр. Клима Дїдушицкого, котра перша прибула з сикавкою до огню і зльокалізувала єго. Як би не єї енерґічна поміч, то цїле село могло легко пійти з димом. Шкода виносить до 8000 зр. а убезпечена була лише на 1300 зр.
Борба з диком. В Ожомли, в повітї яворівскім, напав дня 24 н. ст. марта в лїсї величезний, хоч дуже худий дик на місцевого управителя двірского. Се було рано а управитель мав при собі лише звичайну паличку. Розярений дик скочив до управителя, але сей скочив в молодий заріст гущавини лїсної, ударивши рівночасно дика в бік. Дик пустив ся за ним в гущавину, вириваючи і ломаючи молоду деревину і тут кинув ся другій раз на управителя. З надлюдскою майже силою удало ся управителеви вирвати берізку около трех цалїв грубу і нею ударив дика кілька разів по голові. Та се не богато помогло, хоч з пащеки дика лилась кров. Дик наскочив третій раз і то з цїлою заїлостію. Управитель знов виратував ся тим, що скочив в бік в гущавину і дика ударив з цїлої сили березою по хребтї і се помогло. Дик присїв на задні ноги та й поволїк ся дальше, не нападаючи вже більше.
Еміґрація. В послїдних 4 днях задержала поліція в Кракові 33 особи за охоту до еміґрації без пашпортів і грошей. З тих 33 осіб походило: 8 з повіта ланьцутского, 8 з ропчицкого, 2 з пильзненьского, 1 з кольбушівского, 6 з горлицкого, 3 з дрогобицкого, 2 з ряшівского a 3 з Угорщини. Виходцї в Угорщини мали чужі пашпорти.
Про бальони, що непокоять россійскі залоги на нїнецкій граници, пише "Варшавскій Дневник": Послїдними часами над Сосновицями, Домбровою і Стшемешицями часто перелїтають бальони, котрі, які можна догадуватись, везуть аеронавт. Звичайно коло 9-ої години вечером бальон освічуєсь елєктричним світлом, котре по якімсь часї змінює свою краску. Кажуть, що бальони ті заосмотрені моторами до витворюваня світла елєктричного, бо світло, видне на земли, досить сильне і обіймає доволї значний простір. Бальони летять звичайно в напрямі північно всхіднім від сторони Шлеска пруского, летять правильно і спокійно, — бачить ся правлять ними улучшені прилади. О півночи бальони наближують ся до Стшемешиць, а потім вертають знов в сторону Пруссії. І Варшавяне оповідають, що перед кількома днями появив ся такій бальон над цитаделею варшавскою, майже годину стояв над нею, не рухаючись, і освітив єї елєктричним світлом. Сі оповіданя о бальонах виглядають нїби байка, бо звістно-ж, що досї не винайдено ще способу правити бальоном до волї і бальон мусить летїти туди, куди єго вітер несе.
Звістний метеорольоґ Фальб проповів, що день 28 н. ст. марта буде для Европи найнебезпечнїйшим днем в роцї, бо будуть лютити ся бурі а в копальнях лучить ся богато вибухів ґазів. Однако ворожба Фальба не здїйстнилась. В цїлій Европі не було згаданого дня нїякої бурі а в копальнях не вибух нїгде ґаз.
Дрібні вісти. Цїсар дарував громадї Доброводи в повітї підгаєцкім 50 зр. на будову церкви а громадї Черемхів повіта коломийского 100 зр. на будову школи. — Д-р Калужняцкій професор славяньскої фільольоґії на черновецкім університетї именований членом-кореспондентом царскої академії наук в Петербурзї. 