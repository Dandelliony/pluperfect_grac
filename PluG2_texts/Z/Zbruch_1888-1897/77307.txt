◦ ◦ ◦ ◦ ◦ ◦ ◦ ◦ ◦ ◦

Сегорічний концерт в ХХХІІ-гі роковини смерти т. Шевченка заповідаєсь з огляду на участь панни С. Крушельницкої і артиста-співака п. Олександра Мишуги величаво. Вправи відбувають ся при великій участи членів "Бояна" під проводом проф. Вахнянина дуже пильно. Попит за білєтами, очевидячки з причини виступу п. Мишуги, небувалий. Радимо поспішити з замовленями в торговли Димета, вечером на "Бесїдї" а в день концерту від години 6-ої при касї. — Цїна білєтів: фотель 1 зр. 50 кр., крісло 1 зр., вступ на салю 60 кр., ґалєрія 40 кр.
Сходини "Клюбу Русинок" відбудуть ся ві второк між годиною 4-ою а 6-ою в комнатах "Рускої Бесїди".
П. Иван Навроцкій, родом з Підволочиск, член основатель і бувшій голова товариства "Академична Громада" в Кракові, одержав дня 28 н. ст. лютого на краківскім університетї степень доктора всїх наук лїкарских.
Огнї. Послїдними часами були в краю такі важнїйші пожари: В Крушельници, в стрийскім повітї, погорів Израель Леммель. В огни згинуло семеро худоби. Необезпечена шкода виносить 550 зр. — Велику шкоду потерпіли господарі в Лановичах, самбірского повіта. Там згоріло 20 загород, вартости менше більше 10.000 зр. З тих було обезпечених 26 господарів разом на суму 7580 зр. Лише три господарі погорільцї не були обезпечені. До тепер незнати, яка була причина того огню. — Велике нещастє стрітило родину Романишиних в Болехові рускім, в долиньскім повітї. Тому три тижднї повстав огонь в домі Юрка Романишина; — здає ся, комин був лихій. В огни згорів він сам, а двоє єго дїтей так попарило ся, що небавом померли. Крім дому згоріли ще й будинки господарскі, пятеро худоби і пара коней. Загальна шкода в маєтку виносить 1000 зр., а була обезпечена лише на 200 зр. По покійнику Романишинї осталась нещастна вдова і маленьке, тяжко попарене дитя. — Дня 20 лютого о півночи погорів жид Герш у Ваневичах, в пов. самбірскім. Шкоду обчислено на 680 зр., але она була обезпечена. В тім випадку було здає ся підпаленє. Підозрівають о то господаря ваневицкого Федька Звіряньского; єго вже увязнено і відставлено до суду в Самборі. — В Лїнинї великій, староміского повіта, повстав мабуть з неосторожности огонь, котрий знищив паровий тартак ґрафа Людвика Водзицкого. Разом з тартаком згоріли всї приряди і засіб дерева. Шкода була обезпечена, а виносить 30.000 зр. З людей не втратив нїхто житя при тім страшнім огни.
Концерт польского співочого товариства "Лютнї" відбув ся вчера в сали "Народного Дому" перед дуже численною публикою. На першу точку войскова орхестра 55-го полку відограла Вебера увертуру до опери "Оберон". Сама композиція незвичайно трудна, але при тім дуже гарна. Новий капельмайстер п. Мазака вибрав єї мабуть умисне, щоби пописатись при першім своїм виступі. I пописав ся справдї. Увертура випала з-під єго батути вповнї артистично і становила чи не найкрасшу точку проґрами. Хори "Лютнї" не всюди держались однако. Найслабше удала ся кантата Баха "Z nami bądź". Вже те, що кантата не представляла собою глубшого интересу, один і той самий мотив повтаряє ся в першій части без перерви і очевидно мучить ухо, — вже те саме підносить єї уємну вартість. В такім случаю вся сила концентрує ся в виповненю. Сим разом "Лютни" не дописало. Тенори були за слабі, в однім місци вихопили ся за скоро, а солісти хоральні, особливо п. Мельбеховскій, були просто в недиспозиції. Зовсїм поправно відспівала "Лютня" Шумана "Requiem", при чім визначила ся сопраністка панна Карихівна. Також подобали ся народні польскі пісни, гармонізовані директором варшавскої "Лютнї" п. Машиньским. П. Якль віддав на скрипцї І. часть Мендельсонового концерту з замітною технікою, недоставало єму хиба чувства. П. О. Нижанківскій зробив своїм голосом як найкрасше вражінє. Публика нагородила єго довгими оплесками і зневолила докинути ще одну пісню. Концерт закінчила войскова орхестра фантазією Бойта на темат з опери "Мефісто".
Дрібні вісти. Вінчанє кн. Павла Сапіги з княжною Матильдою Віндішьґрецівною відбуде ся дня 14 н. ст. марта в каплици архіепископскої палати. За-для тяжкої жалоби в домі кн. Сапігів відбуде ся вінчанє лише при участи найблизших свояків обох родин. 