Санітарне віче жінок.

З Диниск.
При куделях в теплій хатї забавляли ся пряхи звичайною розмовою. Бесїдували про все, що цїкавить пересїчну дениску жінку, отже про господарство, про дїтей, сусїд і т. д., дотикали й "денискої політики", що мовляв, Марина не була на поминках Гаськи через те, що одна другій не хотїла ще в піст зазичити кватирки олїю, — опинили ся остаточно на найважнїйшім питаню, а то, як зарадити би зіпсованому здоровлю. Звістно, чоловікови все докучає якась біда. Одна западає на голову, у другої хребет болить, ся не має потїхи з дїтей, не ведуть ся, а тамта знов не в силї відвернути чоловіка від горівки. Міскій "дохтір" не зарадить тому. Маланка ходила двїчи до него, правда, окалатував і лїк записав, так що-ж? — не помогло і годї.
Стали радитись жінки і здогадались, що найкрасше спровадити хлопа такого, котрий відшептає біду і зїлєм приверне здоровля. Найдосвіднїйша Гарасимиха взялась зараз винайти спасителя. Она чула від куми з Річицї, що "десь" коло Жовкви є такій, що у него певний дух і певні руки. За єї голосом пійшли всї пряхи і в мить згодили ся поручити Гарасимисї транспорт сего незвичайного лїкаря. А щоби чоловіки не запротестували, рішили жінки удержати дїло в тайнї.
Лїкар приїхав. По селї закипіло рухом, жінки опускали свої хати, лишали чоловіків, забирали з собою дїтей і тягнули до чудотворного на пораду. А він засїв у Герасимихи за стіл, коло него фляшка оковитої, в руках табака, — дожидав хвилї, коли зможе вивести свої продукції перед цїкавими очима. Заким приступив до огляданя пацієнток, захотїлось єму спершу довести, що він справдї незвичайна людина, а се на то, щоби й недужі повірили скорше в єго силу. Отже навязав вузлів на рогах хустини, скрутив, закричав раз, два і три — дунув і диво! — красний пол роззявив губи: на хустинї вузлів уже не було! По тім фаринницкім прольоґу велїв подати собі миску води. Ножем перехрестив і став відправляти молебен, очевидно по свому обрядови. Коли звершив ще в додатку і акафист, призвав недужих, щоби приступали до него. Брав за руку, дививсь на борозди і вичитував з-відси цїлий перебіг житя, при чім винаходив початки і причину недуги. Опісля добував "відповідного" зїля і давав хорій. Розумієсь, що він не руководив ся тут скрайною гуманностью, впрочім він на те штукар, а за штуку належить платити. Тим то поклав таксу: півтора риньского на душу.
Спорікав жінок, що люті, і се вказував яко причину, що дїти не ховають ся. То-ж на будуче радив Крісовій Марини, коли вродить ся у неї дитина, нехай положить в хатї під двері сокиру і то тогдї, коли дитину понесуть в церков до хресту. З поворотом не можна вже дитини вносити в хату дверми, тілько треба пересадити єї крізь вікно. В додатку мусить накурити ся ще зїлєм.
"Видригріш" відїхав в своє "десь" коло Жовкви, а в хатах диниских счинило ся пекло. Дим копотїв з покришок, зїля смажило ся, жінки накурювали голови, а мужики змагали криком...
Костїв. 