Перед соймом у Львові.

Завтра збирає ся галицкій сойм краєвий на другу сесію шестого періоду законодавчого під булавою нового маршалка кн. Санґушка. Уже сама зміна маршалка становить важну зміну, але кромі того від року зайшли ще деякі зміни в складї сойму. Лївиця утратила свого презеса Оттона Гавзнера, знаменитого парляментариста, звичайного референта комісії буджетової. (На єго місце вибраний Октав Саля.) Кн. Адам Сапіга зложив мандата. Правиця стратила велику свою силу ґр. Артура Потоцкого, помершого сего року. Клюбови хлопів мазурских прибув пятий член війт Мізя... Отсе важнїйші зміни в складї сойму.
Чи зайдуть які зміни в сторонництвах соймових, годї вже тепер казати. Лївиця — як завіряє N. Reforma — в нїчім не змінить свого дотеперішного становища "польско-демократичного", яке зазначила торік, дїлаючи чи то опозиційно чи в порозуміню з елементами до неї більше зближеними. Що стане ся з унією консервативною, отсе питанє найцїкавійше. Цїль єї торік була: під покривою оборони консервативних засад перед сподїваними атентатами з сторони лївицї запевнити панованє банкротуючій котерії moraln-ого rząd-у. Тількож в практицї різнородні елементи, що зложились на тоту унію, розлазили ся і кожда ґрупа, на свою руку, ишла своєю дорогою. Головою унії був кн. Санґушко, теперішний маршалок, а нїхто другій не буде міг єго заступити. Отже річ можлива, що сеї сесії унія розлїзе ся, а через те зорґанізуєсь дужше та й виступить поважний клюб центра і він був би рішаючим в соймі. Нарештї клюб рускій остаєсь в незміненім складї і з незміненою проґрамою.
В дуже цїкавий спосіб порушила вчера N. Reforma відносини польских клюбів до клюбу руского на сю сесію.
"О клюбі рускім — пише N. Reforma — годї нинї що сказати. Не відомо, хто в нїм рядить: Русини чи Россіяне, — то тілько річ певна, що сильною вязію межи тими двома таборами рускими єсть спільна им неприязнь і нехіть до Поляків. Минувшої сесії мав клюб рускій підпору з різних сторін. Унія консервативна пробовала, безуспішно, заключити з ним постійний союз, — намістник сильно підпирав клюб рускій в змаганю до того, щоби конечно один з членів того клюбу засїв у видїлї краєвім, — лївиця-ж і деякі елементи центра часто з ним порозумівали ся. Однакож від часу тамтої сесії зайшло богато фактів, що мусїли збільшити огірченє. То фатальне доставленє справи подїлу краю яко квестії, котра може бути предметом нарад віча руского, — становище занято Русинами супротив торжества переносу мощей Мицкевича на Вавель, — пристрастні статьї дневників руских против Поляків в справах шкільництва галицкого, — все те до найвисшої степени утрудняє якому-небудь сторонництву польскому всяке порозуміванє і входженє в компроміси з клюбом руским. І єсли той клюб числить може на те, що розбитє табору польского на різні сторонництва змусить одно або друге з тих сторонництв до пактованя з клюбом руским і заключеня з ним постійного союза або заключуваня хвилевих укладів, — то може дуже завести ся. Хто поставив проґраму подїлу краю а бодай против поставленої проґрами явно не запротестував і не випер ся єї, — з тим союзи, компроміси, порозуміваня не можливі. Ми собі дамо раду між собою, але по фактах, котрі зайшли від року, нїяке сторонництво польске, за-для поборотя другого, не може шукати союзника в клюбі рускім.
"Однакож — додає N. Reforma — що иншого клюб рускій, а що иншого Русини. Яканебудь буде в соймі справа, де може йти о те, щоби якусь несправедливість поправити, або непризнані доси а по справедливости належні Русинам права признати, — то певно і лївиця соймова і численні инші посли польскі стануть по сторонї справедливости і права, без огляду на то, що чинили і чинять ті, котрі уважають себе за провідників Русинів. І треба щиро бажати, щоби вже сегорічної сесії лучила ся нагода пересвідчити Русинів, що почутє права і справедливости єсть у Поляків сильнїйше, анїж хвилеві взгляди політичні, і що Поляки не гадають карати Русинів, яко таких, за похибки фальшивих их провідників."
Цїле се в першій половинї смішно-бундючне, а в другій половинї демократично-фарисейске заявленє N. Reform-и прийме клюб рускій до відомости, надїємо ся, зовсїм спокійно. Нам відомо, що клюб рускій і минувшої сесії нїкому не накидав ся з союзами чи компромісами, а єсли демократи польскі на серіо думають поправити кривди рускі і признати Русинам належні им права, то клюб рускій буде им за те дуже вдячний, а поки-що може взяти их за слово. Нагода, якої N. Reforma щиро бажає, повинна лучитись і то не одна...
Сойм тревати буде имовірно шість або й сїм недїль, бо рада державна має бути скликана аж на 4-го грудня. 