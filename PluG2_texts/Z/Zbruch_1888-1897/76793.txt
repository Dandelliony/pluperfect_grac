◦ ◦ ◦ ◦ ◦ ◦ ◦ ◦ ◦ ◦

П. Григорій Величко промований минувшого тиждня на львівскім університетї на доктора фільософії.
Статути руского товариства ґімнастичного "Сокіл" подано в-друге до намістництва дня 28 н. ст. сїчня. — На цїли товариства зложили Вп. пп. Голейко 2 зр., Денис Сембратович 50 кр., о. Садовскій 2 зр., Ив. Кулачковскій 2 зр. 15 кр. Добродїям сим складає комітет оснувателїв сердечну подяку.
Курси ґімнастики при університетї. Міністер просвіти задумує отворити в Кракові курс ґімнастики для кандидатів, хотячих учити єї в ґімназіях, а також установити державну комісію испитову для сего предмету, на взірець истнуючих вже у Відни, Градци, Празї і у Львові. Що-до курсу наукового показалась потреба добре урядженої салї ґімнастичної, сусїдної комнати на моделї, книжки і т. ин. салї викладової для 20—25 кандидатів, о скілько можна близько салї ґімнастичної, вкінци вибору осіб, котрим можна би поручити науку як в напрямі теоретичнім, так і в практичні. Після гадки міністра, курс такій тревав би чотири півроки; учено би в тім часї: анатомії, дієтетики, теорії, исторії і методики ґімнастики, а також ґімнастики практичної; сей послїдної 6 годин тижднево в кождім півроцї, инших предметів дві години тижднево в послїдних трех півроках. Краєва рада шкільна поручила розслїдити справу инспекторови шкіл промислових Франкому, котрий по переведеній нарадї з професорами краківского університету предложив дотичні постанови краєвій радї шкільній. Науку ґімнастики рішено розпочати вже 1 н. ст. жовтня.
Огнї. В Шешеровичах, в повітї мостискім, погоріло 14 господарств і двір. Шкода виносить около 8.000 зр., а була обезпечена лиш в половинї. — В Волцневі, в повітї жидачівскім, "поминали" дня 9 н. ст. лютого гостї у Данила Яворовского покійника. Мабуть не дуже були тверезі, бо десь закинув хтось огонь і досвіта дня 10 н. ст. лютого о пів до четвертої години рано вибух огонь в домі Яворовского. Згорів дім мешкальний і всї будинки господарскі разом зі збіжем і знарядами. Шкода виносить около 1500 зр., а була обезпечена на 650 зр. Мати Данила Евдоха і дїти Марія та Василь сильно попекли ся при ратунку.
Заборонена овація. Ветерани війскові з цїлої Австрії наміряли устроїти дня 18 н. ст. лютого в доказ льояльности для цїсаря велику маніфестацію в 40-ві роковини спасенія цїсаря Франц Іосифа перед атентатом. Однако поліція віденьска заборонила в послїдній хвили цїлий обхід і скінчило ся лише на богослуженю в костелї вотивнім. Поліція мотивувала заказ тим, що підчас засїдань парляменту не вільно устроювати під голим небом нїяких походів і зборів.
Фабриканти мила і свічок завязали рінґ, котрий дасть ся в знаки консументам. В наслїдок сего рінґу піднесли ся цїни мила і свічок. Цїни мила підскочили о 4 зр. на метричнім сотнари, отже з 28 зр. на 32, а цїни свічок підскочили о 6 зр. на кождій сотцї пачок обіймаючих по 500 ґрамів, отже при лїпшім родї на 43, а при гіршім на 38 зр. В такім самім відношеню піднесуть ся очевидно і цїни в дрібній продажи.
Вчерашне торжество ювілею папского в "Народнім Домі" не обійшло ся без скандалу спровокованого звістною фракцією. Коли о годинї 7¾, приїхав Єго Ексцелєнція митрополит Сильвестер до "Народного Дому", і переходив сїни до сходів, посипали ся з межи купи молодежи від подвіря "Народного Дому" затроєної звістною аґітацією, голосні, кілька хвиль не умовкаючі крики: "Pereat! pereat!" Поважна публика, піднимаючи ся сходами, дуже була счудувана тим диким криком, але анї на гадку їй не впало, щоби се мало стрітити достойну особу митрополита галицкої Руси. На жаль, зараз о тім пересвідчила ся, побачивши на сходах Преосв. архієрея. Вістка про сю пригоду рознеслась зараз і по сали і викликала замітне зворушенє, Єго Ексц. митрополиту заховуючи холодну кров заявив перед членами комітету лише побоюванє, щоби подібні дикі крики не повторились при приїздї архіепископів польского та вірменьского, намістника, маршалка краєвого і других достойників. Однакож побоюванє Впреосвященого було вже злишне, бо один з аґентів поліційних сейчас дав знати о пригодї дирекції поліції, а тая розпорядила все потрібне, щоби скандал не повторив ся. З дирекції поліції вислано сейчас більше число аґентів і ті обсадили різні місця в Народнім Домі, а перед будинком сторожили поліціянти. Здавало ся, що вже торжество перейде без нїякої пригоди. Так нї!
Серед промови сеніора Ставропіґії др-а Ис. Шараневича, при уступі, де бесїдник піднїс, що руско-католицкій нарід має папам римским дякувати за всякі благодїяня, перешиб цїлу салю голосний крик: "За Тучапи!" В сали настало загальне заворушенє. Д-р Шараневич, в-першу троха змішаний, понизив голос. Намістник ґр. Бадені покликав до себе начальника презідіяльного бюра намістничого сов. Мавтнера і пошептав з ним. Сов. Мавтнар вийшов з салї і з директором поліції сов. Кшачковским відбув коротку нараду. Директор поліції взяв ся зараз сам до розслїдів не тілько дотично крику з ґалєрії, але і взагалї що-до ситуації в будинку Народного Дому і сам урядував до кінця вечерка. З протоколів, взятих зараз від осіб що були на ґалєрії, показало ся, що демонстрантом був член "Академического Кружка" Я—скій, академик. Всунувшись на ґалєрію піднїс крик і зараз забрав ся. Кажуть, що директор поліції наказав аґентам глядати за ним і доставити до дирекції поліції. Позаяк поліція бояла ся, щоби в часї вечера не вибивано вікон салї Народного Дому, то після первістного пляну патрулї поліційні мали мати на оцї улицю Корнякта. Пізнїйше, в часї вечерка поліція патролювала вже зі всїх сторін "Народного Дому" і з порученя директора п. Кшачковского зборонювала вступ до будинку.
Замітна річ, що намістник ґр. Бадені заздалегідь вгадував, що торжество в честь папи не обійдесь без того рода пригод, бо коли делєґати комітету, крил. о. Білецкій і сов. Тороньскій перед тижднем прийшли до него запросити єго, він виявив свій сумнїв, чи безпечно устроювати торжество в "Народнім Домі". Отже по вчерашнім торжестві намістник звернув ся до одного з делєґатів і сказав до него: "А со? nie mówiłem?"... 