◦ ◦ ◦ ◦ ◦ ◦ ◦ ◦ ◦ ◦

Заходом Руского Касина в Стрию відбуде ся в навечеріє св. О. Николая 17-ого н. ст. грудня забава для дїтей. В проґраму входять гри товарискі і представленє драматичного образка Ив. Франка "Св. Николай поміж дїтьми". Чемні дїти будуть обдаровані гостинцями. Початок точно о годинї 7-ій. Вступ від особи 25 кр.   Читальня "Просвіти" заснувала ся в Підднїстрянах бобрецкого повіту заходом тамошного пароха о. И. Боднара і учителя п. И. Казановского, як також академика п. Гр. Зацерковного. Сей послїдний заснував ще минувшого року таку ж читальню в сусїдній Чорториї.   Товариство св. Ап. Петра уконституувало ся сего тиждня на загальнім своїм зборі вибравши видїл, а головою товариства о. Алексея Тороньского.   Вісти про наших артистів драматичних і співаків. П. М.Л. Кропивницкій, звістний україньскій артист і писатель драматичний, обходив дня 4 с. м. 25-лїтний ювілей сценічної дїяльности. Того дня виступив М.Л. Кропивницкій в театрі в Одесї в штуцї "Сватання на Гончарівцї" в роли Стецька, котру то ролю грав першій раз в Одесї 25 н. ст. падолиста 1871 року. — Славно звістна україньска артистка драматична Заньковецка була недавно занедужала, однак уже поздоровіла і тепер виступає в Чернигові. — П. Олександер Мишуга концертує тепер [в товаристві своєї ученицї Я. Королевичівної, кольорат. сопраністки] в Кієві. Як довідуємо ся з кієвских дневників, п. Мишуга давав там дня 29 н. ст. падолиста і 4 грудня в сали купецкого клюбу концерти на власну руку [з другого концерту призначив половину чистого доходу на товариство запомоги студентів університету св. Володимира], а 6 грудня взяв участь в концертї устроюванім ґрафинею Игнатєвою на добродїйні цїли. Розуміє ся, кієвска публика горячо витає п. Мишугу. [За кождий раз виступала і п-на Королевичівна, а дневники хвалять єї голос і школу]. — П. Євгеній Гушалевич, другій звістний наш тенор, виступає і тепер в нїмецкім театрі в Празї і нам часто лучає ся вичитувати з тамошних нїмецких дневників похвали для сего нашого співака. — Панна Саломея Крушельницка, як уже відомо нашим читателям, гостить теперь в опері в Одесї.   Відчит д-ра Ив. Франка у Відни про положенє галицкого селяньства відбув ся вчера в сали Ронахера перед численною публикою. Д-р Франко розпочав свій відчит описом галицкого села, а відтак змалював матеріяльну, економічну і політичну долю селян. Відчит викликав живу дискусію. Д-р Ціпсер, кореспондент Kurjer-a Lwowsk-ого, доповнивши виводи прелєґента кількома подробицями, представив нужду міщан і дрібної шляхти, що упадає під гнетом невеликого числа краєвих маґнатів-дуків і причиняє ся до пролєтаризації краєвого населеня. Д-р Венґраф, редактор тиждневника "Neue Revue" звеличав рік 1846, але д-р Франко не згодив ся на се. Прелєґента нагороджено оплесками. Відчитови прислухували ся посли Кнаветер, Офнер і Пернерсторфер.   Віче львівских студентів університету зачне ся нинї о годинї 6-ій вечером. Під наради віча прийде будова університетского дому для студентів.   В Калущинї, в селї Небилові — як нам доносять — панує від кількох тижднїв сильний тиф. Тиф настав, скоро ино зима зачала ся, і забирає майже що дня жертви, бо всьо в зимі тисне ся в хатї.   В провінції Онтаріо в Канадї позволять женщинам в невдовзї вести судову оборону. Судові приписи зобовязують их носити чорну сукню, чорний плащ, білий ковнїрець і манкети.   Дрібні вісти. Померли: в Варшаві Марія з Наумовичів Покривницка, жена ґімназіяльного учителя а дочка пок. о. Ивана Наумовича; в Кракові Стефан Шольц Рогозиньскій, знаний з своїх подорожей по Африцї і з наукових праць з обсягу ґеоґрафії; в Сан Ремо винаходчик динаміту Альфред Нобель; у Львові купець Едвард Ґебгард і вислужений радник висшого суду краєвого Людвик Рехтенберґ; старшій радник висшого суду краєвого Рудольф Любіх і старшій инжінєр видїлу краєвого Фелікс Бєньковскій. — 3 західної Европи ширить ся знов инфлюенца; останними днями померло на сю слабість много осіб в Берлинї. — Маєтність Кончаки старі в станиславівскім повітї закупив від Фільомени Грабовскої Генрик Ліндерскій в цїли парцеляції.   Дѣло 