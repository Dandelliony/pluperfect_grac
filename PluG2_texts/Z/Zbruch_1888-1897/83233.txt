◦ ◦ ◦ ◦ ◦ ◦ ◦ ◦ ◦ ◦

Сегодня рано видїл краєвий вибирав двох членів до краєвої ради шкільної і вибрав одного Поляка а одного Русина, а именно професора львівскої мужескої семинарії учительскої посла Олександра Барвіньского [більшостію чотирох голосів против трех, котрі упали на проф. універс. Радзишевского]. Нотуючи сей факт, мусимо з признанєм піднести; що видїл краєвий при нинїшнім виборї поставив ся на становище обєктивне і справедливе — і з огляду на два народи в краю роздїлив два мандати по одному: на Русина і на Поляка. Тим чином буде бодай в малій части полекшене покривдженє Русинів, що они в краєвій радї шкільній мали доси властиво лиш одного представителя. Що-до особи вибраного Русина на члена краєвої ради шкільної — можемо сказати, що посол Барвіньскій, дуже добрий педаґоґ і знавець відносин та потреб шкільництва взагалї а руского з-окрема, буде в радї [одно лише шкода, що за-для послованя — не через цїлий рік] одною з найповажнїйших сил, а яко щирий борець за школами рускими — докази того дав в парляментї — горячо і енерґічно буде стояти в радї на сторожи і в оборонї прав руского шкільництва. О тім ми — як і нїхто з Русинів — не можемо сумнїватись, а треба нинї хиба лиш бажати, щоби труд і заходи п. Барвіньского в краєвій радї шкільной вінчали ся як найкрасшими успїхами!   Намїстник ґр. Бадені виїхав передвчера нічним поїздом до Станиславова, щоби удати ся до місцевостей навіщених холєрою. До Станиславова приїхав в ночи і рано о годинї 6-ій виїхав просто з двірця зелїзничого до Опришовець, де відвідував недужих, помїщених в изолюваних хатах. Намїстника супроводжав перебуваючій в Станиславові инспектор санітарний д-р Ляхович. Відтак виїхав ґр. Бадені кіньми в напрямї до Богородчан.   Зміна власности. Маєтність Олесько купила від п. Софії Литиньскої п. Станислава Жичиньска.   Сім миль ходу на колїнах. З Теребовлї пишуть, що якась селянка, котрої имени не можна дізнати ся, задала собї таку покуту, що з Козової в повітї скалатскім до Зарваницї, отже сїм миль, рішила ити на колїнах і справдї зачала покуту. Люде збїгають ся та дивлять ся на неї, одні молять ся та дивують ся такій великій побожности, а другі смїють ся.   Шамбеляньскій "гонор". Свого часу доносили ми під сим заголовком про процес, якій вів ся у Львові против Ивана Завадского обжалованого властителем більшої посїлости шамбеляном Володиславом Воляньским о обиду чести. Завадскій, як звістно, закинув був п. Воляньскому, що несовістно сповняв уряд опікуна. Суд львівскій увільнив був Завадского від обжалованя а Воляньскій внїс жалобу неважности до трибуналу касаційного у Відни. Сими днями відбула ся в тім трибуналї розправа і випала в некористь Воляньского. Трибунал відкинув жалобу неважности і увільнив Завадского.   Братя Пільплї — так називають ся два львівскі лихварі — були минувшого тиждня героями розправи судової в львівскім судї карнім. Обох засудив трибунал на вязницю по 8 місяцїв і по 1.000 зр. кари грошевої. Дїяльність свою розширяли они на низших урядників дирекції скарбової і видїлу краєвого. Урядник, що мав яких 50 зр. місячної платнї, зголошував ся до Пільпля по позичку, на пр. 10 зр. Пільпель позичав 10 зр. з услівєм що позичаючій віддасть єму на 1-го т. є. найдовше за кільканацять днїв 12 зр., а при тім відбирав від позичаючого книжочку платничу. Першого мусїв довжник принести насамперед 12 зр. (отже від когось иншого позичити) і аж тогдї діставав від Пільпля книжочку. З того виходить, що Пільплї побирали по 240 до 480%.   Чеканенє нових грошей. До дня 9 н. ст. вересня вибито після урядових виказів в віденьскій монетарни загалом: 20-коронівок в золотї штук 6,323.071 за суму 126,461.420 корон, однокоронівок срібних штук 24,984.500, двацятаків (сотик.) ніклевих штук 28,518.750 за 5,703.750 корон, десятаків ніклевих штук 27,872.100 за 2,787.210 корон, бронзових двосотиків 32,865.004 штук за 657.300 корон а бронзових сотиків 19,947.213 штук за 199.472 корон, разом вибито 140,511.638 штук вартости 160,753.654 корон. Загалом вибито 63.2 міліонів зр. в дрібній монетї.   Дрібні вісти. Инсталяція п. Едм. Мохнацкого на презідента міста Львова і зложенє присяги з єго сторони на руки намістника відбуде ся в недїлю дня 24 н. ст. вересня. — Рада міста Тисьменицї надала почетне горожаньство старостї Іос. Саламонови. — Дня 24 н. ст. вересня відбуде ся в Славску коло Сколього вінчанє п. Ом. Бойкевича, урядника зелїзничого з Лавочного, з панною Марією Набитовичівною, сиротою по учители. — Дня 1 н. ст. жовтня відбуде ся в Кальнім, золочівского повіта, у тамошного пароха, вінчанє п. Ивана Габрусевича, авскультанта судового з Журавна, з панною М. Лагодиньскою.   Дѣло 