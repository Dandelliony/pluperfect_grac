З Тернополя.

[Відповідь на допись з Тернополя поміщену в 169 і 170 ч. „Дїла“.]
„Не все правда, що на весїлю плещуть“, каже наша приповідка, котру можна дуже добре приложити до дописи „З Тернополя“, уміщеної в ч. 169 і 170 „Дїла“. Не станемо тут боронити тернопільскої зверхности громадскої, бо она пильно дбає о те, щоб не переїначити загально розповсюдненого розуміня автономії галицкої. Наш голова міста і єго заступник прилюдно признають, що они „не годні собі дати ради“, а яко люде підхожі віком, не тямлять вже коли і що треба-би зробити, отже найчастїйше лишають все силам природи, поки дощ не змиє, або вітер не звіє. А все-ж нїгде правди дїти, що крім смітників у нашім містї є й такі гарні місця як н. пр. плянти, огород, котрих нам не одно галицке місто позавидувати може. Отже випадало і відворотну сторону медалю показати.
А вже-ж зовсїм розминувся з правдою дописуватель пишучи, що в Тернополи „чути лише рейвах жидівскій, часом вихопиться деяке польске слово ; руского слова не чути“. Такій суд видав він очевидно тому, що перейшовся лише смітними і вонїючими заулками жидівскими, котрі суть загальною признакою всїх галицких міст і місточок. Тернопіль напротив зберїг більше як котре инше місто галицке рускій характер міщаньства. Навіть латиньске міщаньство не говорить инакше як по руски, о чїм можна наглядно пересвідчитися. В радї громадскій заступники руских міщан не инакше промавляють, як своєю рідною мовою. Руске слово не тілько повсюду чути, але й видко на що раз численнїйших вивісках, навіть по жидівских склепах, що доказує зріст елементу руского.
Стан маєтковий міщаньства тернопільского представив дописуватель зовсїм невірно і видав засуд поверховний, бачивши хиба одну уличку замешкану зарібниками. Тернопільскі міщане жиють в доволї гарних і просторих хатах, хоч є й бідні та обдерті. Суть між ними й заможні люде, а вже зовсїм безосновно дописователь приписує міщаньству тутешному замилованє до покутних шинкових роскошей. Треба справедливо признати, що загально панує тут тверезість, хоч не обійдеся без виимок. А се головно приписати треба давнїйшим мисіям тверезости і ревному дїланю в церкві місцевого приходника, котрому в сїм взглядї і противники віддають повну справедливість і признанє. Богослуженя відправляються точно по всїх трех церквах і науки бувають усе голошені а дописователь зовсїм, хибно був поїнформований. Се неперечно, що міщаньство руске учащає до костела, але причина тут лежить в обставинах, котрі тілько довголїтною працею дадуться змінити. Церкви тутешні справдї тїсні за-для численного міщаньства а сили духовні супротив громади єзуїтів зовсїм не вистають. А чи-ж то легка рїч здвигнути в нинїшних часах просторий храм, прикрасити єго так великолїпно, щоб міг зрівноважитись з костелом і додати більше духовних сил для звеличаня богослуженя ?! А вже-ж звістна рїч, що зверхна лїпота людей звичайних приманює. Тілько свідомість національна може тут змінити значно обставини. А вже-ж, хто знає обставини тернопільскі, мусить признати, що та свідомість з кождим роком ширше запускає корїнє. Нема вправдї тут читальнї, котра упала в причин таких, як і по всїх наших містах не розвиваються або падають читальнї. О тім можна-б окремо богато сказати. Але зерно кинене засновниками читальнї міщаньскої не упало на камінь. Давні члени читальнї предплачують „Дїло“, „Батьківщину“ і „Зорю“, читають не лише самі, але й их сусїди і знакомі. Розбуджена свідомість нераз вже тут обявилася. Хто не тямить того, що при виборах до ради державної з міста пало на д-ра Олександра Огоновского 215 голосів, коли між тим д-р Е. Черкавскій дістав мало що більше як в двоє стілько. А додати треба, що з 200 карт легитимаційних видерли руским виборцям агитатори центрального комитету. Ще в свіжій тямцї виступленє п. Вацика з интерпеляцією до д-ра Черкавского на єго посольскім справозданю. Чи-ж не домагався там честний п. Вацик руских шкіл ?! Ми згадали і о тім, що в радї громадскій міщане рускі не инакше говорять, як лише рускою мовою, коли між тим перед трема роками в радї нїхто не чув руского слова. Чи ж се не поступ в освідомленю руского міщаньства ? Хто пізнав наших Ткачуків, Вациків, Бекесевичїв, Чумаків, деяких Чубатих, Кордубів і Сатурских, той не попаде в роспуку, а жиє повною надїєю, що і в наше віконце засвітить сонце. Дописователь, бачивши зацїкавленє цирком Борна, позволив собі замітку, що певно театр наш приїхавши тут світив-би пустками. Тут уже сама дирекція може посвідчити, що нїколи не зазнала у нас заводу і дуже часто тернопільскими доходами сплачувала довги, в які попала в инших містах нашого краю.
А вже ж зовсїм змистификувати дався дописователь, пишучи о клопотї, якого мала наробити ухвала ради громадскої, щоби дахи були криті гонтами. Можу єго упевнити, що така ухвала нїколи в тутешній радї громадскій не запала, бо була-би злишна. На те єсть будівельний закон краєвий, про котрого виконанє має дбати і зверхність громадска тернопільска, хоч виковує єго дуже поблажливо. З усего видно, що дописователь забавився в руского вояжера і з вікна вагону або з одного двох заулків, якими перейшовся, хотїв дати образ нашого міста і житя. На то дамо смирненьку раду : десять раз змірь, а раз втни! 