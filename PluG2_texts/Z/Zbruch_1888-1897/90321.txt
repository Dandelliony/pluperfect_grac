◦ ◦ ◦ ◦ ◦ ◦ ◦ ◦ ◦ ◦

Маґістрат міста Львова зарядив, щоби в часї вистави краєвої ґазові і нафтові лїхтарнї світили ся кождого дня о годину довше, т. є. до півночи. На публику вкладає ся обовязок контролювати, щоби згадане розпорядженє було точно виповнюване, супротив чого о кождім нарушеню єго треба донести маґістратови, котрий потягне до одвічальности оба підприємства т. є. товариство ґазове і Льва Братковского.   Про скільске віче пишуть нам: Перше віче в нашій Верховинї випало величаво і зібрало як на Сколє поважне число участників, котрих без сумнїву було би зїхалось більше, єсли би не безнастанні дощі і злі дороги в горах. Взагалї було 280 осіб на вічу, а то: 230 селян, 15 священиків і 35 осіб з интеліґенції світскої. Велике заинтересованє між селянами викликали реферати: дороговий і економічний. При рефератї дороговім промовляло звиж 30 селян, та виказувало кривдячі постанови дотичного закона. Також і при економічнім рефератї забирали голос численні селяне та підносили різні жизненні питаня. Взагалї вражінє, яке зробило се перше в тих сторонах віче, дуже користне і причинить ся без сумнїву до освідомленя народних мас.   Віче мазурске в Короснї, заповіджене на 24 н. ст. червня не відбуло ся, а то длятого, що бурмістр адвокат д-р Чайковскій відмовив салї ратушевої під покривкою, що до Коросна приїзджає на люстрацію маґістрату совітник видїлу краєвого Михальчевскій і забавить там кілька днїв.   З університету черновецкого. Ректором вибраний д-р Алойсій Гандель з фільософічного видїлу, деканом видїлу фільософічного д-р Степан Смаль-Стоцкій, — деканом видїлу правничого д-р Фридріх Шулєр-Лібльоа, — а деканом видїлу богословского о. Евзевій Попович.   Нова церков гр. кат. в Чернівцях зачне ся будувати по всякій имовірности вже на другій рік з весною. Стара церков не буде розбирати ся. Також єсть надїя, що задля великої працї в тутешній парохії буде отворене трете гр. кат. сотрудництво.   В наслїдок повени ушкоджений міст на зелїзници між стаціями Чудець і Стрижів на шляху зелїзничім Ясло-Ряшів і длятого здержано рух товаровий між тими стаціями. Подорожні будуть мусїли переходити пішки, а пакунки і пересилки почтові буде переносити служба зелїзнича.   Презідент зелїзниць державних д-р Лев Билиньскій прибуде нинї о 6-ій годинї вечером і забавить у Львові до 29 н. ст. червня включно, відтак дня 30 н. ст. червня удасть ся осібним поїздом о годинї 9-ій рано до Галича, куда прибуде о годинї 1-ій в полудне і забавить там до 1 н. ст. липня. З Галича поїде на отворенє дирекції руху в Станиславові і огляне шлях від Станиславова до Новоселицї між 1—5 н. ст. липня. Дня 6 липня огляне шлях Товмач-Бучач-Гусятин, дня 8 липня Станиславів-Львів-Жовків, дня 9 Рава-Ярослав, а від 10 до 13 н. ст. липня шляхи: Ряшів-Ясло, Струже-Тарнів-Дембиця та Дембиця-Розвадів-Надіжезє. Дня 13 липня забавить презідент в Кракові і вечером того дня відїде до Відня.   Міністрови війни ґенералови Кріґгамерови лучила ся дня 23 н. ст. червня нещастна пригода в Бережанах. Про се доносять з Бережан під днем 23 червня до Neue fr. Presse: Нинї оглядав архикнязь Альбрехт цїлий тутешний ґарнізон на площи вправ. При поворотї їхали в першім возї архикнязь Альбрехт і командант корпуса кн. Віндішґрец, в другім возї сидїв міністер війни ґен. Кріґгаммер і шеф ґенерального штабу бар. Бек. Вози їхали по-при машируючій баталіон піхоти. Нараз заграла музика і конї в повозї, котрим їхав міністер сполошили ся, а віз перевернув ся до рова. В наслїдок того зломив собі ґен. Кріґгамер праву руку повисше ліктя, а бар. Бек дізнав легкої контузії. Візваний зі Львова полковий лїкар д-р Лінк заґіпсував зломане рамя і міністер відїхав до Відня. — Після телєґрами тої-ж ґазети зі Львова мав міністер упасти з коня. Впрочім ся пригода не потягне за собою грізнїйших наслїдків.   Від Стрия пишуть нам: Дня 17 с. м. в полудне ударив грім в селї Верчанах, повіта стрийского в телєфон, идучій з двора до млина американьского, розірвав дріт і полетїв до двора і млина, де цїлком знищив приряди телєфонічні. Щастєм не ушкодив нїкого. Дня 19 с. м. в полудне ударив знов грім в церков верчаньску, в хрест на копулцї, ушкодив значно копулку, спустив ся дахом, видираючи гонти і розлупивши крокву, дістав ся до вікна, і тут через збиту шибу влетїв до середини, де ушкодив і осмалив два престоли, подер хоругов але не запалив нїчого.   Дирекція почт оповіщує: З воза почтового, везучого почту европейску до Тегерану, котра там-же 20 марта с. р. мала надійти, випало кілька мішків в дорозї межи Табріс а Казвином до ріки. — Лежить в интересї осіб і властей, котрі межи 12 а 28 лютого с. р. вислали які небудь листи до ц. к. посольства в Тегеранї, щоби свої донесеня як найскорше повторили.   Дѣло   