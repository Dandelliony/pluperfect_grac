З Гусятиньского. — З Сокальщини. 

З Гусятиньского пишуть нам: Богато біди призбиралось у нас: тяжкій передновок, вівса і ячменю нема вже давно; торги в цілім повітї замкнені по причинї пискової зарази. Конї і худоба доїдають до самого споду пашу і зерно і не знати, що дальше робити з ними, бо і секвестратор не возьме их за податки, а тілько глядить за збіжем. З деяких сел не кликали навіть рекрута, бо лютяться тиф і віспа. По селах контумація. Намістництво повинно отворити торги бодай в Пробіжній, в тій части повіту, де нема зарази, а то вже з того взгляду, що податки залягають на великі суми. Годї навіть і де їхати тепер, бо з воза викидають всю солому і чоловік мусить трястись на голих драбинках. З поза тої біди виглядає ще друга: сегорічні засїви виглядають не дуже мудро, жита лихі попереорювані, а пшениці то вже зовсїм хибли. — Певний.
З Сокальщини пишуть нам: Предсказують і обавляються у нас в Сокальщинї люде, що сегорічні вибори посла до сойму будуть для нас Русинів тяжкі, бо п. Поляновскій, спродавши свої добра на віки, мав грубий гріш в кишени. Вправдї повага п. Поляновского значно упала у селян, але яко маршалок повітовий має все ще вплив в повітї. Агитатори єго страшать людей. Такого страхопуда має п. Поляновскій в радї повітовій — п. С. Гоголевского, котрий їздит по селах яко люстратор і страшить людей, що коли они не будуть війтів вибирати на виборців, то він их розуму научить. Кепского вибрав собі п. Поляновскій страхопуда — Гоголевского, о котрім пізнїйше ширше напишемо. На тепер скажемо лиш то, що п. Гоголевского, котрий лише чотири кляси народні укінчив, зробив всемогучій п. Поляновскій люстратором повітовим з платнею — 1000 зр. без бічних обривок. Кажуть, що п Гоголевскій не має ще навіть австрійского підданьства. Чи то так може бути? — М. 