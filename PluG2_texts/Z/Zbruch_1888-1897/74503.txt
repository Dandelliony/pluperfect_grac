Ворожба з руки.

Нема мабуть чоловіка, котрий не був би бодай трохи забобонний. Лиш всесторонно і глубоко образований чоловік не буде вірити в нїякі забобони; але навіть і той не легко може позбути ся тих всїляких забобонів, про котрі наслухав ся досить будучи ще дитиною. Забобони переходять з рода в рід і треба буде ще довгого часу та глубокої просвіти, заким их викорінить ся бодай з більшого в широких масах народів. Атже навіть нинїшна интеліґенція, котра вже має велику претенсію до глубшого образованя і висшої культури, єсть ще дуже забобонна. Між нинїшними людьми интеліґентними стрітите ще богато таких, котрі дуже боять ся зачинати якусь роботу або взагалї яке дїло в понедїлок — бо то день нещасливий; на Святий вечер борони Боже, щоби засїло до вечері 13 людей або горіло на столї три свічки, бо то злий знак; богато з них вірить в то, що помершій свояк або добрий приятель дає якійсь знак о своїй смерти; стрільцї-пани, коли идуть на лови, не люблять, щоби им кивати: "Дай Боже щастя!" — бо кажуть, що им лови не удадуть ся і т. д. Не говоримо вже о тих панночках з интеліґенції, що на св. Андрея, або на Святий вечер хотять всїлякими ворожбами розпитати свою долю та довідатись бодай, чи их суджений буде білявий, чи чорнявий та як єму на имя. А кількож то єсть таких людей нїби интеліґентних, що вірять именно кріпко в то, що другій чоловік, і то ще що до образованя далеко низше від них стоячій, може им виворожити долю з карт або з их руки?! Они думають, що коли наставлять якій старій циганцї руку, то она им скаже з неї цїлу правду, все, що було і що ще буде. Щож говорити о темних людех, коли навіть интеліґенція радо вірить в ворожбу.
Вороженя з руки єсть чи не одно из найстарших і мабуть одиноке, котрому в новійших часах хотїли надати вид якоїсь висшої науки. Се послїдне має до певної міри рацію і дасть ся навіть оправдати, бо річ зовсїм природна, що руки у селянина, що кидає гній і ходять за плугом або у робітника, що робить тяжку роботу, будуть инакше виглядати, як у того, що сидить за столом і пише; руки у прачки будуть инакші, як у тої панї, що убравшись гарненько засїдає до фортепяну. Але з сего ще не виходить, щоби з руки можна відгадати не то вже будучність чоловіка, але хоч би лиш єго характер. Ще найскорше можна би говорити о красї рук, але тут треба памятати на нашу пословицю, що "не то красне, що красне, але то, що кому подобає ся". Оден францускій фізіольоґ каже отже, що найкрасші руки мають ирляндскі дївчата; у Анґлійок бувають руки завадто грубі і мясисті; Нїмкинї мають широкі руки з короткими пальцями. Найбільше красних рук стрічає ся у Парижанок і Берлинок.
Але вернїм до самого вороженя. Як можна ворожити з руки і з котрої, чи з правої чи лївої? Для ворожбитів і ворожок мають найбільше значінє ті лінії на долонях, котрі творять ся з того, що чоловік мусить згинати руку. Тут отже єсть найважнїйша та лінія, що иде від горбика великого пальця серединою долонї до середущого пальця. Коли та лінія, кажуть, зійде ся в поперечною, що йде каблуком, від мізинного пальця, до показуючого і зробить з него хрест, то чоловік умре. Я бо виджу, що у мене на руцї вже давно зробив ся той хрест, а я все ще якось жию! Против горбика від великого пальця має бути горбик щастя; другим людем я не заглядав на руки, але на своїх я єго не виджу, а всеж таки не можу сказати, що я нещасливий. Против середного пальця, на першій поперечній лінії, єсть маленька ямка знана "долинкою любови"; у залюблених буває она більша і глубша. Яка она у мене, того вже не скажу, бо чей годї все лиш о собі говорити; нехай читателї і читательки самі на свої руки дивлять ся.
От таким то більше менше способом і ворожить ся з руки. Учені ворожбити "професори хіромантії" (вороженя з руки) понадавали всїм тим лініям і знакам на руцї а навіть і пальцям всїлякі назви. У них великій палець називає ся пальцем Венери, показуючій — пальцем Юпітера, середущій — пальцем Сатурна, обручковий — пальцем сонця а мізиний пальцем Меркурія. З котроїж руки найлїпше ворожити? Оден "професор" каже, що з правої, бо то найважнїйша рука, другі знов — що з лївої, бо она близше серця. Циганка мабуть ворожить з кождої однаково, скоро лиш найде такого "розумного", що дасть собі ворожити.
А всеж таки, хоч би й нїхто не вірив в ворожбу з руки, то таки кождий признасть, що чужа рука робить на нас певне вражінє і мимоволї судимо з неї о чоловіцї. Погадаймо лиш собі, яке вражінє робить на мужчину, коли єго устисне мягонька, дрібна, з довгими пальцями рука хорошої женщини. Цїлий аж задрожить. Коли нас устисне холодна і вогка рука мужчини, нам якось стає аж немило, але противно буває, коли нам подасть хтось теплу не занадто мягку і суху а кріпку руку. Так само немилого дізнаємо чувства, коли нам хтось подає руку як би мертву і ми не чуємо єї устисненя — холодом і рівнодушностію віє до нас від такого чоловіка.
Від таких спостережень лиш оден крок до відгадуваня людских характерів з руки і нїчого дивного, що на сїй підставі виробила ся аж спеціяльна наука. Француз, Арпантіні, доказує, що великій палець означає силу, а прочі пальцї интеліґенцію і моральність чоловіка. Люде лїниві мають мягкі долонї, люде працьовиті — тверді, а люде почину, як поети а також і жінки мають гладкі руки. Він каже, що мужчини, з коротким великим пальцем, не можуть оперти ся жінкам з малою але широкою і відповідно грубою рукою і гранчастими пальцями. Жінки з довгими, тонкими і кінчастими пальцями, можуть дуже легко "взяти за лоб" мужчин з довгим великим пальцем та грубою і твердою рукою. Він дїлить руки на сїм кляс: "первістна", з великим і тупим великим пальцем, короткими і грубими пальцями і широким та грубим кулаком; то рука селянина і робітника; она означає силу тїла, але лінивість духа; — "потрібна" — з довгим великим пальцем і широкими як лопати другими пальцями; означає віру в самого себе і зручність, розвагу і матеріяльне добро; — "артистична", буває кінчаста, коротка або довга, вузка або широка; довгій великій палець у неї, значить пристрасть до слави і грошей; коли она при насадї палцїв широка, означає похоти тїлесні; — "пожиточна", гранчаста як у учителя, урядника, адвоката, она не мала, але й не сильна; — "фільософічна", єсть велика, елястична, пальцї довгі і в суставах грубі, творять колїнця; — "психічна", єсть дуже рідка; она маленька, але при тім сильна як у мужчини; — наконець "мішана", т. є. нї сяка, нї така; означає натуру, що то нї пес, нї баранъ На ті погляди Арпантіва можна хиба лиш то сказати, що не все то правда, що він старав ся доказати. 