В справі русчини в шкільництві,

піднесеній в остатнім числї "Дѣла" одержуємо цїкаве письмо з Жидачівщини, котре кидає ярке світло на відносини шкільні на провінції і заслугує на велику увагу. Автор пише:
Перечитавши в 179 числї "Дѣла" з 22 н. ст. серпня с. р. статью про кривдженє русчини в школах, забаглось і менї селюхови подати які-такі вістки з нашого глухого кута про наше шкільництво.
В жидачівскім повітї єсть 70 шкіл, а з тих 13 з польским язиком викладовим. Думав би хто, що у нас єсть 13 громад польских, що для них истнують польскі школи. Де там! Ось послухайте, які то громади. Миколаїв, Жидачів, Журавно і Роздїл — се відчисливши жидів чисто-рускі місточка. Махлинець, Нове село і Корналївка нїмецкі кольонії, а села Цуцулівцї, Пчани і Дроговиже — майже на-скрізь рускі, бо знайде ся в них може по 5—10 польских родин. Яким способом позаводжено в тих школах польскій язик викладовий, про се богато би говорити. Ми обмежимось лиш на сам факт, що в жидачівскім повітї єсть звиж чотири рази більше шкіл руских, як польских. Розуміє ся, що при такій перевазї руских шкіл в повітї повинна би в тих школах панувати русчина. Тимчасом виходить зовсїм не те. Язик рускій, вихованє дїтей в дусї рускім, національному єсть у нас так покривдже не, як хиба нїгде. Кілька фактів викаже се довідно.
Про се, що инспектор, звиджуючи школи, не говорить з учителями і з членами ради шкільної місцевої по руски, лиш по польски, нїчо й згадувати, — про се нїхто у нас і не думає, то у нас немислиме. Та й де ж! инспектор — щоби по руски говорив?! У нас в Жидачівщинї всї вже привикли, що не то бідннй, наполоханий і зависимий учитель, але і всї независимі наші интеліґентні люде, гостячи або ночуючи у себе в своїй хатї пана инспектора, уважали би се що найменше за неввічливість, сли би до него промовили хоч одно слово по руски... Вся переписка місцевих рад шкільних иде лиш по польски... і патріоти наші уважають се за річ зовсїм натуральну... Таке вивисшуванє на кождім кроцї польщини мусить, розумієсь, робити своє. Кождий чужинець мусить прийти до пересвідченя, що з людьми, котрі систематично і всюди, навіть без найменшої причини і потреби, цурають ся чи встидають ся свого, нїщо числити ся. То-ж польщина в школах наших процвитає!
Яких ми маємо учителїв по руских школах, видно вже хоч-би з того, що коли тамтого року зажадав селянин від учителя в Ляховичах подорожних, де єсть руска школа, 40 кр. за підводу, учитель, не розуміючи слова "сорок" дав єму 1 зр. Такоби хоч тримали ся законів шкільних! Але-ж бо у нас далеко до того! Закон шкільний н. пр. повідає, що другого краєвого язика має учити ся в школї народній по 2 години тижднево, всї же предмети шкільні т. зв. realia мусять подавати ся в викладовій мові школи. У нас дїє ся як-раз навпаки. Пійдїть до котрої-небудь школи і перегляньте от хоч-би задачі рахункові. Скрізь найдете ви: I задача — II zadanie — III задача — IV zadanie і т. д. Так само дїє ся з науками природними, з ґеоґрафією, исторією і зі всїми иншими предметами. Ми знаємо одну школу, де учитель, хотячи очевидячки 9 до 10-лїтним дїтвакам вбити добре в память historyą Polski, видиктував ученикам, почавши від Lecha, звиж 100 имен польских володїтелїв і тілько-ж дат хронольоґічних по польски, і казав им сего вивчитись на память, хоч розпорядженє краєвої ради шкільної строго таку науку заборонює. Але не лише в школї, а й по-за школою ведуть многі учителї розмову з школярями по польски, і дуже часто, прийшовши до села, почуєте від школяря на руске питанє польску відповідь. Взагалї-ж звертає ся на науку польского язика по руских школах далеко більшу увагу, нїж на язик рускій, і як ученик може сміло по руски сказати "dzięcioł", то не сміє нїколи під загрозою нагани від учителя вимовити по польски н. пр. "sien" a мусить конче дути носом на "ę". І зовсїм природно: чоловік найрадше учить того, що сам уміє. Як же тут учителеви вчити по руски, коли він тої мови не знає? А що так дїйстно єсть, о тім міг кождий пересвідчитись на торічній конференції.
Якимсь дивним дивом визначила була окружна рада шкільна на пять тематів на конференцію один темат рускій. Практичне переведенє сего темату відбуло ся в школї волцнївскій коло Жидачева, — дискусія вела ся також по руски. Слухаючи тої балаканини, не то сум, але гидь брала чоловіка, коли подумав, що ті, що мають перед вести в науцї, що мають учити в школї поправної і гарної бесїди рускої, самі говорять сто раз гірше від своїх учеників, самі нївечать і псують нашу мову. І що тут говорити о русчинї в рускій школї!
Русчини в наших школах нема, — се факт неоспоримий, — але єї й бути не може, єсли дїло так дальше пійде, як до тепер. Єї не поважають чужі, але єї не поважають і свої таки люде. Про польскі писанини місцевих рад шкільних, де предсїдателями майже самі интеліґентні Русини, згадали ми вже висше, — як і про те, що нїякій з предсїдателїв місцевих рад шкільних, хиба якій мужик, не відважить ся до п. инспектора й заговорити по руски...
Але хто знає, чи не найбільшу кривду русчинї роблять одиницї з-між самих таки учителїв-Русинів. Тут уже справдї приходять на гадку Шевченкові слова: "більше кесарскі, як кесар сам"... Они не то що компромітують ся самі, мордуючи до не тямки рускі дїти польскою мовою по pуских школах, але ще й публично, нїким не прошені, нїким не уповажнені, роблять кривду русчинї, на сміх людям, собі-ж на сором. З-поміж численних фактів [бо всї виписувати не стало би місця] наведу тілько один. Статут орґанізаційний для науки доповняючої приписує на науку язика матерного 2 години тижднево з 4 годин всеї науки, — другі 2 години йдуть на науку исторії, ґеоґрафії, рахунків і господарства. Всї ті предмети мають подавати ся в викладовій мові школи. О другім язицї краєвім нема в статутї й бесїди і в всякій польскій школї руского язика на тім ступени науки не вчать. Тамтого-ж року підчас конференції окружної в Жидачеві встає учитель з Держова, Русин, і ставить внесенє, щоби конференція ухвалила учити по руских школах на доповняючій науцї також польскої мови, бо, мовляв, польщинї дїє ся кривда... Розумієсь, пан инспектор, назвавши се внесенє "bardzo sympatycznym wnioskiem", поручив єго зібраним учителям — і ті приняли єго, не уважаючи, що конференція окружна, хоч-би і в Жидачеві, зовсїм не має права зміняти закона. Ну, але факт став ся, і нинї скрізь в Жидачівщинї учать, против права, на доповняючій науцї по польски.
Певна річ, що єсли би на тій конференції був хоч один независимий чоловік, хоч один рускій священик, то до такої ухвали могло було не прийти. Тож справедливе Ваше накликуванє до священиків руских, щоби не держали ся з-далека від справ шкільництва...
Подав я короткій образок "русчини в руских школах Жидачівщини". Єсли она так стоїть всюда, то ми можемо сказати, що нещасливійшого народу в Австрії під тим взглядом нема... 