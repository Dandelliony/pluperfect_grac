◦ ◦ ◦ ◦ ◦ ◦ ◦ ◦ ◦ ◦

Дирекція руского театру повідомлює, що слїдуюче представленє відбуде ся в середу 12 н. ст. вересня, (замість в четвер) і виставлена буде комедія Мирного: "Крути та не перекручуй".   Засїданє старшини товариства ґімнастичного "Сокіл" у Львові відбуде ся в пятницю дня 14 н. ст. вересня о годинї 8-ій вечером. На порядку деннім: 1) Справа одягів; 2) принятє членів; 3) справа збираня складок на будову власного дому. — За старшину товариства: В. Нагірний голова. — В. Лаврівскій справник.   В Ясеневі горішнім запросив до себе Яків Марусяк за посередництвом громадского асесора Михайла Гасюка сусїда свого Гриця Кутащука, і єго жінку, щоби дати им бриндзї. Замість бриндзї приладив собі сокиру і коли Кутащук переступив поріг ударив єго Марусяк сокирою в голову. Кутащук упав без памяти і тогдї ударив єго Марусяк ще пять разів сокирою по голові, раз в руку, вибив єму три зуби і розтяв губу. Жінку Кутащука що хотїла боронити чоловіка, ударив Марусяк сокирою в голову і розтяв їй ногу. Обоїх Кутащуків занесли сусїди до дому. З громади не донїс нїхто о сїм до суду зі страху, щоби громада не платила коштів. Коли-ж кілька днїв пізнїйше наймили побиті фіру і поїхали до Косова до суду, пійшли за ними асесор Михайло Гасюк і виновник і залагодили побитє за 10 зр. Вертаючи домів пили цїлу дорогу, поки тих 10 зр. не пропили. Таким чином Кутащук утратив три зуби, руку, а до того ще й 10 зр. Тимчасом посередник, асесор Михайло Гасюк, дістав від Марусяка 60 зр. Отверезившись по тій згодї, подав Кутащук до суду донесенє о побитю, але від того часу минули вже 4 місяцї, а суд навіть не переводив слїдства.   Нещастна пригода лучила ся дня 4 н. ст. вересня в Березовици коло Тернополя. Селянин Прокіп Стишин вийшов о 6-ій годинї рано з жінкою на роботу в поли. В хатї лишила ся 20-лїтна дочка і 3-лїтний синок. Хлопець вилїз на припічок, де розстелено лен і там став бавити ся. Нагле повстав огонь і в млї ока обхопив нещастну дитину. На крик хлопця вбігла сестра до хати і вихопила єго з огню; але вже було за пізно, бо дитина померла по кілька-годинних страшних муках. Здаєть ся, що хлопець бавив ся сїрничками і сам запалив лен.   Страшна буря з градом лютила ся дня 6 н. ст. вересня около 4-ої години з полудня в Хмелевій, Дорогичівцї, Шутроминцях і Садках, залїщицкого повіта. Тревала пів години, відтак вияснило ся і до вечера була гарна погода. Наслїдки бурі страшні. Дерева, навіть старі, поломані до кореня, в селах побиті вікна, а на полях і огородах спустошенє. Кукуруза, пізні гречки і фасоля змішані з болотом а найбільше потерпів тютюн, одинока надїя селян. Конї і воли полошили ся в плугах від граду, а вози, що стояли на поли, самі порушались, єсли-ж стояли півперек, перевертали ся від вітру і ломили ся на дрібні кусники. Люде не могли удержати ся на ногах в поли.   Дѣло   