З-під Станіславова. — З Старо-міского.

З-під Станіславова.
[Де-що про дороги в Надвірняньскім і Богородчаньскім.]
Користаючи з нагоди вільного часу, рішив ся я звидїти наші підгірскі околицї Надвірняньскі і Солотвеньскі. Наймив собі мужика з добрими кіньми і пустив ся приватною дорогою на села до Надвірної. Дорогою бачив я добро наших хлїборобів — сегорічний урожай, видїв их статки тай бідноту, і так переїзджав одно село по другім.
Приїхавши в повіт надвірняньскій звернули мою увагу добре утримані дороги і теперішні роботи коло них. Переїзжаючи коло села Переросль по-при людей працюючих на дорозї, зібрала мене охота поспитати ся их: хто то прикладає тілько труду до доброго стану тих доріг? Люде оповіли менї, що видїл повітовий, а найбільше займав ся делеґат пан з Камінки Глуховскій, — платить тепер за роботу грішми, і люде на переднівку мають заробок. Попращавши ся з ними, поїхав я дальше до Надвірної, а всюда дорога рівна і гладка, хоч яйце коти, і в духу дякував тим людям, що постарались о таку дорогу на добро повіту а на хосен людям.
Оглянувши Надвірну, Делятин і Дору, пустив ся я в Солотвиньске. Переїхавши Бистрицю, вїзджаю в село Молотків, — дивлю ся: сюда вже инчі дороги, а чим дальше, тим гірші, — нї роботи коло них, лише каміниска по дорогах сторчать мов стовпки кільометрові, а возом носить, що годї висидїти. Перечитавши на таблици, що повіт богородчаньскій, погадав я собі: то тут инші ґазди, і инше господарство в повітї. Навертаючи до Маняви, гадаю: тут буде лїпша дорога, бо сюда їздять недужі гостї що лїта на свіжій воздух, та скорше схороню ся перед пекучим сонцем в тїнь і покріплю ся свіжим воздухом. Но що за розчарованє! Вїзджаю на шлях широкій і рівний, але що за камінє? мов-би нечистий умисне накидав, — а до того що міст, то дїра, а один навіть перехиливши ся, боком спер ся о землю і кличе подорожного до себе, щоби з возом охолодив ся... в болотї. Діставши ся живим до Маняви, стратив я охоту до дальшої подорожи, боячись, щоб такою їздою не набавити ся якої лихорадки. Удав ся я на Скит, а сївши в холодок, почав я думку думати. Много читав я по ґазетах про богородчаньскій повіт і про єго видїл, — повіт має свого инжиніра повітового, заряди дорогові місцеві і престації шарваркові — а чому-ж дороги такі лихі? Не говорю вже о дорозї з Маняви до Крички і Яблінки, бо там запевне люде бальонами комунікують ся, — коли тут де комунікація така часта, годї їхати дорогою.. Тут не треба великої техніки, лиш відповідного зарядженя і вказаня способу, як зладити добру дорогу, — але розумієсь, не коло зеленого столика нарисувати на папери — лише удатись на місци і там поучити. Як же-ж відбувають ся престації шарваркові? — як одобрюють ся замкненя рахункові місцевих зарядів дорогових? — в якій спосіб дано поодиноким селам заробок з удїленої запомоги, оберненої на полїпшенє доріг, коли на тій просторони майже нїчо не робить ся і безпечних мостів нема?...
Подорожний. З Старо-міского.
[Старинний хрест деревяний і образи в церкві в Липю.]
В церкві в Липю, пов. турчаньского, лежить на тетраподї трираменний деревяний хрест дуже красно вирізьблений. Всї три рамена рівно уставлені. Цїлий хрест без ручки (тота відломила ся, а приправили иншу з лїски) довгій 19 цм. середне перекрестє 11 цм., горішнє і долїшнє по 8 цм. Головна різьба — з одного боку Розпятє, з другого мати Божа з дитятком. Над Розпятєм на горішнім перехрестю вирізблений тропар: "Спаси Господи люди..." над Матерію Божою стих: "Кресту твоєму покланяєм ся Владико..." і не цїлий тропар: "Спаси Господи". На середнім перехрестю коло Розпятя бачимо шість ангелів, під хрестом Пресв. Дїва і св. Іоан, апостол, на долїшнім хрещенє Господне і по боках чотири ангели. На середнім перехрестю коло матери Бажої по боках чотири святителї, невіста і имовірно монах. На долїшнім св. Онуфрій і другій монах, по боках ангели, що вкладають вінцї на голови наведених святих. Межи середним і долїшним перехрестєм на перекрою вирізані слова: Монахъ Їлиѧ, на противнім боцї в тім самім положеню ман атї. — Послїдні букви можуть значити 1310 рік. Коли-б так, то хрест сей був би дуже давний, а ще й для своєї різьби мав би певну стійність.
Треба додати, що в липецкій церкві єсть много давних хороших образів, прим. три святителї в фелонах з хрестиками, три царі з востока (лиця их прекрасні, але образ на пів знищений). Церков побудована 1600 року, але образи перенесені з давнїйшої. В головній копулї під вершком суть вставлені дерева помальовані. Дерево то не було ладжене до теперішної церкви, бо одно помальоване, друге чисте, або малюнок на однім і другім не сходить ся. Люде повідають, що не стало дерева до викінченя, то взяли из старої церкви, котра вся була помальована. Церков тую годилось би оглянути знатокови, а може би найшло ся що гідне до переховку. Мимоходом скажу, що ладний иконостас і инші образи споганив нїби маляр з Лімної, Заремба, котрому місцевий заряд церковний поручив відновити образи і позолоту.
Михайло Зубрицкій. 