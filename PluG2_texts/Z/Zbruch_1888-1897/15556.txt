Телєґрами.

Відень 17. падолиста. Пос. Рихтер поставив внесенє, щоби приспішити утворенє краєвих заведень асекураційних з відділами для асекурації від огню, граду, убезпеченя на житє, худоби і з увзглядненєм відносин селяньских. — Після "W. Allg. Ztg." випав вибір на намістника Морави на п. Лебля длятого, бо він не єсть политично заангажований а за то єсть з него добрий урядник администраційний.
Берлін 17 падолиста. Праса тутешна доказує, що в послїдних часах посунула Россія аж чотири корпуси з Уралю до німецкої границі. "Kreuzztg." каже, що Россія стараєся відорвати Австрію від Нїмеччини а зато предкладає їй зачіпно-відпорний союз.
Відень 17 падолиста. Є. Вел. цісар виїзджає нинї до Монахіюм на похорон кн. Максимиліяна. Цісарева останесь на Корфу, бо і так не могла-би приїхати на час.
Букарешт 17 падолиста. Президентом стану вибрано Фльореска, кандидат правительства Крепулеску перепав а в наслїдок того прийде мабуть до кризи в кабинетї. — Сподіваються тут приїзду архикн. Рудольфа на лови. 