◦ ◦ ◦ ◦ ◦ ◦ ◦ ◦ ◦ ◦

  З Перемишля пишуть нам: Щоби більше розбудити житє товариске і уприємнити членам великопістний час, "Перемискій Боян" в порозуміню з видїлом "Рускої Бесїди" рішив устроїти кілька вечерниць, на котрих старанно і займаючо оброблені відчити упрошених прелєґентів, хор і орхестра "Бояна", деклямації, відтак томболя і товарискі гри подадуть гостям можність весело провести неодну годину. Перші такі вечерницї з богатою і різнородною проґрамою відбудуть ся вже в суботу 29 н. ст. лютого с. р. Згадати треба з признанєм, що Перемишляне лагодять ся відсвяткувати сего року роковини смерти незабутного Тараса більшим концертом.   Академика Льва Турбацкого, котрий з-першу теоретично а відтак і практично займав ся еміґрацією наших селян до Бразилії, увязнено позавчера у Львові. О причинах увязненя єго нема ще близших вістій. Академик Лев Турбацкій від якогось часу перевозив кількома наворотами партії еміґрантів з Галичини до Удіне. З-разу подавав в часописях вісти о еміґрантах, демаскував "сдѣлки" увязненого в Италії студента Сїделника і Щербана, але в остатних часах замовк, так що не відомо було, де він перебував, чи в Италії чи в краю, аж отсе увязненє єго подало о нїм звістку.   Справа гузарів з Братковець, котрі торік убили вахмайстра Діошеґіого, буде вже небавом покінчена. З Перемишля доносять, що акти вернули з Відня і вже сего тиждня вирок буде знаний. Кажуть, що два найбільше винні будуть покарані смертію, а всїх прочих увільнять.   Вибір бурмістра міста Тернополя [на місце пок. Щ. Погорецкого] має відбути ся дня 2 марта с. р. Имовірно буде вибраний бурмістром адвокат д-р Володимир Лучаковскій дотеперішний заступник бурмістра, а заступником має бути вибраний Пуншерт.   Міскій музей историчний у Львові закупив сїм збруй гузарских з XVII віку за чотири тисячі зр. Цїнні сі памятки відкрив д-р Чоловскій і постарав ся, щоби их місто закупило. Збруї дуже гарні і мають велику вартість историчну. Уставлено их в той спосіб, що видець, входячи до музею, має перед собою сїм постатей, закутих в зелїзо, і граючих в кістки.   На двірци зелїзничім в Станиславові мають вибудуватись нові [побіч уже истнуючих] великі варстати, о 22 становищах машинових до монтованя льокомотив, коштом 165 тисяч зр. При ліцитації 15-ого с. м. удержалась оферта инжінєра архітекта Кудельского. Будова має бути готова до вісьмох місяцїв.   Маґістрат міста Львова оголосив конкурс в цїли наданя 22 стіпендій на 150 зр. річно з фундації бл. п. Фелікса Шумляньского. О ті стіпендії можуть старатись виключно убогі ученики шкіл ґімназіяльних і реальних у Львові, обряду латиньского, греко-католицкого або вірменьского, котрі відзначились відличним поступом в науках. Поданя треба вносити через відповідні власти шкільні до маґістрату львівского до 15 марта с. р. До подань треба долучити свідоцтво хрещеня, убожества і свідоцтво шкільне з послїдного півроку.   Дитина злодїєм. Перед судом присяглих у Львові ставала сими днями 12-лїтна дївчина Павлина, дочка Онуфрія і Юстини Смолїїв, обжалована о крадїж тисячу зр. у п. Варахима в Голоску, у котрого служила за няньку. Скрадені гроші знайдено у єї родичів; не стало лише 10 зр. Розправа доказала, що дївчинї казали родичі брати всякі гроші, коли лиш знайде у своїх господарів. Трибунал на основі вердикту судьїв присяглих увільнив дївчину від вини, а засудив за співвину вітця єї на півтора року а матїр на шість місяцїв тяжкої вязницї.   При виборах до ради міста Львова могли кандидати-Русини, уміщені в різних лістах — наколи их не вичеркувано — дістати ось-яке число голосів: Іосиф Левицкій [радник, судовий] 3295, переплетник Сембратович 3207, о. Василевскій 3152, д-р Щ. Сельскій 2696, Волиньскій [урядник Фенікса] 2596, крил. Ив. Чапельскій 2596 (і ті кандидати-Русини дістали би абсолютну більшість, отже були би вибрані); — дальше дістали би [наколи их знов на инших лістах не дописувано]: д-р Д. Савчак 2337, д-р Павенцкій 2178, В. Нагірний 2023, д-р Кульчицкій 2023, Должицкій 1923, д-р К. Лучаківскій 1478, д-р Ис. Шараневич 1358, крил. Павликів 860, проф. Цеглиньскій 705, д-р Федак, проф. д-р Стебельскій, М. Спожарскій, о. Ал. Стефанович і радник суд. Герасимович по 287 голосів. Розуміє ся, що не всї з тих Русинів кандидували, от хоч-би навіть д-р Д. Савчак [котрий дістав таке значне число голосів] і богато других.   Смерть від загару. Вчера рано помер від загару маґазинер "Народної Торговлї" Петро Борис, 29-лїтний, нежонатий, родом з Язеницї рускої коло Камінки струмилової. Перед 7-ою годиною рано служачій Торговлї почав стукати до комнати, де Борис спав і з середини замикав ся, а коли той не отворював, служачій вивалив двері і застав Бориса без памяти, конаючого. Повідомлено стацію ратункову і з-відтам наспіла поміч, однакож мимо всяких заходів, годї було удержати Бориса при житю; застиг під руками ратуючих. Причиною смерти єго був загар. В печи палить ся камінним вуглем, а Борис кладучи ся спати, був певним, що через день вуголь вигорів, і заткав піч. Тимчасом камінний вуголь дуже зрадливий, бо ще в часї катастрофи, коли заглянули до печи, тлїли два кусники вугля. — Рівно ж загоріла при улици Пястів цїла родина Ивана Фуґера: родичі і троє дїтей. Рано знайдено их без притомности, але лїкарям удало ся уратувати родину, з виїмком три-лїтного хлопчика, котрий таки помер.   Дѣло 