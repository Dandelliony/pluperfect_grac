Про надуживанє ц. к. жандармерії до цїлей політичних.

У Львові дня 4. н. ст. липня 1891.
На надуживанє ц. к. жандармерії до цїлей політичних жалувались, як давнїйше, так і сеї сесії ради державної посли слабших народностей при різних нагодах.
З досить цїкавої сторони поставив сю справу хорватскій посол Перич з Дальматії при ґенеральній дебатї буджетовій в своїй промові, котру ми оногди подали нашим читателям.
"Жандармерія — мовив він — єсть свого рода всемогучість. Справозданє начальника громади, учителя, місцевої ради шкільної, навіть священика єсть зером супротив справозданя жандарма. Жандарм контролює проповіди недїльні в церкви і кажуть єму здавати з них справу, хоч він часто й не знає хорватскої мови і рапортує після того, як єму здаєть ся, а для наших властей політичних ті жандармскі рапорти — пяте євангеліє. Навіть свідоцтва лїкарскі не мають ваги перед рапортом жандарма. Чи-ж не найбільшій то сором, чи-ж не пониженє для згаданих функціонерів, що жандарм більше варт і все лїпше знає, нїж священик, учитель і лїкар? До чого-ж нам священика, учителя, лїкаря, коли жандарм знає і робить усе лїпше?"
Другі посли підносили справу надуживаня жандармерії знов з иншої сторони, именно з акції виборчої, і взивали міністра оборони краєвої — наказати жандармерії, щоб она держалась в границях своїх приписів а не мішала ся в річи, котрі до неї не належать.
Позаяк нам, Русинам, приходить ся дуже часто жалуватись на надуживанє жандармерії до цїлей політичних, то не годить ся нам поминути відповіди міністра оборони краєвої, фельдцайґмайстра ґр. Вельзерсгаймба, на дотичні жалоби послів.
"Були тут жалоби — сказав міністер ґр. Вельзерсгаймб, — що власти політичні уживають жандармерії в надто богато напрямах, де може не було би потрібно єї вживати... Уживанє жандармерії служить власне після закона властям політичним і я не можу й не хочу тут близше входити на поле адміністрації політичної. Хочу лиш зазначити, що до властей вийшли строгі прикази — абсолютно не вживати жандармерії в противзаконний або партійний спосіб — при чім я особливо маю на гадцї поступованє при виборах. Коли-ж би лучив ся такій випадок — а пристрасти партійні нераз бувають такі, що хвилево того рода річ представляєсь в инакшім світлї — і я би про такій випадок довідав ся, то я певно був би першій, що поспішив би в тім дїлї з зарадою і постарав ся, щоби того більше не бувало."
Подаємо сю відповідь міністра оборони краєвої (виголошену на 32-ім засїданю палати послів дня 27 н. ст. червня — Stenogr. Protocoll, стор. 1319) до відомости нашим читателям, щоби знали — з одної сторони, що єсли де надуживають жандармерії, то се дїєсь на перекір заказам міністерства низшими властями політичними, — а з другої сторони, щоби на всяке надужитє сповнене жандармерією вносили жалоби, а — як ручить міністер — не тілько покривдженим буде дана сатисфакція, але й запобігне ся надужитям на будуще.
Правда, ситуація жандармерії в краях з мішаною народностію досить прикра, — але-ж жандарми, єсли держать ся приписів і не дають себе надужити, стоять під опікою своєї зверхної власти, а до того ще й під опікою опінії публичної.
Посол Шуклє на 22-ім засїданю ради державної при дебатї буджетовій порушив в своїй бесїдї справи виборчі в Истрії і навів такій случай:
"В богато околицях Истрії — мовив він — Словінцї і Хорвати [підчас виборів] не безпечні своєї чести і здоровля. Ось маємо між собою ч. товариша посла Спинчича. Він — член видїлу краєвого, найвисшого автономічного уряду в Истрії, а спитайте єго: чи він безпечний в своїм містї? Він вам скаже, що від початку акції виборчої, від лютого, він не міг вийти з хати, щоби як найбрутальнїйше єго не напастовано. А що терплять особливо наші бодрі і честні священики народолюбцї? В Бує двох наших священиків окружила товпа в кілька сот [Италіянів] з криком: "Убийте их!" Аж жандармерія вмішала ся і виратувала пан-отців. І що-ж? — не можна-б повірити, єсли-б не совістність тих людей, що мене информували, — політична власть за оборону наших священиків потягнула жандармів до одвічальности..."
Отже факт поданий пос. Шуклїм не тілько заинтересував найвисшу зверхність жандармів в их користь, але по сторонї жандармів стала і опінія та симпатія в палатї, як се зазначено в стеноґрафічних протоколах.
Жандарми мають і знають свої приписи, — коли-ж котрий переступає их, то пускаєсь на різіко: "або уйде менї, або не уйде і тогдї треба буде відпокутувати". Чи уйде, чи не уйде, — се залежить від покривджених, від суспільности. Де покривджені одиницї або й цїла суспільність політично дозрілі, свідомі своїх прав і свого народного достоїнства, там і случаї політичних надужить жандармских значно рідші. Нехай же-ж менче дозрілі політично суспільности — в тім числї і наш рускій простолюдин — користають з наведеного повисше заявленя міністра краєвої оборони! 