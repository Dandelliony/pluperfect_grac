З судової салї.

Дня 24 с. т. відбулась в львівскім краєвім судї карнім розправа против Ивана Загайка, лїт 57, господаря з Передриміх великих, жонатого, бездїтного, о злочин усилованого морду. Обжалований мав до 18 морґів грунту, але по більшій части на піятику прогайнував той маєток з жінкою. Коли осталось лише два морґи і хата, дав ся наклонити жінцї, що записав тую решту на жінку, а жінка записала єї перед двома лїтами на свого сина з першого подружя Яцка Палеуса. Від часу, як Палеус оженив ся, зачались сварки і домашні невзгодини. Особливо відзначалась в них мати Яцка Палеуса, бо прогнала невістку та й синови не сказала доброго слова. Вкінци в ночи на 22 липня с. р., коли Яцко Палеус, вернувши пізно вечером, положив ся в огородї під копицею сїна і твердо заснув, єго вітчим закрав ся до него і з нечевя, коли єму "викинуло з памяти" та "з великого нуду в серединї" острем сокири ударив єго по голові — на щастє так, що лиш легко ранив в чоло, а потім, як Яцко збудив ся, поправив ще кілька разів по руках.
Судьї присяжні завдане трибуналом (під проводом сов. Дуневича) питанє о усилований морд потвердили лише 6 голосами, натомість всїми голосами потвердили друге питанє о тяжке ушкодженє, а трибунал засудив Ивана Загайка на три роки тяжкої вязницї.
Дня 17 н. ст. вересня відбувала ся перед трибуналом судьїв присяглих в Самборі розправа карна против шляхтича Петра Билиньского Тарасовича, заступника префекта з Билини великої, повіта самбірского. Після зізнань 15-лїтного Янка, сина Петрового, котрі становили головну підставу до обжалованя батька і котрі викликали немалу сензацію при розправі, річ була ось яка:
"Дня 29 сїчня с. р. — зізнав Янко — вернули тато пізно в ночи до дому. Скоро лиш увійшли до хати, крикнули на маму. "Сяка-така, світи!" Позаяк мама лежала з малим Влодком на печи, то вже я засвітив лямпу. Тато, не розбираючись, приступили до печи і стали маму "риґати" [штовхати] окованою зелїзом палицею, називаючи их при тім послїдними словами. Мама просили ся, благали, щоби дали им спокій, що они нїчого не винні, а коли се не помагало, вхопили 9-лїтного Влодка перед себе і заслонюючись ним сказали до батька: "Хочеш мене вбити, то вбий уже й єго!" Та тато не уступили ся, а все "риґали" маму палицею, а Влодко хапав єї в руки і зловивши не хотїв пускати. Тато за те ще більше сердили ся, а мама побачивши, що заносить ся на щось дуже злого, бо тато вже цїлий тиждень на них збирали ся, загадали настрашити их чим і прийшло им на гадку сказати: "Шкода, що-м шандара випустила, був би тя скував". Тато з разу таки справдї налякали ся, але опісля, вийшовши на двір і оглянувши наоколо хату та переконавши ся, що то лиш видумка, бо жандарма нема, вернули знов до хати і почали штовхати маму на печи. Коли мама заслонювались і дальше Влодком, татови було того вже за богато, вискочили на піч, вхопили маму за волося і стягнули их на землю. Мама знов ухопила тата за другу руку і зачали кусати. Тогдї тато пустили маму, але подивившись до зеркала і побачивши кров, скинули скоренько з себе футро, виймили з кишенї сцизорик і сказавши: "Най їй смерть зроблю за то найбільше рік в криміналї посиджу!" — ударили маму замкненим сцизориком в само око. Мати хватившись рукою за око, крикнули: "Вибрав-єсь менї око, то забий як вже й до решти!" Тимчасом тато, побачивши, що мамі по лици кров цюрком ллє ся, забрали лямпу і винесли ся до другої комнати, а хоть ми ради Бога просили их щоби дали світло, бо мама нам гинуть, тато, як камінь, не дали ся упросити і таки світла не дали. Мамі око вилїзло на верх і висїло, а я на власні очи бачив, як мати долонею око назад втолочували в ямку. Потім пійшли мама до сусїда Никодима Луцкого, порадити ся, що им тепер робити. Сусїд по часї відпровадив маму до хати і остав ся у нас до рана, щоб тато знов не хотїли що зробити... Тато бьють маму раз-у-раз, так що мама з синяків не сходять, а за що они маму кленуть і бьють, того я не знаю."
Справу сю вияснила вже сама панї "Барбара", нещастна жінка Петрова. Ото пан Петро Билиньскій Тарасович, виступивши перед 17 роками з войска, кромі бути шляхотскої та молодої вдачі не мав нїчо більше на світї. А тут як-раз захотїлось єму стати богачем і вживати добра, а до того найлегше прийти думав через добру женитьбу. Барбара — на своє лихо — мала значний маєток, хоть вроди Господь троха їй поскупив, і єї то пан "Пйотр" усмотрив собі за жінку. Оженив ся. Однак незадовго по весїлю любий муж почав напивати ся, згравав ся в карти, розтрачував майно жінки, удержував зносини з любовницями, жінку бив майже що дня, проганяв з хати. Дійшло до того, що роками з собою не мешкали, потім знов перепрошувались, і так тягнуло ся аж до памятної ночи 29 сїчня с. р. Барбара з-разу не хотїла подавати сего до суду, ба навіть послухала мужа, котрий просив єї, щоби нїчо не сказала на него, як пійде до лїкаря, і она хотїла скрутити, що се бик рогами око їй вибив. Однак коли лїкар д-р Біґельмаєр з Самбора тій нїсенїтници не повірив, доперва тогдї розповіла она від початку до кінця. Таким чином справа дісталась до суду, а прокураторія державна по переведених доходженях через ц. Саламона адюнкта суд. в Луцї, обжалувала п. Пйотра о злочиньство тяжкої ушкоди тїла — §§.152, 155 б) і 156 а) з. к. — сполученого з нарушенєм здоровля, з нездібностію до працї що-найменше через 30 днїв і з цїлковитою утратою взору правого ока.
Трибунал складали сов. Слотвиньскій яко предсїдатель, сов. д-р Стефко і секретар Мадейскій яко вотанти, а п. Бол. Литвиньскій яко протоколянт. Прокураторію заступав прокуратор Саганек, а обжалованого боронив д-р Иржичек. Обжалований зовсїм не признавав ся до вини і як би не свідоцтво моральности, виставлене зверхностію громадскою в Билинї, де обжалований єсть заступником префекта, а стверджуюче чорно на білім, що се за зїленько той пан Пйотр, то з оборони єго міг би був хто повірити, що се агнець невинний, що жінка сама собі око вибрала, а потім звалила вину на него, найлучшого мужа в світї. Але розправа поставила справу в так яснім світлї, що лучше вже не можна. Девять-лїтний Влодко потвердив що-до йоти, зізнаня матери і Янка, так само й сусїд Никодим Луцкій і другі свідки, наконець ореченє лїкарів.
Здавало ся, що присяглі не повинні би мати під тим взглядом нїякого сумнїву. Тимчасом сталось инакше. Меншість зложена з людей интеліґентних потвердила поставлене питанє, більшість же під проводом шляхтича з Летнї Юліяна Литиньского була тої гадки, що вибити бабі око — то ще нїчо такого, за що належало би пакувати когось до криміналу, і сказали: нї. Меншість, міркуючи, що виновник готов цїлком уйти руки справедливости, вимогла на прочих, що підчас наради згодили ся на поставленє ще одвітного питаня з §.335 (занедбанє належної осторожности). Питанє се й потверджено 10-ма голосами і на тій підставі засуджено тирана на 4 місяцї арешту. 