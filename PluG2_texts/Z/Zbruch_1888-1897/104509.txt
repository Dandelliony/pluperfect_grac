◦ ◦ ◦ ◦ ◦ ◦ ◦ ◦ ◦ ◦

    Архипресвитером Капітули перемискої именований — як довідуємо ся з жерела найпевнїйшого — Впр. о. Константин Чехович. За-для енерґії і щирої дїяльности о. Чеховича в справах церковних і народних, особливо в самім Перемишли, вість о именованю єго архипресвитером капітули викличе без сумнїву щире вдоволенє серед Всч. духовеньства перемискої епархії.   Наш руско-народний театр переїздить в понедїлок дня 13 с. м. з Золочева до Тернополя, де дасть перше представленє ві второк 14 с. м. Поміж иншими буде там представлена нова драма "Федько Острожскій". Надто роблять ся всї захочи, щоби одну з сего року ново-преміованих пієс, а з нових опереток "Ямарі" [Der Obersteiger] поставити на сценї в Тернополи. Надїємо ся, що як Русини тернопільскі, так і дооколичні повитають дружину театральну сердечно і своєю присутностію на представленях дадуть доказ, що им розвій народної сцени лежить на серци, чим і заохотять они нашу дружину театральну до дальшої щирої і невтомимої працї.   З Равщини пишуть нам: В короткім часї вийде з друку "Тиждневий і годинний плян лєкційний "Школи народної ч. ІІ." для шкіл народних одно- і двоклясових з язиком викладовим руским, як з занятями голосними, так і тихими на кожду годину в роцї шкільнім. Плян виготовив п. Роман Юрчиньскій, народний учитель в Камінцї волоскій, почта Камінка-Липник. Рівночасно повідомляє ся, що небавом вийде з друку такій сам плян "Школи народної ч. III. і IV." разом, з занятями голосними і тихими на поодинокі години в роцї. Хто з Вп. пп. учителїв бажав би мати той плян, зволить ласкаво удати ся листом до автора сего пляну. Весь дохід призначений на заложенє позичкової каси для народних учителїв округа Рава-руска.   Огнї. В Сокільниках коло Львова спалило ся в пятницю с. г. пятнацять будинків сїмох господарів. На щастє всї будинки були обезпечені. — В акції ратунковій взяла участь і львівска сторожа пожарна.   Краєвий суд висшій у Львові рішенєм з 31-ого марта с. р. ч. 7410 порішив застановити слїдство карне проти редактора "Буковини" Ос. Маковея і редактора "Народної Часописи" ц. к. радника намістництва Адама Креховецкого, обжалованих п. Никол. Проциком за обиду чести. Як звістно, черновецкій краєвий суд карний відкинув був жалобу п. Процика, а знов львівскій признав був жалобу оправданою. На дотичні відклики висшій суд краєвий порішив справу в користь обжалованих.   Увязненє учителя. В Загробели під Тернополем увязнила сими днями жандармерія учителя народного Франця Барца за злочин головної зради. Від якогось часу приходили до староства, до ради повітової і до других властей безименні листи, котрі своїм змістом підпадали під кодекс карний. Перед кількома днями декотрі редакції львівскі одержали подібні листи, але вже з підписом автора. Власти тернопільскі пильно глядїли автора, — тимчасом він сам листом подав жандармерії докладно свою адресу до Загробелї і означив годину, о котрій можна єго взяти. Висланий жандарм Дакій увязнив єго. Річ можлива, що тут дїло з чоловіком терпячім на розстрій ума.   Дрібні вісти. Рада громадска в Бурштинї надала одноголосно д-рови Едвардови Рітнерови, міністрови для Галичини, почетне горожаньство міста Бурштина. Д-р Рітнер єсть родом з Бурштина. — Маркґрафиня Сансальон в Парижи записала цїлий свій маєток: сїм міліонів франків в користь убогих міста Парижа. — В Вісбаденї відкрито 8 с. м. конґрес лїкарів недуг внутрішних, на котрий прибуло богато участників з Нїмеччини, Австрії, Швайцарії і Голяндії. — Дирекція театру Скарбка закладає школу співу оперового; зголошеня приймає канцелярія театральна щоденно від години 9 до 12 рано. — У Відни викрав якійсь Саломон Фінґерблют, початкуючій пяніст, дочку д-ра Бльоха, бувшого посла до ради державної з міста Коломиї, і утїк з нею до Америки.   Дѣло 