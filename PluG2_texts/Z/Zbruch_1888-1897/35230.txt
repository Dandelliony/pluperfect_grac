◦ ◦ ◦ ◦ ◦ ◦ ◦ ◦ ◦ ◦

При виборах посла до ради державної з міст Стрий-Дрогобич-Самбір на 1219 голосуючих одержав д-р Рошковскій 1202 голосів.
Архикнязь Вільгельм, ґенеральний инспектор артилерії, приїхав передвчера вечером до Львова і замешкав в готелю Жоржа.
Ґімназія перемиска має мабуть до двох лїт вибудуватись, викінчитись і віддатись до ужитку. В тій справі зїхали до Перемишля инжинир і совітник намістництва, оглядали дотеперішний будинок, де приміщена ґімназія, костел поєзуїтскій і будинок, де приміщені канцелярії войскові. Костел поєзуїтскій має бути розібраний а також будинок для бюр войскових, і на тім пляцу виставить ся новий будинок ґімназіяльний.
В Калуши вибухнув з четверга на пятницю о 3 год. в ночи огонь при ул. Долиньскій і знищив чотири доми, три жидівскі а один христіяньскій — дім п. Мелитона Теницкого, бурмістра в Калуши. Огонь заняв ся з дому жида Айзика Гофмана і здаєсь, був підложений. Щастє ще, що не було вітру, бо инакше була би велика часть міста пійшла з димом, особливо коли ще зважить ся, що в Калуши що другій жидівскій дім — то склад сїна, соломи, дерева або якого пального матеріялу, а дотичні власти не звертають на то ні найменшої уваги.
О пожарі Нового Санча подають близші вісти: В четвер, 17 н. ст. цвітня, о 3-ой год. з полудня займив ся огонь в домі пекаря серед вузких улиць жидівского передмістя і в одній хвили перекинув ся на сусїдні доми. Погоріло понад 100 домів, 3 божниці і 400 родин лишилось без даху. Шкоду в будинках обчислюють на 400.000 зр., а в движимостях і товарах на 200.000 зр. Будинки убезпечені були ледве на 50.000 зр. Завязав ся комітет ратунковий. Міст на Дунайци вже зачав ся палити, але огонь пригашено. — Мимоволї приходить на гадку, що як раз 17 цвітня з полудня в р. 1886 великій огонь навістив місто Стрий.
В Бокові, пов. підгаєцкого, лучила ся така пригода: У велику Суботу напив ся троха Стефан Броновскій а коли хотїв сїяти, не дала єму жінка, щоби не псовав збіжа. Стефан зайшов до стодоли, де жінка наготовила паску і мясо на свята, і засяг трохи мяса, але мабуть так лакомо, що вже перші кусні застрягли єму в горлї і він задушив ся.
Для аматорів гри в карти цїкаве буде знати, що сего року припадає 500 літний ювилей истнованя карт. В р. 1390 видумав Француз Жак Ґреґонер карти, котрі служили для забави Кароля VI, короля французкого. Кароль VI був недужій на умі і нїяка забава не змогла розвеселити сего короля-идіоту, аж Ґреґонеp своєю вигадкою, картами, зміг єго троха забавити.
Дрібні вісти. Громада Шоломия, пов. бібрецкого, одержала від цїсаря 100 зр. на устроєнє церкви. — Тїло Дантого, віднайдене в Равенні, буде виставлене в маю в скляній домовинї на публичний вид. Відтак відбуде ся торжественний похорон, а в цїлій Италії збирають жертви на будову мавзолея для автора "Божественної комедії". — В Ольшаници, пов. лїського, погорів 15 н. ст. с. м. будинок приналежний до греко-кат. приходства в Стефковій. Будинок був убезпечений і винаймлений разом з ґрунтами жидови Ґінсберґови.
Зміст ч. 7 "Зорі": Над чорним морем (дальше). — Хлопець-музика (стих). — Гетьман (дальше). — Панич, уривок з поеми "Нове житє" Ив. Франка. — Исторія літератури рускої. — Образки з Угорщини (дальше). 