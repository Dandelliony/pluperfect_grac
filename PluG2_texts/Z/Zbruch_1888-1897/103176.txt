◦ ◦ ◦ ◦ ◦ ◦ ◦ ◦ ◦ ◦

Віча руські відбули ся сими днями в Коломиї [5-ого с. м.] і в селї Залучи над Черемошем. На вічу в Коломиї, скликанім радикальною "Народною Волею", реферували д-ри Данилович і Трильовскій о зреформованій проґрамі радикалів і о проєктї громад окружних. Віче енерґічно запротестувало против шляхотского замаху на автономію громади. На вічу відчитано звістку відозву селян мазурских з тарнобжеского до Русинів, принято єї оплесками і припоручене видїлови "Народної Волї" відповісти мазурам, а головному зарядови сторонництва радикального скликати віче польско-руске, як то запроєктували мазури. — Віче в Залучи мало на цїли орґанізацію економічну в тій громадї: заснованє шпихлїря громадского і кількох склепиків в великій тій громадї.   Баль академ. товариства "Ватри", устроєний дня 6 с. м. в сали Народного Дому на дохід стіпендії имени Т. Шевченка випав з кождого огляду знаменито і був се безперечно найбільшій і найпоказнїйшій баль рускій сих мясниць. Публика зібрала ся добірна зі Львова і з краю. До кадриля ставало около 130 пар. Забава йшла охочо, а комітет "Ватри" доложив заходів, щоби гостей з кождого огляду вдоволити. — Рівно-ж попередний вечерок "Сокола" в сали Народного Дому удав ся і принїс товариству поважну сумку чистого доходу на єго цїли.   Засїданє исторично-фільософічної секції Наук. товариства им. Шевченка відбуде ся в середу 12-ого с. м. о годинї 7. вечером. На порядку дневнім реферати проф. М. Грушевского: о праци п. Р. про походи Козаків на канальні роботи в XVIII. віцї і о кількох документах кіївских з XV–XVI віку.   Вечер з танцями уряджуваний комітетом товариства взаїмної помочи медиків на дохід сего молодого товариства дня 13 н. ст. лютого с. р. в сали касина міского заслугує на відвіданє з огляду на свою цїль гуманітарну. Початок вечерка о годинї 8½, а цїна вступу 2 зр. від особи.   Непошанованє руского язика на зелїзницях державних. До відомости ц. к. Дирекції руху у Львові. Дня 5 с. м. післав я на стацію зелїзницї в Городку коло Львова пачку призначену до Львова до Дирекції "Народної Торговлї". Длятого, що лист перевозовий був писаний по руски, п. маґазинєр не хотїв пачки приняти, бо по руски читати не вміє. Коли-ж єму хтось присутний перечитав адресу, то й се нїчо не помогло; казав конечно переписати лист по польски або по нїмецки. Пачка вернула до дому, але хто менї верне 2 зр. за дорогу? — Ст. Онишкевич парох в Хишевичах, п. Рудки.   В соймовій комісії зелїзничій на послїднім засїданю домагав ся пос. о. Небиловець, щоби священьству признано при їздї зелїзницями та самі права що урядникам, именно, щоби за оплатою ІІІ-ої кляси могли священики їхати ІІ-ою клясою. Члени комісії признали, що таке домаганє єсть цїлком оправдане і поручено пос. Щепановскому, щоби він будучи членом ради зелїзничої, піднїс сей постулят на найблизшім засїданю ради державної і старав ся єго провести в дїло.   Д-р Пулюй в Празї веде в своїй лябораторії дальші проби з невидимими лучами катодними. Як пише праска Bohemia — до д-ра Пулюя зголошуєсь добровільно богато людей, а він радо сповняє кожде жаданє, аби близше розслїдити границї, в яких хірурґічна операційна техніка може з Рентґенового винаходу скористати. Дня 26 сїчня відфотоґрафував д-р Пулюй поломані перед трема місяцями кости обох передних рамен 13-лїтного хлопця остаючого тепер на клініцї — і фотоґрафія виказала, що на одній руцї кости зросли ся, а на другій бракує одного кусничка кости, котрий вийшов при ропіню рани. Дня 28 сїчня д-р Пулюй відфотоґрафував рамя руки з кулею, застряглою в кости перед десятьма роками, і на фотоґрафії показала ся зовсїм виразно куля в промірі 6 мілімт. Знов же замітна річ, що такої самої кулї застряглої перед роками в голові одного пана годї було відфотоґрафувати; на фотоґрафії вийшла лиш тїнь голови; катодні лучі не в силї перейти грубих костей і цїлої мозкової маси. З того видко, що при нинїшних лямпах интензивність катодних лучів має свої границї.   Еміґрацію до Бразилії треба в сїй хвили здержувати всїми силами, бо поселенє в Паранї тепер правительство бразилійске здержало, а аґент Нодарі висилав еміґрантів до провінції Еспіріто Санто на плянтації кави, де они задля дуже горячого, просто убійчого клімату мусять вигинути! Нехай-же наші люде не йдуть в пекло!   Другій випуск илюстрованого "Кобзаря" Т. Шевченка появить ся в Петербурзї сими днями і містити буде вісїм илюстрацій помершого перед тижднем різбаря й маляря Микішина і один образок Т. Шевченка. Чи пок. Микішин виготовив илюстрації до цїлого "Кобзаря", чи лиш частину, не знаємо; на всякій спосіб великій жаль, що скоропостижна смерть не дозволила Микішину довести до кінця своє щиро задумане дїло виданя илюстрованого "Кобзаря".   Для черновецких руских товариств ухвалив Сойм буковиньскій запомоги: для "Народного Дому" 300 зр., для "Рускої Бесїди" 200 зр., для "Рускої школи" 200 зр. а для товариства руских женщин 400 зр., разом 1.100 зр. [Тілько самої запомоги дістали і румуньскі товариства.] Кромі того ухвалив сойм для нашого земляка Миколи Ивасюка в Монахіюм 500 зр. на дальше образованє в малярстві.   В Одесї — як пишуть тамошні дневники — всї абоненти одескої міскої телєфонічної сїти будуть мати можність дома чути оперу міского театру. Старшій механік одеского почтово-телєґрафічного округа Мочарук в порозуміню з управою театру має устроїти на сценї мікрофони а від мікрофонів буде йти спеціяльний провід до головної телєфонної стації. Потім має зробитись проба повести проводи на відаль 60 верств а відтак до 120 верст.   Дрібні вісти. Вчера увязнено на жаданє прокураторії Давида Лєвенгерца і Соломона Ґольдштерна властителїв упавшої фірми банкирскої. — У Львові появили ся фальшиві ґульдени срібні.   Дѣло 