В дїлї управильненя рускої правописи — Стипендіи рускі — Адреса Поляків в справі конкордату ватиканьско-россійского. — Копець уніи любельскої розвалився! — Огонь в Сколїм — В Серетї — Дрібні вісти. 

В дїлї управильненя рускої правописи вислала буковиньска рада шкільна краєва акти черновецкої комисіи до министерства у Відни.
Стипендіи рускі на университетї черновецкім одержали слїдуючі академики Русини : Семен Видинівскій, сл. прав, Иван Голота, сл. прав, Ант. Явецкій сл. прав і Теоф. Жуковскій. Стипендіи ті виносять 105 зр. річно.
Адреса Поляків в справі конкордату ватиканьско-россійского. Минувшої суботи повідомила львівска полиція предсїдателїв товариств Касина міщаньского, Кола литерацкого і Звізди, що підписуванє звістної адреси до князя Адама Сапіги в комнатах тих товариств противиться постановам закона о товариствах і мусить бути залишене під загрозою розвязаня. Мимо сего заказу зібрали приватно досить підписів на сю адресу, а на самім передї підписалась репрезентація міста Львова.
Копець уніи любельскої розвалився! На Великдень о годинї 9½ рано дався почути сильний шум і полуднева часть кіпця уніи розсунулася. Камінє летїло з гори з такою силою, що богато дерев в окружаючім лїсї поломило на куснї. На самім вершку кіпця находилось під той час досить много дїтвори і кількох вояків. Два вояки, що стояли на самім краю, коли ненадїйно усунувся пісокь з-під їх ніг, зависли в воздусї і лише скорій помочи инших людей мають подякувати, що не полетїли стрімголов з піском у пропасть. Цїла ся катастрофа тревала до 8 минут і одна пята часть кіпця з гори до долини зруйнована до тла. Людей, що були на верху кіпця спровадили полиціянти по драбинах на діл. Причиною сеї катастрофи, як кажуть инжинери, єсть будова цїлого кіпця і як на разї оцїнили, треба буде з кілька місяцїв все направляти. Президент Смолька побачив свій довголїтний захід коло здвигнення кіпця в одній хвили змарнованим. Валиться унія!
Огонь в Сколїм мав займитися з смітя, накопиченого за будинком льотерійним. Згорїла часть міста переважно замешкана христіянами. Деякі урядники судові і податкові остались в тім, що мали на собі. Управитель місцевої школи був під той час в Стрию на окружній конференціи. Коли повернув домів не найшов нї слїду по своїм майнї а єще в добавку згорїло у него 500 зр. готівкою, призбираних на фонд товариства задаткового, що мало основатись в Сколїм.
В Серетї згорїло до 40 домів разом з будинками господарскими. Доми були всї власностею жидів. Шкоду обчисляють на 300.000 зр. До огню приїхав з Черновець президент Буковини, бр. Пино разом з віддїлом черновецкої сторожи огневої.
З Бучача пишуть до польских газет: Шїснацятилїтна донька одного купця з Монастириск загадала перейти на віру католицку і в тій цїли виїхала з дому в околицю Бучача, з відки відвели єї жандарми до староства в Бучачи, щоби охоронити єї перед фанатизмом жидівским. Староста став опікуном неофитки, а коли жїночі монастирї в Язлівци і Нижневі не хотїли єї приняти, загадав відослати дївчину до Львова. На день перед єї виїздом зайшла депутація бучацких жидів до старости і так зуміла переконуючо промовити, що староста нї з того нї з сего почав розважати неофитку, мовь то она зле робить покидаючи віру своїх батьків. Коли не помогли ті аргументи, почав староста ганьбити єї послїдними словами, а вкінци на рїшуче заявленє неофитки, що єї нїчо не відклонить від переходу на віру католицку, староста так розгнївався, що ударив бідну дївчину три рази в лице.
Дрібні вісти. В Кракові почала виходити з днем 1 н. ст. цвітня нова газета польска „Głos polski“ під редакцією Маркила Туркавского. — Процес Шенерера розпічнеся в другій половинї цвітня. — Білу хоруговь вивісили минувшої суботи на будинку полиційнім в Пештї а було се знаком, що в тім дни не було нї одного арештанта в полиціи.

    