◦ ◦ ◦ ◦ ◦ ◦ ◦ ◦ ◦ ◦

Кружок щирих поклонників бл. п. д-ра Олександра Огоновского, професора цивільного права в університетї львівскім, заходить ся над заснованєм фонду стіпендійного єго имени, з котрого запомагано би руских правників і риґорозантів. Сими днями має д-р Дамян Савчак спросити ширшій кружок львівских правників для близшого обговореня тої справи. Не сумнївати ся, що коли-б тілько самі бувші слухателї покійного Олександра Огоновского взяли в свою опіку той фонд стіпендійний, то він в не надто довгім часї зріс би до по важної суми — і з одної сторони увіковано би память много-заслуженого професора і патріота, а з другої сторони була би поміч нашим правникам, особливо-ж риґорозантам...
Бібльотека "Народного Дому" у Львові збогатилась тими днями значним числом книжок. П-нї Лисинецка, вдова п. бл. п. Павлї Лисинецкім помершім недавно секретарю окружного суду в Перемишли, прислала около 400 примірників книг і брошур, межи котрими знаходить ся значне число таких, яких бібліотека до тепер не мала. Можемо надїятись, що як не ми, так наші внуки, або бодай правнуки дочекають ся отвореня сеї бібліотеки для загального хісна і пожиткованя, тож нотуємо се збільшенє бібліотеки "Народного Дому" з приятностію.
Дальша реставрація другої міскої церкви при "Народнім Домі" у Львові має зачатись вже перед нашими великодними святами. Роботи зачнуть ся від фасади при ул. Краківскій. При відповідних средствах грошевих можна би покінчити всї роботи мурарскі в лїтї 1891 і 1892 рр.
Кількох оо. деканів з львівскої архіепархії — як довідуємось — увільняла висша власть духовна від повненя уряду деканьского, а уряд той віддала в другі руки. На скілько ми вспіли поинформуватись, увільнено о. Юліяна Онишкевича з Конюх декана бережаньского, о. Теодосія Ефиновнча з Половець декана залозецкого, і о. Іоана Любінецкого з Розвадова декана роздільского.
Добра Камінку Струмилову сторгували від ґрафинї Єлени Мірової Прусаки (банк Mark Brandenburg) за 3,120.000 зр. а. в. Як довідуємось з доброго жерела, Прусаки переймили-б ті добра вже з днем 30-го цвітня с. р. До проданого ключа каменецкого належать: Камінка, Дернів, Сїлець беньковскій, Язениця руска, Язениця польска, Лани, Руда і Добротвір, млин паровий в Камінцї, пекарня у Львові, став в Тернополи і т. п. Сума продажи була би й більша перед викупном права пропінації. Прусаки безперечно гадають екопльоатувати гарні лїси в тих добрах...
П. Лука Бобрович — як доносить Gazeta Lwowska — виступив з днем вчерашним з редакції "Народної Часописи" а справи головного сотрудника обняв п. Кирило Кахникевич (котрий — додамо від себе — від пів місяця перестав бути членом редакції "Дѣла"). 