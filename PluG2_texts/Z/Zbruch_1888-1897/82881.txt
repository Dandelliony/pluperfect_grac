Відправа польскому шовінізмови.

  Наше поясненє промови цїсарскої до князїв і ґрафів польских на двірци ярославскім укололо дуже болючо передовсїм Gazet-y Narodow-y і єї табор, звістний від давна з своєї нетерпимости до "народовцїв" і их роботи національної, а кокетуючій дуже радо навіть з москвофілами галицкими. Gazeta лютить ся, що ми слова цїсарскі зрозуміли в тім простім значіню, в якім они були виповіджені, т. є., що монарх міг похвалити шляхту польску за єї теперішну льояльність; що радам повітовим велїв удержувати гармонію з Русинами; що епископови Солецкому виткнув з-легонька маневри духовеньства латиньского в Тучапах і що монарх похвалив намістника краю за єго політику супротив Русинів, котра подекуди, хоч далеко нерішучо, пійшла против політики, голошеної заєдно Gazet-ою Narodow-ою, т. є. політики вічної неґації прав народу руского.   Полємізуючи з нашим поясненєм, Gazeta Narodowa позволила собі заперечити головно два факти:   1) Що на двірци ярославскім не було шляхти польскої а були лише представителї краю, коли тимчасом загально звістно, що там монарха не окружали посли соймові або ради державної з курії селяньскої та міщаньскої, а виключно личности високого колїна.   Перечить Gazeta Narodowa також 2), що слова о згідній праци духовеньства над вірними не були звернені виключно до еп. Солецкого, коли тимчасом звістно також, що анї епископ д-р Пелеш анї духовеньство руске не потребували такої адмоніції из сторони монарха, бо они нїколи не мутили згоди клирови латиньскому і не бавили ся в прозелітизм.   Заперечивши ті факти, Gazeta Narodowa лютить ся найбільше за висказану нами гадку, що до згоди обох народів в краю ще дуже далеко, бо справа руска не буде рішена дрібними концесійками, а лише через повну рівноправність. Сей висказ заболїв єї дуже. Слово "рівноправність" руского народу було і єсть для неї заєдно марою, що полохає єї у снї і на яві, а против чого она від заповідженої так званої "нової ери" безпереривно протестувала і протестує. Читателї "Дѣла" пригадають собі, кілько разів та сама Gazeta Narodowa виступала з погрозами до правительства краєвого і державного, коли тілько у воздусї повисла яка-небудь згадка про якісь уступки для Русинів. Коло неї зібралась горстка протестантів, як лиш перед трома роками рознеслись слухи, що межи правительством а послами рускими завелись якісь переговори. Горстка та зашуміла і спиталась зараз: як сміє правительство без відомости єї менерів політичних, по-за плечима шовіністів польских, переговорюватись з Русинами! Она, та сама Gazeta Narodowa, станула відтак рамя об рамя з орґаном москвофілів і в щирій дружбі поборювала всї змаганя "народовцїв", кидаючи на всї сторони инсинуяціями і містячи всякі статьї радо на своїх стовпцях, наколи лише статьї ті напоєні були жовчею против Русинів.   Не диво про-те, що такому орґанови не сподобав ся коментар наш до слів цїсарских. Не диво, що Gazeta Narodowa крутить ся мов змия, котрій наступлено на хвіст, і не може стравити нашого зовсїм справедливого висказу о тім, що до "згоди" обох народів в Галичицї так далеко, як далеко до рівноправности.   Ми розуміємо, що орґанам праси польскої невигідним було сконстатованє факту, що интенції Корони доси ще не осущились в краю нашім. Але годї жадати від нас, щоби ми, борючись на кождім кроцї з системою неґації прав руского народу, в хвали гостини цїсаря, для красних очей шовіністів, справи краєві представляли в світлї невірнім. Монарх тїшив ся з яких-таких перших починів правительства краєвого на дорозї примиреня обох народів в краю, але в тих словах не містить ся зовсїм понятє, мов-то дїло покінчене. Двигнути нарід рускій на той ступінь розвою, щоби він став кріпким заборолом держави на всхідній граници — до того не вистануть концесійки, а треба Русинам розкрити як найширше поле до національного их розвою і освідомленя всїх верств з идеалами, дорогими кождому Русинови. Тут интерес держави, Поляків і Русинів — один і той самий. Але щоб доконати дїло, треба зірвати з давними традиціями і з хибним пересвідченєм, що окрушинами з трапези конституційної справа так многоважна дасть ся полагодити. О згодї обох народів в краю може аж тогдї бути бесїда, коли селянин рускій і интеліґенція руска не будуть відчувати нїякої кривди на правах своїх, — коли не будуть кождого дня слухати й читати о прикороченях всякими сферами національних прав Руси. Чи зложились у нас обставини відповідно до того, Gazeta Narodowa зрозуміє сама, наколи пригадає собі, що минувшого року — в часї еміґрації — шляхта польска на Руси на нїчо більше не жалувалась, як на брак довірія селяньства до неї — і тим навіть досить серіозно трівожилась. А чи интеліґенція руска може бути з положеня свого вдоволена, — Gazeta Narodowa зрозуміє також сама, наколи лише зреєструє совістно ті статьї з часописей руских, де згадуєсь про поведенє різнородних орґанів супротив прав язика руского. Длятого від интенцій корони до примиреня обох народів в Галичицї аж до осущеня тої інтенції — ще дуже далеко.   Дѣло 