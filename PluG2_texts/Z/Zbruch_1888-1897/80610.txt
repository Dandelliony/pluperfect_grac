Повени.

З над Днїстра доходять про повінь такі дальші вісти:   Під Галичем залиті виливом Днїстра села: Журавенко, Козари, Лука, Тенетники, Мартинів новий і старий, Різдвяни, Нїмшин, Ганівцї, Поплавники, Мошківцї і Суботів. Сих дванацять місцевостей навіщує майже кождого року подібна доля. З Болшівця пише кореспондент Kurjer-a Lwowsk-ого: "Вернувши з місцевостей навіщених повеною, доношу де-що з громад Гановець і Поплавник. Ті громади стоять від трех днїв під водою, ледве кільканацять хат на горбках сухі, всї инші залиті, а кільканацять хат вже завалило ся. Люде тиснуть ся до сухих хат, часть худоби загнано до сусїдних громад, а решта ричить з голоду і тревоги, що доводить селян до ще більшої розпуки. Гостинець краєвий, почавши від стації зелїзничої в Болшівци до Галича цїлком залитий. Вода стоїть майже рівно з насипом зелїзничим і може єго перервати. Рогатиньскій видїл повітовий вислав свого инжинєра Шварца, щоби спільно з делєґатом п. Лимановским удїлив нещастним помочи. Припаси поживи вичерпані. Громада Болшовець вислала до Гановець і Поплавник 400 бохонцїв хлїба. Дає ся чути великій брак соли, а спровадити єї не можна. Також ріка Гнила Липа виступає з берегів. Треба побоюватись ще більшого нещастя, бо вода прибуває а дощ дальше льлє. В Ганівцях двох людей тяжко недужих не можна винести, а одного умершого нема де поховати, бо кладовище залите".   З Єзуполя доносять, що вахмайстер тамошної жандармерії Вольдріх з товаришами Мазуром і Кульчицкими уратували з повени в Побережу 38 людей, а Вольдріх мало що сам не утратив житя і тепер лежить недужій з перестуди і труду. В Побережу забрала вода богато худоби, що пасла ся по другій сторонї Днїстра. Вода прибула так нагло, що люде ледве з житєм уратувались і не могли перевезти худоби. В Маріямполи забрала вода величезні сплави дерева тамошних підприємцїв, вартости около 8000 зр.   З Повергова коло Комарна пишуть нам: "Днїстер виступив з берегів. Вода позаливала луки і пасовиска, все стоїть під водою. Люде бідкають та руки ломлять, бо нема де пасти худоби, а тая ричить, аж сумно слухати, все то разом представляє страшний вид. Цїла околиця представляє ся як море. В Тершакові і Липицях стоїть вода в хатах."   Стан води на Днїстрі під Галичем від вчера обнизив ся з 4.30 метрів на 4.10. В повітї товмацкім стоїть під водою місто Тисьмениця і тринацять сїл. До многих сїл можна лише на човнах дістатись. Товмацкій видїл повітовий вислав 400 бохонцїв хлїба і зарядив дальшу доставу поживи. Оногди приїхав до Тисьменицї віддїл піонєрів з Перемишля.   В Гошові над Свічею вивозить віддїл піонєрів зложений з 36 людей під командою офіцера на 6 чайках людей з залитих домів і розвозить поживу.   Долина Бистрицї солотвиньскої стоїть під водою від Солотвини аж по Лисець. Вода залила вісїм місцевостей. В наслїдок виливу Бистрицї надвірняньскої потерпіли також значні шкоди підприємства будови зелїзницї Станиславів-Вороненка. Сїм кільометрів дороги, умисно збудовані підприємством, знищила повінь цїлком.   В західній Галичинї вилив Дунаєць під Тарновом і в повітї домбровскім так само як підчас страшної повени в роцї 1884. Засїви в многих місцевостях цїлковито знищені.   Вислока залила також простір від Ясла аж до Мєльца. Прибережні грунти всюди знищені.   Видїл краєвий ухвалив передвчера удїлити з фонду краєвого підмоги видїлам повітовим в Товмачи 200 зр., в Бібрцї 100 зр. на тимчасову поміч для селян навіщених повенею.   З Буковини доносять, що вода опадає, однако з усїх сторін Буковини надходять вісти про нові повени. Критий міст на ріцї Сучаві на гостинци до Ицкан, завалив ся, зірвало також два инші мости державні. Коло стації Гадікфальва вискочив з шин передвчера поїзд поспішний идучій з Черновець до Яс. Катастрофа наступила в наслїдок того, що вода підмулила насип зелїзничій. На щастє обійшло ся без людских жертв. Місто Радівцї так залите, що треба було многих мешканцїв дольожувати. Поля довкола Черновець стоять на 2 метри під водою.   Від Жидачева пишуть нам: Знов одно велике нещастє навістило наш край і нарід. Дня 2 н. ст. червня вилив Днїстер а єго повінь в нашій околици затопила слїдуючі села: Підгірцї, Турянівцї, Станьківцї, Підднїстряни, Чортория, Залїсцї, Бородчичі, Демидів і т. д. а зачуваємо що і Стрий широко розлив ся і особливо затопив село Межиріче а в части і Волцнїв. Сїножати, поля, паші, і пасовиска все то болотом, намулом і водою вкрите. Люде бідкають найбільше задля того, що худоба стоїть в дома і нема єї де попасти. Вода обняла простором до 3 миль і для зрітеля представляє ся величавий вид — но для нас селян-хлїборобів се сумний вигляд на будучність.   Дѣло 