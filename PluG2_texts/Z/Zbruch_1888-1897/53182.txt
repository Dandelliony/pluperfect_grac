Письмо з Парижа.

Париж, 21 червня 1891.
Дня 13 червня відбув ся у Сорбоннї на курсї професора Марселя Дюбуа відчит нашого земляка, Галичанина, п. Григорія Величка про ґеоґрафію Галичини і Буковини.
Оглянувши літературу ґеоґрафічну і звернувши у вагу на нові працї ґеольоґічні, роздїлив прелєґент Галичану і Буковину на окремі країни ґеольоґічні і висвічував відношеня их до сусїдних країв. Опісля розбирав ґеольоґію цїлих Карпат і частини, що належать до Галичини й Буковини, де вийшла різниця Татр і Буковиньских гір у жерел Золотої Бистрицї, що суть останками центральної полоси Карпат, різниця пісківцевих Карпат та малий розвій вапняної полоси. При ґеольоґії подільского плято і краківских горбів показало ся противенство их ґеольоґічного устрою і будови Карпат, малий простір их у нутрі австрійскої держави. В ороґрафії Карпат Татри вийшли окремо. Однаковість Карпат пісківцевих в ґеольоґічнім взглядї, брак значних долин тектонічних, незначні різницї у рельєфі — усе сходить ся, щоби утруднити раціональний подїл. З бідою можна розбирати окремо західні і всхідні Карпати, звертаючи увагу, що мимо загальних різниць, — от хоч-би н. пр. паралельности хребтів на всходї, великого розвою Підгіря на Заходї Галичини, і друге, — граница між обома частями вийде непевна, бо й границї різкі у природї рідко трапляють ся. Дальше описав прелєґент вязку долин підкарпатских, де область балтійска відповідає з незначними виїмками країнї морен і з періоди ледової. Горби краківскі, Поділє з Опілєм і Росточем, височини неоґенові полуднево-всхідної Галичини й Буковини творять серію височин майже паралельно до Карпат. При Поділю, казав прелеґент, треба звернути увагу, щоби не надавати єму самому черг характеристичних для малої єго частини на полудни т. є. ярів глибоких, ассіметричности збочей, безлїсности і понтійскої фльори.
В кліматичнім описї прелеґент зазначив велику вагу Карпат, що спиняють дощеві хмари з атлантійского океану. Не треба й не можна, на єго погляд, дїлити Галичини і Буковини на окремі области водні, коли у природї нема ясно визначених границь.
Про фльору нашої країни прелєґент сказав, що єї причисляють до полос балтійскої, понтійскої і альпійскої, але границь між ними нема, бо они змішують ся. Фавна альпійска ледви задержалась у Татрах, все инше належить до середно-европейскої полоси.
Що до народностей, то після п. Величка усяке обчисленє их у Галичинї і в Буковинї виходить невірним і неясним, коли жиди видають себе у Галичинї переважно за Поляків, по-трохи за Нїмцїв, та коли конфесійні різницї творять головну основу подїлу між Поляками а Русинами, через що теперішна галицка статистика не може мати великої наукової ваги.
В економічній частинї свого відчиту прелеґент виказав велике богатство Галичини на сіль та нафту. Соли тої більше як в усїм Зальцкамерґутї, а вартість соли і нафти добуваної що-річно перевисшає вартість всїх добутків гірничих цїлої Австрії з виїмкою вугля. Для Галичини дуже недогідно, що єї вугляний басен і область гірнича тулять ся у північно-західному кутку.
Рільництву в Галичинї і Буковинї, на погляд п. Величка, сприяє дуже плідна почва — лес, чорнозем подільскій — з виїмкою пісків з періоду ледового та дуже високих місць в Карпатах. Але нераціональна управа далеко зменшає користь, яку б можна мати з природного богатства. Худоби богато, та она никла, промисл і торговля незначні. Рівень культурний і заможність дуже низькі, хоч край з природи богатий та густо заселений, так що з Чехами, Моравою, Шлезком і Низшою Австрією творить найбільше заселену полосу Австрії. Центри населеня розсїлись головно на граници гір або Підгіря і долів. Над Вислою а ще більше над Днїстром, коли они пливуть в рівних долах, нема великих осель, бо обі отсі ріки галицкі, хоч і досить богаті водою, але не творять оживлених артерій торговельних, що скуплювали би населенє. Здавалось би, — казав п. Величко, — що Галичина, край виключно рільничій, повинен би скористати з угоди митової з Нїмеччиною, але збіже все зїдає ся густим населенєм на місци.
Відчит п. Величка був привитаний дружними оплесками усїх присутних, з котрих деякі тут-же казали прелеґентови спасибі за те, що подав им звістки про краї так мало відомі в Франції і виявив деякі погляди зовсїм нові в ґеоґрафічній літературі тих країв. Відчит сей має бути незабаром надрукований у одній з париских ґеоґрафічних часописей.
Хв. В—к. 