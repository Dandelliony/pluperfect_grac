Нові таблиці. — З Косова пишуть нам. — Так світ платить. — В черновецкім университетї.

З загальним обчисленєм людности в нашій державі злучено розпорядженє намістництва до ц. к. старостів, щоби они наказали війтам постаратись о таблиці з означенєм місцевости, де тих таблиць нема зовсїм, або постаратись о нові, де вже ті написи позатиралися. Не завадить отже зробити уважними наших патріотів по селах, щоби справи допильнували, т. є щоби написи ті були рускими, а єсли в обох язиках, то в горї нашим язиком і нашими буквами, а в долї латиньскими. Не маловажна то рїч, бо се оскорбляє чувство кождого Русина, коли переїзджає через руске село, а в нїм таблиця місцевости польска. Так само ті дороговкази, або як у нас називають "бовдури" — у нас самі польскі, рїдко де рускі! Тепер знова намножилось богато малих табличок з написами: Zaraza pyskowa, racicowa. Тут видко байдужність самих Русинів, у себе дома. Правда, що і в самім Львові гірка година той бідній Руси, єсли на самім будинку ц. к. намістництва єсть польска напись, а рускої дасть Біг! А ще більше обурює, що на новім будинку уряду почтового находить ся напись польска і нїмецка, тілько рускої нема?! А хиба Русини порта почтового не оплачують, рівно як Нїмці або Поляки? Ту вже крайна несправедливість і нетерпимість руского язика!
З Косова пишуть нам: В день именин цісаря Франц-Іосифа зайшов я на богослуженє до церкви — в як же-ж я зачудувався! Нїякої репрезентації урядів не побачив я в церкви, — навіть дїти зі школи поведено до латиньского костела! Так зиґноровано, так понижено руску церков в містї повітовім! Немов на сміх явився в церкви один-одинокій репрезентант — стражник финансовий... мов-би глядати контрабанди...
Так світ платить — можуть сказати жите села Ясеня в Калушчинї, що при послїдних виборах, завдяки трудам свого учителя Левицкого, віддали всї голоси свої на польского кандидата. Коли тамтого місяця явився в селї люстратор, висланий радою повітовою, щоби переконався, які шкоди наробила послїдна повінь на громадскій дорозї, виступив оден з селян і просив, щоби рада повітова допомогла громадї відвернути Лімницю в старе русло. П. люстратор, забувши очевидно на заслуги ясеньскої громади при виборах, відповів селянинови з гнївом: Idźcie do waszego posła, niech on wam pomaga! Так світ платить!
В черновецкім университетї відбулася минувшої пятниці инсталяція нового ректора д-ра Ем. Калужняцкого з великим, як звичайно що року торжеством. По богослуженю в православній соборній церкві і в церквах католицких урядися в красно прибраній сали промоційній президента Буковини бар. Пино з своїм секретарем гр. Кренвиль, маршалок краєвий бар. Василько Серетскій, президент міста Кохановскій, ген. Серачин з полковниками і официрами черновецкої залоги і много инших достойників. Коли відтак явилися власти университетскі і молодїж, а уступаючій ректор відчитав справозданє за минувшій рік і оголосив результат виборів нового ректора і деканів, виступив нововибраний ректор п. Калужняцкій і виголосив инавгураційну бесїду, в котрій дав погляди на поодинокі фрази розвою славяньскої филології (а именно: введенє христіяньства св. Кирилом і Методієм і славяньского язика в церковнім богослуженю в IX. столїтю; обновленє науки клясичних язиків в XV. столїтю; идея націонализму наставша з кінцем минувшого і з початком теперїшного столїтя, а відтак і идея панславизму наставша в трицятих роках.) На доказ, як стоїть наука славяньскої филології, досить вказати лиш на имена таких людей як Востоков, Даничич, Дубровскій, Копитар, Миклосич, Потебня, Шафарик, Ягич і др. Бесїду свою закінчив п. Калужняцкій окликом в честь цісаря а молодїж университетска і всї присутні повторили єго грімко. Під конець торжества привитали нового президента краю і всїх гостей. 