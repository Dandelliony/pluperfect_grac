Институт сс. Василіянок в Яворові.

Зъ Яворова.
Не раз не два довелось менї чути наріканя наших стареньких пан-отцїв та матерей, що нема такого заведеня на "бідній тій Руси", де би могли рускі панночки хорошо виучуватись своєї матїрної бесїди та придбати всякої потрібної до житя науки. І — най росте лихо — давали такі батеньки та матусеньки свої хороши, цвітучі дївчаточка от до якого конвікту "Тересіянок" або "Маґдалєнок", нехай там, мовляла, набирає науки та розуму. А дївчаточка идуть "аки ягнци на заколеніє" і виходять по кількох лїтах дуже розумними — чужим розумом... Розмовляв я раз з одною институткою, що кінчила "едукацію" у Львові в якімсь польскім заведеню, а була се Русинка з бабки-прабабки. Набалакала менї богато богато з польскої исторії, про польских бардів, про музику польску, заграла менї одну "шумку" Завадского тай тутки вкінчилась єї мудрість. Про подїї свого рідного народа, про великого батька кобзаря з-над Днїпрової саги — не вміла сказати анї пів словом. З-під пальцїв єї не загудїли у фортепянї ревні мельодійні, серце пориваючі звуки рускої піснї... Ба, що більше — она не вміла навіть добре говорити рідною мовою, а о писаню руских букв вже анї погадати... Пробіг, щира правда! Ось вам институтка, потїха татунця і мамуньцї... А таких у нас богато богато...
Яка-ж сему причина? Не вже-ж таки у нас нема нї одної якої-такої институції наукової для руских дївчат, що треба их давати аж до чужих институтів та приголомшувати потому тоту дрібку чувства любови до рідної матери та гамувати розвій сил моральних? Ба нї! Єсть у нас заведеня, котрі гарно процвитали-б і видавали би землици рускій чи-одну хорошу доню, — так що-ж? — пусткою світять! Самі свої не підмагають их; радше дадуть дитину "у чужую казамату, нїж у рідну руску хату." Наші людоньки жадають від свого института чогось такого, що часом і годї вволити, а від чужих приймають все за добрий гріш...
Маю тут на примітї 8-клясове заведенє сс. Василіянок в Яворові. Я зачував чи-раз наріканя в декотрих наших родинах, що заведенє в Яворові не конче відповідно уладжене. Не знаю, як оно було давнїйшими часами, я лишень скажу, як оно виглядає тепер.
Коло горішної церкви білїє монастир сс. Василіянок; коло него зеленїє хорошій сад; навкруги розпростер ся красний огородець, повний пахучого зїля, дальше огород з яриною. З одної сторони огорода вєсь крутою блискучою стяжкою річка Шкло. В тім-то монастири єсть институт для руских дївчат під доглядом самих монахинь і під начальним доглядом настоятельки. Комнати, в котрих перебувають ученицї, просторі і здорові; такі-ж комнати до науки, котрих єсть вісїм, так само, як кляс єсть вісїм. Осібні суть комнатки де учать грати на фортепянї, і т. д. Учениць в институтї єсть до 60, а з доходячими щось 70. Учительок удержує заведенє пять; дві учать також гри на фортепянї. Побіч того розвиваєсь постепенно в кождій клясї наука рисунків і співу. З головних предметів трактують там з особлившою пильностію язики рускій, нїмецкій і польскій. Кождого з тих язиків удїляє фахова учителька. Тут можемо лиш се піднести, що руским заведеням того рода брак відповідних підручників до науки руского язика і рідної словесности. Науки реліґії удїляє тутешний сотрудник о. Костик, а для учениць латиньского обряду [котрих єсть кілька] лат. сотрудник кс. Оберц. Роботи ручні виконують ся під проводом с. Ольги С. Кождого місяця відбуваєсь конференція, а провідник яворівскої школи народної п. Маренин відвідує кілька разів місячно заведенє підчас науки, щоби переконатись о успіхах повірених заведеню учениць. Керму цїлого заведеня держить о. Дубравскій з Рогізна [по бл. п. о. Іосифі Лозиньскім] і єму за совістність, за приналежне виконуванє морального обовязку належить ся повне признанє.
Так маємо заведенє, де може кожда руска дитина зовсїм хорошо підучуватись. Лиш два такі заведеня рускі истнують у нас: у Львові і в Яворові, а й тоті порожні, бо наша интеліґенція по найбільшій части иґнорує их... Не кажу, що по-над яворівскій институт вже нема лїпшого під сонцем, — кажу лишень, що все-таки не стоїть він так лихо, як се де-хто оповідає. Нехай би лиш наша суспільність показалась трохи патріотичнїйшою та посилала своїх дїтей у рускі институти, тогдї й они самі зацвили б, піднеслись би висше, — а так стоїть им часто-густо сильною запорою до розвою брак фондів. От хоч-би й яворівскій институт. Коли би було більше учениць, стояв би институт далеко лїпше, а тут и платня не така велика, ну, а декотрих дївчат убогих институт удержує майже даром...
Одно маємо охоту порадити настоятельству яворівского заведеня: Було би хорошо — устроювати від часу до часу вечерницї в память наших співцїв народних, щоби такими споминами підносити духа молодих пташок руских. Що се заведенє в монастири — то нїчо не шкодить. Вечерницї такі повинні устроювати самі ученицї під доглядом своїх учительок. Наша церков не повинна і не може ставити запори розвоєви національному. Гадаємо, що наші патріотичні учительки запишуть глубоко в серци своїм те, що винні матери Руси яко єї добрі дочки. Тогдї і публика наша скорше отямить ся, стрясе з себе тоту апатію, з якою відносить ся до руского института. І зацвите гарно один цвіт більше на народному поли. Щасть Боже при важкім великім трудї!
С. Я. 