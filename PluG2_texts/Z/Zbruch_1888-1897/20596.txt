Наука, штука і литература.

Сими днями появився з друкарнї ІІІ-тій випуск переложеної на україньско-рускій язик монографії Н. Костомарова: Богдан Хмельницкій. Єсть то вже ХІ. том рускої Історичної Библіотеки, видаваної професором Ол. Барвіньским. Містить він в собі 11 листів друку і обнимає період историчних подїй на Руси, що лучились по злопамятній битві під Берестечком, аж до знищеня подільского місточка Буші Ляхами. Період то страшний, а Н. Костомарів описує єго так само вірно і драматично, як і два перші томи своєї славної монографії. Війна, що з першу розпочав Богдан Хмельницкій з-за своєї і з-за кривд козацкої суспільности, запалила весь нарід україньско-рускій і сталася війною національною — а по причинї голошеної як руским, так і польским духовеньством круціяти — религійною, і прибрала по берестецкім на Козаках погромі знамя війни невмоленної екстирпаційної. Стефан Чарнецкій і всї инші полководці польскі палили і вирїзували в пень всї місточка і села на походї в Україну і не щадили нїгде нї віку нї пола. Так само, ба навіть лютїйше, поступав собі князь Ярема Вишневецкій. Він бо навіть ранених і заморених голодом в пустини полонеників вирїзував до лаби, де их тілько заскочив по берестецкій битві. Однак та варварска лютість не устрашила народу україньско-руского. Він не корився перед врагами, а гордо умирав з мечем в руках, на розвалинах своєї ватри. Ненависть Русинів до Ляхів була так глубока, що многі місцевости, як Трилїси на Українї і Буша на Поділю, не хотїли навіть слухати о помилуваню і ласці королївскій, а волїли вигинути бючись до останної каплї крови. Жінки оборонялись вилами та косами, а вкінци кидали свої діти в огонь і заколювали друг-друга, щоб лише живцем не попастись в руки ненавистним Ляхам. Розюшенє народу руского против Поляків було так несказано велике, що коли прийшли комисарї польскі до Білої Церкви списувати нову угоду, розлючена чернь була-би их розірвала на кусні, коли-б Хмельницкий був не запоручив, що комисарї — не Ляхи, а з литовскої та рускої крови. Ненависть та племінна до Поляків пхала Козаків в союз з Татарами і Турками, і кинула их наконець в рамена Москви. А треба знати, що Москва була несимпатична Козакам, а навіть духовеньству україньскому, бо козаки не дуже вірили Москві, мали страх перед зелїзним московским централизмом, а духовеньство з митрополитом кієвским на чолї волїло підлягати патрїярсї цареградскому анїж московскому митрополитї, хоть опіка грецка далеко більше коштувала. Але-ж, що я маю розписуватись о подїях, що их містить III-тій випуск знаменитої монографії Н. Костомарова? Хто цікавий, нехай читає.
Язик переводу єсть чистий, форми правильні, а синтаксис славяньско-руска. Ми, галицкі Русини не пишемо так чистою русчиною. Але і в перекладї находяться місцями слова не конче удачні, а через силуванє не попасти в макаронизм московскій, вийшли декотрі місця не ясно, або і зовсїм не зрозуміло. То вже однак доля всїх перекладів і анї в одній словесности старій, тим менше в новій, якою єсть наша, не найде перекладу, котрому не можна-б дечого закинути. Длятого треба бути вирозумілим. Кождий автор вносить в розцвітаючу словесність свої слова і свій провинціялизм. Нам належить учитися від кождого і переймати, що добре або любе, а без гнїву залишати те, що нам не до вподоби. Моє переконанє єсть, що тілько з любою і поблажливостію писані критики могуть жертвуючих-ся наших словесників загрївати до нових жертвенних праць, образувати наш язик і підносити до розцвіту словесність нашу.
Видавництво таке, як Руска Исторична Библіотека єсть для нашого язика і для україньско-рускої литератури працею дуже важною і хосенною; оно повинно найти місце в кождім домі рускім і кождий Русин повинен в нїм розчитуватись, а розчитуючись віддасть він певне честь тяжкому трудови, що єго безкористно, тілько з патріотизму приняв на себе многозаслужений професор Ол. Барвіньскій. — К. Н. Устіянович. 