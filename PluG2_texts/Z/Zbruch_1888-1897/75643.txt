Обіжник епископа Юліяна Куїловского.

У Львові дня 19 н. ст. сїчня 1893.
Маємо перед собою обіжник, виданий Преосв. еп. Юліяном Куїловским під днем 20 грудня 1892 до ч. 454. Обіжник сей надписаний: "Пречестний Отче Декане!", а змістом своїм вяже ся до звістного обіжника презідії намістництва галицкого, в котрім ударено на руске духовеньство взагалї, докоряючи єму матеріялізмом і занедбуванєм обовязків церковних.
Преосв. епископ станиславівскій чув ся спонуканим згаданий обіжник презідії скоментувати. В коментарі констатує епископ Юліян ще раз, що такій обіжник истнував і був адресований до духовеньства руского всїх трех епархій. Ординаріяти львівскій і перемискій узнали за відповідне обіжник сей сховати до актів, бо годї було солідаризуватись з инсинуаціями єго, виміреними против духовенства взагалї. То схованє до актів значило стілько, що властям світским вільно вправдї контролювати дїланє поодиноких священиків і про их невідповідне званю поведенє доносити властям церковним, але кидатись на духовеньство взагалї, з котрого чейже бодай одна частина точною єсть в своїх обовязках і не підпала під грубий матеріялізм — того не вільно.
Инакше зрозумів сей обіжник презідії намістництва Преосв. епископ станиславівскій. Він приймив єго яко добру монету, в христіяньскій покорі, і жадає, щоб духовеньство єго єпархії заміти там починені "розважило". Як св. Петро вирік ся хвилево свого Учителя, так, думає епископ станиславівскій, міг і неодин священик забути на свої обовязки, гнетений журбами житейскими. До загалу духовеньства свого Преосв. Юліян не звертаєсь. Противно, єсть він того пересвідченя, що суть у нас ревні священики. Тим відпер бодай в части звістний обіжник презідії намістництва і сконстатував, що заміти того-ж обіжника против всего духовеньства були безосновні. Він лиш длятого звертає увагу на сей обіжник, бо один священик невідповідним поведенєм своїм кидає лихе світло на загал духовеньства руского, котре чейже становить одно тїло. Наколи суть одиницї, котрі докори обіжника могли би діткнути, то еп. Юліян бажав би і ті одиницї справити на добру дорогу і посїдати духовних таких, котрим би з жадної сторони не можна докорювати матеріялізмом або недбалостію в виконуваню принятих на себе обовязків.
З сим уступом обіжника Преосв. епископа станиславівского можна би ще згодитись, бо уступ сей все-таки відпирає заміти, починені з звістних сфер всему духовеньству рускому. Але в посланію епископа Юліяна суть річи, против котрих кождий Русин мусить запротестувати. Епископ Юліян звертаєсь, прим. сказавши, против того, щоби духовеньство руске закладало читальнї, котрі, по гадцї епископа станиславівского, "більше шкоди духовної як користи приносять", а замість любви народової (?) розбудили у селянина нашого любов власну і зарозумілість". Сей уступ пахне дуже ретроґрадностію. З таким поглядом не лиш на читальнї, але на образованє народа сїльского взагалї ми доси здибувались лише в сферах шляхотско-паньских, котрі заєдно голосили і голосять, що "хлопови лиш до цїпа і плуга". Чи епископ Юліян думає, що читальнї не є розсадником добра? Чи лучше буде, як священик не буде интересуватись читальнею? Чи лучше буде, як читальнї усунуть ся з під впливу духовеньства руского, а попадуть від впливи, приміром, радикалів, о котрих він також згадує в посланію своїм?
Згадуючи про селян наших епископ станиславівскій називає их "тяжкими до працї і заробку". Нам здаєсь, що і на тім поли еп. Юліян пійшов за далеко і висказав той суд не на власнім досвідї, але наслїдуючи опінію польскої праси, котра, спихаючи вину еміґрації селяньства до Россії з себе, розказує нинї казку о вродженій лїни селянина руского.
Епископ Юліян радить також духовеньству епархії своєї, щоб оно проповідницї не уживало до "справ світских, виборів і т. д." Нам, признаємось, не звістно, щоби якій-небудь священик рускій до таких річей уживав проповідницї. Наколи однакож интенцією еп. Юліяна було сказати духовеньству рускому, щоб оно взагалї не интересувалось справами світскими, то скажемо єму щиро, що рада єго буде безуспішною, бо духовеньство наше розуміє, що оно має також повні права горожанина австрійского і ті права, именно при "виборах" виконувати мусить з становиска національного. Ми розуміємо, що в интенціях деяких сфер лежить то, щоб духовеньство руске було апатичне для "справ світских". Але чи такій космополітизм лучшій від національного духа? Чи еп. Юліян вірить, що посли, вибрані без впливу духовеньства руского, будуть щирійше заступати права церкви нашої і народности рускої?
Еп. Юліян станиславівскій каже дальше, що вступивши на престол владичій в Станиславові застав "много недостатків". На той темат не будемо спорити, але єсть то докір попередникови на престолї епископскім. Нам пригадуєсь при тім одна фацеція. Инспектор шкільний застав в одній клясї слабі успіхи в науках. Професор тої кляси звиняв ся, що він, переймаючи сю клясу, застав учеників слабо підготовлених. На те дістав від инспектора відповідь таку: Боюсь, щоби ваш наслїдник в тій клясї не сказав знов, що з ваших рук відобрав учеників також слабо підготовлених.
В дальших уступах посланія радить еп. Юліян не жадати надмірної плати за треби епітрахильні, уживати при богослуженях монстрацій і суплікацій, не уживати стихарів в цвіти (!) і т. д. Справи ті суть чисто церковної натури і ми их не хочемо тикати.
Суд о цїлім посланію зволять собі читателі "Дѣла" самі виробити. 