З під Маґури.

[Одна велика хиба при наслїдствах селяньского майна.]
У наших селян в горах єсть уже давна практика, коли єсть більше дїтей, женити найстаршого сина або приймати зятя до доньки. Молодші доростають та помагають ґаздувати, звичайно пасуть худобу. Коли-ж приходить час і молодших з людьми зрівнати, отець, або коли єго вже нема, старшій жонатий брат чи шваґер глядає місця молодшому на боцї. Идуть свати, коли щасливо, наступає згода, при чім за молодця треба дати більше, як за дївку, як коли то і 200 зр. або і більше готового гроша, до того деколи зо два добрі кусники поля, дві корови, зо дві вівцї, лоша, кілька кірцїв присївку, і нову одїж. Де більша родина, там той, що лишаєсь на батьківщинї, має много видатків і нераз так задовжить ся, що й світ єму не милий і сам не знає, коли з довгу вилїзе. Аж ту нераз в такій прикрий час приходить ся не одному чи по вітци, чи по кім иншім списувати инвентар і оплатити перенесенє, шкільний фонд, судового відпоручника, звичайно нотаря, просити суд о интабуляцію, де вже ґрунтові книги заведено.
Треба признати, що ві гірских селах староміского повіта тії, що взяли сплату з ґрунту, при спадковій пересправі не роблять собі претенсії і відступають свої права до спадщини тому, хто их звінував. Таким чином той, що остав ся на ґрунтї, оплативши всї належитости, може спокійно сидїти та не сушити собі голови другими спадкоємцями.
Цїлком инакше водить ся при посмертних пересправах в турчаньскім судї. Там єсть в многих селах досить дрібної ходачкової шляхти, н. пр. в Висіцку, Ильнику, Комарниках, Лосинци, Яворі і других. У тої шляхти найрізнороднїйші процеси — то хлїб насущний, при чарцї на шинку, дома і в Турцї, або на якій оказії правничі терміни не злазять з язика, тілько і чуєш, що: донація, цесація, квітація, дупліка, тріпліка, квадрупліка — думаєш, що се сходини польскої палєстри! Тая охота до процесів, до доходженя свого права, обняла в турчаньскім як найширші круги з сельского населеня, особливо тамтуди, де поблизше живе дрібна шляхта наведених і других сел. Суд повітовий в Турцї піддержує тую охоту до процесованя, хотячи при посмертних пересправах станути на становищи безсторонного судьї, переводячи букву закона, щоби нїкого не скривдити. А через переведенє посмертної пересправи кривдить ся нераз найбільше того, що лишив ся на батьківщинї. Нераз такій селянин повінував молодших, на що добре задовжив ся, зменшив живий инвентар, спустошив комору і сусїки з збіжем, а про своє віно, що взяв з жоною, і не згадуй! Аж ту суд признав всїм рівну претенсію, і лучав ся, що член родини з боку і маєтнїйшій і засібнїйшій процесує ся о свою пайку, хоть і віно взяв і по справедливости повинен би був зречи ся всякої претенсії, бо инакше скривдить немилосердно того, що остав ся на батьківщинї! Добре слово судового відпоручника і представленє, що й другому треба жити, а може не оден зрік би ся своєї претенсії. А то помножують ся судові аґенди, безнастанні спадкові оплати, починає ся довга тяганина то до суду то з суду, страта часу, безконечні видатки, ненависть і ворогованє, а вкінци, вже що найменше, оден из спорючих сходить на біду. А певно, суд поступає по справедливости, переводить приписи закона спадкового. 