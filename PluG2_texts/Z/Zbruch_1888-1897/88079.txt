В справі борби латиньского духовеньства против рускої церкви.

Аґітації против рускої церкви і руского духовеньства, підняті особливо від часу католицкого віча в Кракові, звернули вже вкінци на себе увагу й "Душпастира" і він в 4-ім числї з сего року умістив в тій справі статью під заг. "Чи се по католицки?"   Автор статьї на вступі висказує жаль, що "не скінчились напади на рускій обряд і на духовеньство руске, не настав спокій, не водворилась гармонія, взаїмна любов і обопільне зрозумінє відносин у католицкого клира двох католицких обрядів; що по часї безпідставного невдоволеня, нічної блуканини по своїх власних нивах не настала вже раз тая пожадана згода так потрібна для церкви католицкої в нинїшних часах"... хотяй "непонята річ, як можливим єсть обопільне недовіріє, нехристіяньске підозріванє, незгода і несправедливий гнів між тими, котрі, правда, відмінними на внї дорогами до одної стремлять цїли..."   Дальше автор статьї в "Душпастири" покликавшись на місії уряджувано руским духовеньством, на товариство св. Ап. Павла, на реколєкції для духовних і для світскої интеліґенції — питає латиньских ксьондзів: "Чи ще вам мало?" Сей рух — віщує автор — ишов би дальше й ширше: "двигнув би ся на всхід до Чорного моря, до братів Русинів-Українцїв, над синій Дунай і кроваву Маріцу до братних Сербів і Болгарів, над море Еґейске до споріднених обрядом Греків, сли би... сли би не нищеня того нашого руху католицкого... Єсть у нас сторож пожарна, є гасителї того огня католицкого — польскі священики. Се не здогад, не підозріванє, а обєктивна правда, сумна правда! Від якогось часу появляють ся спорадичні факти нервової працї против нашого обряду, працї унятої в систему, що має на цїли гашенє того огня, киданє полїн під ноги! Не брак на те доказів." і автор наводить ось такі докази:   1) По бесїдї Впр. митрополита в соймі повній любови, одушевляючій до мирного сожитя двох братних народів — дневники польскі зо здвоєною силою кинули ся на наш обряд і священьство. Тим більше огорнув нас сум і жаль!   2) Як то назвати, яким словом напятнувати та понижаючи прізвища, котрими обсипують нас дописувателї Priegląd-y? На яких засадах католицкої віри і любови оперли ся они, називаючи нас з погордою "ruskimi popami" і "świaszczenikami" в противставленю до себе яко "kapłanów" і "księży"?!   3) Но як велика то злоба і заїлість незгідна з духом Христовим надавати комусь згірдні епітети, все-таки не дорівнює злобі дописувателя "Przegląd-y [N.48], публикованій прилюдно в ґазетї, що "рор ruski nadużywa spowiedzi".   4) Але що нас найбільше болить, то се, що чч. дописувателї Przegląd-y сміють в церкві католицкій, котра єсть одна і нерозлучна, вилучити одну велику частину вірних і один цїлий нарід католицкій враз з єго обрядом, не даючи єму права звати ся именем матери, котра яко "кріпость" стоїть і стояти буде непорушена, бо спочиває на скалї Петра, Христом заснована. Так о. Ґромніцкій з Бучача [Przegląd N.50.] назвав костели кріпостями католицизму — церкви же рускі, з причини зближеня обряду нашого з православним, тим именем не тілько повеличатись, але о нїм і снити не можуть..."   Полємики автора статьї в "Душпастири" против усїх тих напастей не наводимо, а констатуємо лише факт, що вже й "Душпастир" не міг не виступити енерґічно против згаданих аґітацій і мусїв вкінци запитати польских священиків: "чи то по католицки"?   Жаль лише, що автор статьї в "Душпастири" або сама редакція тої церковної часописи не витягнула консеквенції з цїлої тої исторії, а се річ дуже легка, коли зважити, що як раз потім, коли князь рускої церкви голосить любов та згоду братню в соймі, коли їде на польске віче католицке до Кракова, — як-раз потім підносить ся така безпамятна аґітація против рускої церкви...   Дѣло 