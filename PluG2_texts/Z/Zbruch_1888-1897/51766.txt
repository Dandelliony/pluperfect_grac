Фотоґрафія в природних красках.

На першім зібраню клюбу любителїв штуки фотоґрафічної у Львові представив п. Теодор Шайнок в дуже занимаючім і старанно обробленім викладї результат дотеперішних проб, віддавати фотоґрафічно образи в красках природних. В перших часах від р. 1810 до 1849 занимали ся тим винайденєм Лєґок, Слюґ і Гершель, результати однакож були невдоволяючі. Лїпше поводженє мали Бекерель, Поатвен і Ніпс де С. Віктор, котрий на всесвітній виставі парискій в р. 1867 предложив проби своїх фотоґрафій різнобарвних, але спосіб витвору тих фотоґрафій був так скомплікований, що сумнївались о можливости дальшого поступу і через більше як 20 лїт не занимали ся тим винайденєм. Аж в р. 1890 Верреш, фотоґраф в Колошварі, надіслав до Відня і Берлина дуже точно викінчені різнобарвні фотоґрафії, доказуючи, що одержанє красок безпосередно дїланєм сонця є можливе. Перед кількома місяцями виступив д-р Ліпман, член академії францускої з новою окремою теорію о недвижимости филь етеру, творячого світло. Теорія єго оперта на результатах виказує, на якій підставі і якими средствами можна одержати барви фотоґрафічні. Ті засади подав прелєґент, сподїючись, що на підставі строго наукових розслїдів Ліпмана вже в недалекій будучности можна надїятись розвязаня сеї гарної і далекосягаючої квестії. 