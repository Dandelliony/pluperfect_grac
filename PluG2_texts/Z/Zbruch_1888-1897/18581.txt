Депутація соймова. —  Спекуляція львівскої урядової газети. — Дрібні вісти. 

Депутація соймова, що їздила до Відня дякувати цісареви за наданє княжого достоїньства краківскому єпископству, не була на авдієнції у цісаря і не дякувала єму. В четвер минувшого тиждня мала бути авдієнція, а в середу перед полуднем уже в замку цісарскім стало звістно, що цісаревич Рудольф застрїлився. Маршалок краєвий гр. Тарновскій і вицемаршалок митроп. Сембратович, прибувши уже до Відня, остались там аж до дня похоронів і аж по похоронах повернули во свояси.
Спекуляція львівскої урядової газети. Манифест цісаря: "До моїх народів" у Відни і певно також по инших містах розлїплено зараз вчери яко плякат на рогах улиць. У Львові дїєсь инакше. "Gazeta Lwowska" видала рано надзвичайний "додаток", наймила "батярів" і ті манифест цісарскій до народів продавали по містї за 3 кр. На се обурюються навіть польскі газети. "Давнїйше памятаємо — пише "Kurjer Lw." — бував инакшій звичай. Манифести цісарскі розлїплювано плякатами, щоби всї люде могли читати. Нинї офиціяльні фигурки роблять собї з манифесту спекуляцію на моду чорної биржи, надуживаючи кольпортажи, котра иншим дневникам, оплачуючим стемпель, єсть заборонена." Нинї появилися вже плякати з манифестом в язиках рускім, польскім і нїмецкім.
Дрібні вісти. Дня 3 н. ст. лютого помер у Львові Мечислав Левандовскій властитель Кривиці і Белзця, бувшій организатор повстаня польского з р. 1863 а потім маршалок повітовий. — Намістник гр. Баденій прибув вчера з Відня до Кракова. — Маршалок гр. Тарновскій повернув з Відня до Львова.  