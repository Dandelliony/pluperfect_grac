Відозва.

До Галицко-руского народу!   З нагоди Свят Різдвяних і Нового Року витаємо Вас Дорогі Земляки і приносимо Вам сердечні желаня идучи за приміром дорогих Батьків наших.   Веселих Свят і Щасливого Нового Року.   Дай Боже, щоби Ви були здорові та щасливі, щоби Вам родила нива обильно золоте зерно, щоби худібка красно Вам ховала ся, щоби Ви діждали ся потїхи з дїточок Ваших, щоби не зазнали хороби, болю, журби нї клопотів, — а за те мали много гаразду і щоб Ви в щастю здоровлю прожили многі лїта! За ту просимо Вас з щирого серця, щоби Ви і про нас не забували, і щоби нам красше коляду прислали т. є. обильні датки на будову нашого руского народного театру.   Коли-ж красша нагода збирати датки на тую патріотичну, високу і пожиточну цїль, як не тепер? Чоловік радо дає, коли зачує коляду: Гей дай Боже! В цїлій громадї, мов би в одній великій родинї, гомонять веселі пісни, радує ся вся твар Божа!   Именно до Вашого серця пукаємо нинї Високоповажане Духовеньство наше! Ви то були завсїгди проводирями і иніціяторами при кождім патріотичнім дїлї; тоє, що до нинї наш нарід має, Вам найбільше завдячує. — Ви і на нарід умієте найбільше вплинути, і єго до кождого патріотичного дїла спонукати. Тож не залишайте і тепер нашого дїла, а благословити Вас будуть потомки наші з роду в рід. От при нагодї Різдвяних Свят виберіть хлопцїв і дївчат, най идуть по селу колядувати на фонд руского театру. Побачимо, хто більше заколядує: чи хлопцї чи дївчата? — А имена рускої громади, що причинить ся тим чином складкою для нашого театру, будуть записані на памятку вічну в "Золотій Книзї". От в Святу Недїленьку перед Рождеством зволить Пан-Отець перед Службою Божою зганути громадї, що буде читати акафіст на упрошенє ласки Божої для щасливого поведеня будови руского театру, промовляючи до прихожан, що годило би ся, щоби бодай кождий ґазда і ґаздиня кинули по крейцару на тоту цїль. — Имя громади буде знов вписане до пропамятної Золотої Книги.   От при вінчаню годить ся, щоби молоді в так важний день для себе на цїле житє, дати по лептї на жертвенник вітчини, — а з ними і родичі молодих і свідки і всї гостї і т. и. Тим чином збере ся красна сума для нашого театру, а Ви сповните красне патріотичне дїло!   Тож підносимо голос з глубини душі, Отцї духовні! спомагайте нас! Коли поведе ся нам наше велике дїло, світ побачить, що Русь жиє!   Датки просимо присилати під адресою: Комітет будови руского народного театру у Львові, ул. Вірменьска ч. 2.   Від комітету будови руского народного театру.   Дѣло 