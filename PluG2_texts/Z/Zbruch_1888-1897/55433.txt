Відозва

Сповняючи ухвалу загальних зборів в Коломиї з дня 16 (28) серпня 1890 р. і обовязок вложений §.23 статута, Головний видїл товариства "Просвіта" запрашає Вп. членів товариства на ХХХІІІ-ті загальні збори товариства, котрі відбудуть ся в Тернополи дня 27 серпня (8 н. ст. вересня) 1891 р.
Головний видїл шле всїм членам товариства горячій і сердечний привіт і надїє ся, що на сей поклик збере ся хоч тисячка членів товариства, щоби довідатись, що зроблено, як розвиває ся наша "Просвіта", і порадитись над сим, що дальше робити, аби товариство ще красше розвилось.
Тож спішіть з усїх усюдів нашої дорогої батьківщини до Тернополя, а сповняючи сей патріотичний обовязок, придбаєте собі заслугу около великого дїла народної просвіти!
Заохотїть і других громадян, щоби спішили до Тернополя і вписали ся в члени "Просвіти"!
Кличемо до всїх, в чиїх грудях бєть ся руске серце, без огляду на вік, пол і стан, щоби зволили прибути на торжество народне!
Програма зборів слїдуюча:
1. О годинї 8 рано торжественне богослуженє в церкві приходскій з парастасом за померших членів товариства.
2. О годинї 10 перед полуднем відкритє загальних зборів головою товариства, о. д-ром Омеляном Огоновским.
3. Вибір голови зборів, двох секретарів і чотирох скрутаторів.
4. Справозданє секретаря, касієра і економа товариства за рік адміністраційний 1890.
5. Справозданє комісії контрольної.
6. Вибір девятьох членів і пятьох заступників до Головного видїлу.
7. Вибір голови товариства з між видїлових.
8. Вибір контрольної комісії з трох членів.
9. Внесеня членів.
З Головного видїлу товариства "Просвіти" у Львові.
Д-р Омелян Огоновскій, голова товариства "Просвіта".
Володимир Лаврівскій член видїлу товариства і директор канцелярії. 