◦ ◦ ◦ ◦ ◦ ◦ ◦ ◦ ◦ ◦

Депутація міста Львова їздила сими днями до Відня, щоби порушити там в компетентних кругах кілька важних справ міских. Крім справи будови двірця зелїзничого на площи Сольских, порушено ще між иншими справу реформи акцизи міскої і справу заложеня школи кадетскої у Львові. Що-до будови двірця на площи Сольских: міністер Ґутенберґ піднїс технічні і фінансові трудности сеї справи, однак сказав, що просьба депутації не буде відкинена, a limine, але точно розслїдить ся. Міністер покликував ся на те, що львівска дирекція руху заявила кілька разів, що будова двірця в тім місци не дасть ся перевести. — В справі акцизи для Львова домагала ся депутація реформи єї в тім напрямі, щоби конечні средства живности були вільні від оплати, як то є у Відни. Міністер Білиньскій заявив, що правительство видасть спеціяльну уставу акцизову для Львова, однак з застереженєм, що скарб державний не потерпить нїякої шкоди та що рівночасно з увільненєм від оплати конечних средств живности, піднесе ся оплату від предметів люксусових. На сю послїдну евентуальність депутація радо згодилась. В справі школи кадетскої міністер Рітнер пояснив депутації, що наколи рада міска не визначить ще в сїм роцї місця під будинок, то міністерство війни вибудує школу кадетску в иншім краю. Справа що-до місця під будову вже порішена, тепер відбувають ся проби що-до води, а незабаром ся справа цїлком полагодить ся а Львів буде мати школу кадетску.   За обманьство ставали сими днями перед трибуналом судьїв присяглих в Станиславові три селяне і одна селянка з Цїневи, повіту калуского. Справа була така: Илько Олексин і Юрко Павич постановили затягнути позичку в калускім товаристві задатковім на грунт — однак не на свій, але Анни і Михайла Библів. Отже намовили Стаха і Катерину Турчинів, щоби пійшли з ними до Калуша і представили их нотареви пок. Мих. Бачиньскому за Библів. Нотар зробив три скрипти довжні на річ калуского товариства задаткового, а Турчини підписали ті скрипти яко Анна і Михайло Библи, побрали позичку і подїлили єї між себе, так що Илько Олексин взяв собі 200 зр., Юрко Павич 150 зр., а Турчини 60 зр. Справа пійшла добре. Аж по часї зявляє ся одного дня у Михайла Библа екзекутник і фантує всї движимі річи на покритє залеглих рат банкових. Катерина Библова, свідома того, що нїколи грошей не позичала a навіть нїколи в Калуши не була, зробила донесенє до суду і нитка по нитцї обманьство викрило ся. Трибунал засудив на підставі вердикту cудьїв присяглих [котрі заперечили питанє що-до наміру несеня шкоди висше 300 зр., а потвердили таке питанє що-до шкоди висше 25 зр.] Илька Олексина на пять місяцїв, Юрка Павича на сїм місяцїв, Стаха Турчина на три місяцї вязницї, а Катерину Турчинову увільнив.   Сезон оперовий в Кракові зачне ся 10 червня і тревати буде до 15 серпня. До виступів заанґажовано кільканацять визначних польских артистів і артисток, а також панну Саломею Крушельницку і п. Александра Мишугу. Хори складають ся з 60 осіб, а орхестрою управляти буде п. Ярецкій. Репертоар уложений з 20 опер, між котрими находить ся також Lohengrin Ваґнера, Prodana nevesta Сметани і нова опера польска Goplana Желеньского. Торік такій самий сезон оперовий в Кракові принїс підприємцям пп. д-рови Бандровскому і Гелєрови гарні успіхи матеріяльні.   У Величцї оногди в ночи розбудив мешканцїв страшний гук мов-би від грому. Се якась злочинна рука підложила набій динамітовий під малий старий костел св. Себастіяна. Динаміт урвав одну часть костела, а прочу часть ушкодив. За злочинцем глядають.   Дрібні вісти. Маршалок краєвий ґр. Стан. Бадені виїхав з жінкою на кілька днїв до Берлина. — В Єгиптї вибухла сильна холєра. — В Золочеві застановили роботу мулярі при будові касарнї для оборони краєвої. — В Бруксели арештовано поліційного комісаря Куртоа під закидом убійства ґрафинї Генрі за-для рабунку; в мешканю єго знайдено річи ґрафинї. — Дня 1 мая відобрала собі житє в Сатмарі на Угорщинї дочка богатого фабриканта возів Іосифа Надя, кинувша ся в ріку; причиною самоубійства було те, що при испитї на учительку не могла відповісти на одно питанє і того она не могла пережити.   Дѣло 