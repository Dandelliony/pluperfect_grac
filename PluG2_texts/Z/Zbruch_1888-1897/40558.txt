Дїяльність Віденьскої Israelitische Allianz в Галичинї. — Гарна ґімназія. — Штучний дощ.

Дїяльність Віденьскої Israelitische Allianz в Галичинї.
Ми вже подали були короткі вісти о дїяльности сего товариства, а тепер доповнимо их після справозданя з дїяльности за р. 1889. Школи народні удержує Allianz: 4-клясову в Заболотю (від р. 1884), де тепер учить 4 учителїв а ходить понад 100 учеників; 3-клясову в Бродах з 140 учениками; 4-клясову школу в Станіславові, субвенціоновану громадою, о 8 учителях і 250 хлопцях; школу в Волянцї о 4 учителях а 130 дїтях, по части христіяньских; вкінци школу в Коломиї о 7 учителях. Крім того вже в сїм роцї утворено нову школу народну в Бориславі. Товариство подало субвенцію громадам; у Львові, Болехові, Стрию, Ряшеві, Жовкві, Рогатинї, Бродах (для дому сиріт і для заведеня для дївчат), Глинянах, Бібрцї, Збаражи, Бурштинї, Ярославі, Підгайцях, Журавнї, Товмачи, — щоби утворити нові институції шкільні або піднести фреквенцію в школах. Товариство занимало ся також підпомаганєм рукодїльництва серед жидівскої молодежи в Галичинї і на Буковинї, а то удїляло субвенцій фондації М. Бернштайна у Львові, щоби побільшити число учеників, а також підпомагало жидівских учеників державної школи промислової в Чернівцях. Подрібно описуєсь в справозданю заведенє ремісниче в Кракові, котре містить ся в будинку виставленім д-ром Арнольдом Раппапортом а удержуєсь коштом товариства. Заведенє мало доси 20 учеників, але се число має збільшити ся в-двоє підпомогою бар. Гірша. Товариство мало в р. 1889 доходу 34.474 зр. а з того 11.282 зр. виключно на цїли галицкі. Розходу мало товариство 57.860 зр. і з того 28.204 зр. на цїли галицкі, а то на народні школи 13.427 зр., на науку ремесла 13.770 зр., на цїли рільництва 106 зр., на инші 900 зр. З тих чисел показуєсь, що товариство взялось до пильної дїяльности на поли просвіти і ширеня ремесел серед жидів в Галичинї, але за то аж смішною видає ся квота, видана на цїли ширеня рільництва, котру то акцію товариство підняло перед кількома роками з великим розголосом, а тепер переходить мовчки над нею, мабуть пересвідчене о безхосенности змагань в тім напрямі. Адміністрація товариства була дуже дорога, бо коштувала 11.169 зр. Членів числить товариство загалом 4134, між тим єсть з Галичини 3 членів дожизнених, т. є. таких, котрі зложили одноразово 100 зр. (Натан Калір з Бродів, Моріц Лязарус зі Львова і Герш Гальперн зі Станіславова) та 577 членів звичайних, котрі річно дають вкладок 1969 зр. Найбільше число членів доставляють Краків 113, Тарнів 103, Коломия 74, Львів 53, Броди 43, Перемишль 36, Волянка 36, Станіславів 30. У всїх тих містах суть філії товариства, а крім того суть філії в Дрогобичи (о 15 членах), в Стрию (де нема нї одного члена) і в Тернополи. В загалї філій товариства було в Галичинї 11. Заряд товариства складає ся з 20 членів, між котрими єсть з Галичини п. Ніреншгайн, та з 15 членів ради, поміж котрими єсть д-р Арнольд Раппапорт. Гарна ґімназія.
Після річного справозданя висшої ґімназії в Пожеґа в Славонії числила сема кляса тої ґімназії лиш чотирох учеників, для котрих образованя трудили ся директор і девять професорів. Але ті трупи не здали ся на нїчо, бо помимо малого числа учеників добрі науки професорів упали на неврожайну землю. З чотирох учеників семої кляси одержав один ученик першу клясу з відзначенєм, два одержали другу клясу і один навіть трету клясу. Так отже перейде до осьмої кляси лиш один ученик. Осьму клясу буде повтаряти два ученики. Велика часть учеників шестої кляси вступає до семінарії духовної загребского архіепископства. Штучний дощ.
Правительство Сполучених Держав північної Америки дало недавно одному товариству рільничому 2000 долярів підпомоги на проби "з штучним дощом". Сенатор Фарвель підпирає теорію, що дощ повстає через нагле згущенє пари водної, тож єсли би можна в горішних полосах, де єсть пара водна, викликати кілька експльозій, то і можна мати дощ. Такі отже проби мають відбутись на степах над рікою Кольорадо і Канзас. Инжиніри поведуть ті проби в сей спосіб. 150 фунтів динаміту має роздїлитись на шість частей, і все то винесуть бальони паперові на висоту 3000 стіп, а відтак за потягненєм шнурка викличе ся експльозію. Наслїдком того має бути зливний дощ на досить значнім просторі. Оптимісти надїють ся, що по удалій пробі зможуть ялові степи замінити в урожайні поля, а знов противники теорії говорять, що хоч би і удала ся проба, то скількість дощу, викликана експльозією, не виплатить ся, бо кошти продукції єї були би дуже значні. 