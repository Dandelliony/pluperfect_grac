◦ ◦ ◦ ◦ ◦ ◦ ◦ ◦ ◦ ◦

О. Нижанківскій Остап, звістний композитор, зладив до слів Є. Ексц. митрополита кантату в честь папского ювілею. Після осуду знатоків, єсть се оріґінальна музика великої вартости, написана виключно на жіночій хор, в супроводї фортепяна на чотири руки.
Клясифікація учеників ґімназії в Сяноцї випала так строго, що на 275 учеників найшло ся аж 108, котрі дістали лиху ноту. В самій одній клясї семій на 21 учеників ледви 6 мало добрий поступ! При таких відносинах сяніцка ґімназія тратить на фреквенції, ученики вибивають вікна професорам. Учителї поясняють строгість клясифікації тим, що мають наказ "з гори" клясифікувати остро, аби, борони Боже, не витворив ся надмір интеліґенції... Гарний мотив, нїчо й казати!
Князь Лев Сапіга, син Адама Сапіги, властитель Більча, посол соймовий, помер вчера в Більчи в 37-ім роцї житя по осьмотиждневій недузї тифовій, полишаючи вдову Тересу княжну Сангушківну і четверо дїтей: три дочки і сина. Покійний Лев Сапіга тїшив ся симпатією не лиш межи Поляками, але й між Русинами, котрі єго знали чи то яко дїдича, чи яко дїятеля полїтичного. З синів кн. Адама Сапіги пок. Лев найбільше заявляв прихильности до Русинів а підчас остатних виборів до сойму увійшов був навіть в колізію з шляхтою борщівского повіта, коли заявив публично, що з сїльскої курії округа руского мандат належить ся Русинови! Свого часу віддали Русини за то честь кн. Львови, нинї вже покійникови.
Послїдні вечерницї сих мясниць в "Рускій Бесїдї" заповідають ся дуже гарно. Збільшений комітет докладає всїх можливих заходів, щоби гостї провели их серед веселої, свобідної, товарискої заяви. Наші панї, певна річ, не поминуть загостити. Не хочемо виявляти тайн комітету, але на ушко скажемо, що в часї вечерниць дожидають пань дуже цїкаві несподїванки. Пригадувати мабуть і не треба, що вечерницї сі відбудуть ся в суботу дня 11 н. ст. лютого.
Зі Стрия пишуть нам: Вечер з танцями устроєний Руским Касином в Стрию дня 5. н. ст. лютого удав ся з кождого погляду дуже добре. Гостей прибуло досить як з міста так і з охрестности. В значнім числї явили ся войскові з родинами. На борзї зложений хор переплїтав танцї мельодійними хорами. Забава йшла охочо і весело, всї без виїмки бавились добре; танцям проводили з великою прецизією пп. Мелешкевич і Ярослав Осеницкій. Вечер сей лишив у всїх участників милий спомин і місцеві Русини вдячні видїлови "Руского Касина" за єго устроєнє.
Дрібні вісти. Цїсар дарував громадї Вольхівчик, в повітї гусятиньскім, 100 зр. підмоги на будову школи. — Директор руху зелїзниць державних у Львові п. Альфр. Дейма виїхав на инспекцію шляхів: Львів-Перемишль-Хирів, Загірє-Стрий-Лавочне і поверне в четвер вечером до Львова. — Дня 12 н. ст. лютого відбуде ся вінчанє п. Ивана Рудого, укінченого богослова, з панною Ольгою Юзичиньскою в Острові, стація зелїзницї Бориничі. — Дня 2 н. ст. лютого відбулось вінчанє панни Елеонори, дочки п. Юліяна Ференцевича, урядника судового в Балигородї, з укінченим богословом п. Константином Федевим. Молоду пару поблагословив Всч. о. декан Устіяновскій при співучасти Всч. пароха з Балигорода о. Ясеницкого. Єго Високопреосвященьство митрополит Сильвестер телеґрафічно удїлив свого архієрейского благословеня. Численно зібраних гостей приймали по щиро-руски родичі панни молодої. 