З-під Камінки Струмилової.

Де що про музику і про инші видавництва. — Де шукати вини?
Народи, котрі безсмертними плодами свого духа вибороли собі поважне становище в житю духовім людскости, ба і людскість вся, — як се єї исторія доказує, — стреміла і поступала все від правди до краси, від краси до добра. Тая то краса (das Schöne) була все для людскости тим осередком, тим мотором, котрий єї спонукував до образованя свого духа у всїх напрямах. Одним з тих напрямів різнородних єсть безперечно і поезія тонів — музика. Она обрадує чоловіка, — она впливає благодатно на розвій єго духовий, она ублагороднює єго чувства і робить спосібним до pозуміня та присвоюваня собі великих творів безсмертних ґеніїв.
Що-ж сказати о музицї нашій питомій, о пісни, котра кождому Русинови-Українцеви невідступно товаришить у всїх злиднях і хвилях щастя, о пісні тій, котра єго супроводить від колиски до гробу?
Чи не час уже й нам занятись нею горячійше, не по мачошиному, а плекати єї як свою, рідну, з повною для неї любовію і з більшим для неї пожертвованєм?
Колись спаде на нас за те одвічальність, єсли і ті твори наших музиків, котрі ще доси не видані, безслїдно затратять ся; а затратять ся, єсли не постараємось нинї о их виданє. Нам ачей-же не повинно бути байдужно, що твори таких Лаврівских, Вербицких, Рудковских і других, не то що ще доси не видані, але цїлком похибочно переписують ся, а сим не до пізнаня зміняють ся. А ще більше шкоди наносять самовільні поправки мало-компетентних управителїв хорів, котрі в той спосіб собі радять з похибочно відписаними нотами, маючи добру волю, але мало добрих підручників.
"Але що-ж вдїяти?" — спитає хто, — "видавати! видавати! друком оголошувати!"
— Але як видавати?
Тут знов клин, котрий ти таки самі собі витесали. З рукою на груди пригляньмо ся доли наших нотних видавництв, — пригляньмо ся им близше, обєктивнїйше, порівнаймо их з такими у других народів, — а тогдї спитаймо самі себе: хто ми і які ми?
В роцї 1885 о. Матюк, видаючи збірник квартетів "Боян", заплатив щось дуже дорого за се виданє в Липску, а на такій наклад не кождого грішного чоловіка стати; ну, але наклад був, на щастє, не так дуже великій, то-ж і розійшов ся увесь.
Свого часу видали також питомцї духовної семінарії збірник квартетів "Кобзар", — та що з того? Коштів накладу, бачу, і до нинї не покрито з самої тілько розпродажи, а остальні примірники, відступлені видавцями товариству "Просвіта" припадають там порохом, — дарма, що цїна их о половину зменшена.
Кілька лїт тому назад видав п. К. Паньківскій в Липску Лисенкову музику до "Ивана Гуса". Наклад великій, музика красна, виданє гарне, — а розпродано доси і всего щось около 30 примірників!
"Бібліотека Музикальна", за-для своєї кольорованої і мережаної вінєтки, має богато відбирателїв, но мало передплативків так, що около 300 зр. остає ще все поміж відбирателями.
Накладом редакції "Дзвінка" появила ся гарненько видана оперетка М. Лисенка для дїтей п. заг. "Коза-Дереза" — правдива чічка, якою не кожда література музична в світї може повеличатись. Так що-ж? — "Страшно" дорога — кажуть — бо коштує 80 кр! — а она — правду сказавши — дешева, як борщ...
А виданя Лисенка, спроваджувані книгарнею Ставропіґійскою з Кієва, — то так, мов-би они зовсїм нам чужі і не для нас, — цїлими стосами залягають ляду книгарску, а лишень де-колидесь хтось з любителїв музики лучить ся, що зволить переглянути ті стоси і вибрати собі, сли вже не щось найдешевшого, то певно найлекшого.
Отже кажете: "друком оголошувати? видавати?" Чи в таких обставинах і коли в такій спосіб будемо підпирати матеріяльно наші виданя, — можливий єсть якій-небудь поступ в нашій музицї? Чи можливе при такій нашій байдужности засновуванє і удержуванє постійних хорів і товариств музичних? Чи можна буде коли вже раз (розумієсь, без великої страти) видати наші народні пісни, — нехай би лиш самі матеріяли, — на котрих наші молодші сили могли би образуватись? Чи можна буде колись, може вже незадовго, удержатись якій рускій часописи музичній? Сего не згадуймо!
Ми нарід самостійний, маємо свою літературу, ми — як сказано про нас — altes Culturvolk... Тілько ж другі народи культурні з пожертвованєм приступають до береженя і розвиваня тих плодів духа своїх безсмертних ґеніїв! Не байдужностію виборюють они собі поважне становиско в духовім житю людскости, але живим, свідомим співдїланєм в кождім руху, в якім-небудь він напрямі обявить ся, — а що-ж доперва говорити о тій живій бесїдї, поезії тонів, якою єсть музика?
Чи знайдем ми вже раз тую дорогу від правди до краси, від краси до добра?...
Співак. 