◦ ◦ ◦ ◦ ◦ ◦ ◦ ◦ ◦ ◦

Хитро! Завтра (4 н. ст) припадають роковини смерти цісаревої Марії Анни і в той поминальний день нема науки у всїх школах австрійскої монархії. Власти шкільні в Галичинї, длятого, що день перед тим, 3 н. с. мая, обходять Поляки роковини konstytucyi trzeciego maja, визначили нинї день ферій для галицкої молодежи шкільної.
Страйк робітників в копальнях угля в моравскій Остраві почався перед двома днями. Шістьсот гірників не хотїло пійти до дальшої роботи в копальнях угля, доки им управа копальнї не виплатить премії, що призбиралася від кількох лїт з грошей, відтяганих від их платнї в користь каси хорих робітників. На місце зїхав староста Масловскій, а коли робітники не услухали єго розважних слів, прикликав дві компанії войска і увязнив кількох проводирїв страйку. Вчера мала погодитись управа копалень з робітниками що до тих премій. Премії виносять до 28.000 зр. Копальнї остравскі суть власностію Ротшильда і Ґутмана.
Дрібні вісти. Маршалок краєвий, вертаючи тими днями з Відня, поступить до своїх дібр в Дзикові і верне аж около 15 н. ст. мая до Львова. — Гр. Альфред Потоцкій занедужав небезпечно в Парижи; до него виїхав гр. Роман Потоцкій з Відня. — Студенти львівскої политехники вислали подібне письмо, що і Академична Читальня, за увязненим академиком Дверницким до польского кола у Відни на руки пос. К. Леваковского. 