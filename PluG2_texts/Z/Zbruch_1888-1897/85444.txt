Гостина Впр. митрополита. — Посвященє церкви в Дашаві.

  3і Стрийщини.   Дня 3 с. м. в полудне приїхав Впреосвящений митрополит до Стрия, щоби з-відси удатись на посвященє нової церкви в Дашаві. На двірци дожидали Впреосвященого репрезентації властей державних і автономічних, духовеньство і множество публики. Коли архієрей висїв з ваґона, роздалось на перонї грімке "многая лїта", відспіване хором ґімназіяльним, а в ждальни І-ої кляси представились єму депутації і витали князя церкви в имени Стрийского Підгіря. По чвертьгодинній розмові удав ся Впреосвящений до приготованого повозу в супроводї ц. к. старости Монастирского і маршалка ради повітової п. К. Дїдушицкого і поїхав до Дашави, де прибув около 3-ої години з полудня.   Нова церков дашавска, збудована після пляну п. Василя Нагірного, єсть так величавою, що може рівнятись з першими церквами на нашій Руси. На горбку серед села сторчить она своїми трема копулами високо до неба, неначе мати серед дїточок дрібних, а викінчена так гарно, що годї очей відорвати від того виду. На цїлім Підгірю, від Сяну по Прут, нема такої другої. А треба зважити, що поставила єї громада небогата. "Руска мізерія склалась на той величний памятник" — як сказав о. Сїнгалевич з Руди в своїй прекрасній проповіди підчас посвященя. Не дивниця, що і архієрей був очарований і виявляв найбільше своє вдоволенє через цїлий час своєї гостини. Зараз по приїздї і по відправленім молебни сам знимав нову церков з трех сторін на привезенім апаратї фотоґрафічнім, враз из зібраним під нею народом, а вечер провів в домі місцевого священика о. Стоцкого, розмовляючи дружно з доохрестним духовеньством. Говорилось о річах дотикаючих нашого народу — і архієрей взивав клир, щоби непохитно стояв при засадах проголошених в соймі року 1890.   Торжество посвященя почалось другого дня рано і відбулось дуже величаво при величезнім здвизї народу. Підчас богослуженя співав хор місцевий під управою вислуженого учителя старенького Дубини, славного на цїлу околицю. Мимоходом скажу, що популярне нинї "лїт! лїт! лїт! многая лїта!", котре співаєсь уже по всїх закутках Руси родилось в Дашаві, а вітцем єго єсть проф. Дубина. Підчас служби Божої проповідав о. Сїнгалевич з Руди і оповів зібраному народови исторію сеї нової церкви, а всї слухали горячих єго слів і плакали — плакали з жалю над "рускою мізерією" і з радости, що та "мізерія" таки поконала всї перепони і довершила розпочатого дїла. По богослуженю промовив краснорічиво сам архієрей і загрів нарід, щоби горнув ся під крила своєї св. церкви і слухав єї голосу.   На обідї в домі священика явились окрім духовеньства — репрезентанти ц. к. староства, ради повітової [ґр. Дїдушицкій], шкільництва і судівництва. При кінци обіду внїс Впр. митрополит тоаст в честь гостинного господаря і заявив, що надїлив єго крилошаньскими відзнаками яко нагороду за труди і заходи, які положив для нової церкви.   І справдї — трудам і заходам Впов. о. Стоцкого має завдячити Дашава, що прийшла до так величавої церкви, а помагали єму в тім дїлї найбільше начальник громади і Гринь Скоблик, душа просвітного руху дашавского. П. Скоблик промовив до архієрея, подякував єму за труди, яких підняв ся, і за честь, яку зробив их пан-отцеви. О годинї 5-ій вечером відїхав Впреосвящений до поїзду львівского.   Дѣло 