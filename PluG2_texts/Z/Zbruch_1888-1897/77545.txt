◦ ◦ ◦ ◦ ◦ ◦ ◦ ◦ ◦ ◦

Петиції до ради державної в справі заведеня безпосередних виборів і побільшенє числа селянских послів з Галичини — нехай петиціонуючі висилають чим скорше просто до Відня на адресу посла Романчука [адреса: Abgeordnetenhaus], позаяк вже 20 н. ст. марта кінчать ся засїданя ради державної і рускі посли повернуть до краю.
Відчит для женщин відбуде ся завтра дня 12 н. ст. марта о 3-ій годинї з полудня в сали засїдань товариства "Просвіта". Читати буде дальше проф. Волод. Коцовскій з исторії літератури рускої.
Комітет, вибраний народно-рускими товариствами складає отсим прилюдну подяку Вп. паням: Сол. Крушельницкій і Ользї Бережницкій, а також Вп. пп.: д-рови Кост. Левицкому, артистови-співакови Ол. Мишузї і Хвальному товариству "Львівскій Боян" за их труди, що причинились до небувало-величного святкованя ХХХІІ-х роковин смерти Тараса Шевченка.
Инспектором фаховим для рисунків в ґімназіях і семинаріях учительских для Галичини і Буковини именований професор львівскої реальної школи Ант. Стефанович.
Увільненє від податків. Видїл краєвий рішив увільнити фабрику крохмалю в Самолусківцях, в повітї гусятиньскім, власність ґр. Адама Голуховского, від усїх додатків краєвих на час від 1 липня 1891 до 30 червня 1901 року.
Шайку злодїйску, яка в послїдних тижднях поповнила чимало крадежей з зломами до склепів у Львові, удало ся вчера поліції викрити. В шайцї тій находять ся самі ноторичні злодїї: Дмитро Прийма, Федько і Григ. Волосецкій, Ив. Вайс і єго любовниця Павл. Кушнїр, Мих. Скойо, Ив. Чарнецкій і Юлія Бойко. Цїле то товариство сидить вже під ключем а деякі з них признали ся вже до вини. Крім того увязнено Мендля Бавма з Підсоснова за то, що крадені річи відкуповував. З украдених річей віднайдено товари, гроші і дорогоцїнности.
Офіціяльне калїцтво руского язика. Давна річ, що правительство, котре так ревно займило ся послїдними часами питанєм руского язика і правописи, само калїчить єго в огидний і куріозний спосіб. Наші Читателї пригадують собі ще може инструкцію, котру намістництво видало при нагодї небезпечности холєри в Галичинї, подаючи там остороги против пошести. Чи ті остороги добрі і скуточні — можна подекуди сумнївати ся, але певно найскуточнїйшій лїк против холєри — то рускій язик і стиль згаданої инструкції. Так потрясає нервами і такого наганяє поту, що завдяки того, холєра вивтїкала з Галичини. — Ну, але нїчого, правительство редаґує по руски "Вістник законів і розпорядженій краєвих". Читаючи єго, чоловік мимохіть переносить ся в часи св. Кирила, коли то крім блаженної кирилицї не знали иншого друку. Се не був би ще великій проступок, коли-б смертний міг зрозуміти духа "Вістника". Але нї, годї. Читаєш і не знаєш що подивляти, чи ц. к. гумор, чи серіо трактовані закони. — Може хто те вгадає, "Вістник" хоче примінити ся до руско-україньскої вдачі і южно-руского гумору і собі сипле гумористичними словами і гумористичним стильом? — Га! дотепні угадуйте! 