◦ ◦ ◦ ◦ ◦ ◦ ◦ ◦ ◦ ◦

Руске товариство асекураційне. Вчерашні телєґрами принесли з Відня звістку, що міністерство удїлило концесію на заснованє асекураційного товариства "Днїстер". Звістку тую приймили ми з повним вдоволенєм а певно і цїла наша руска суспільність повитає єї щиро. Поки що, подаємо хоч се: Мотором сеї справи був п. Василь Нагірний, статут уложили пп. Іосиф Ярембецкій, яко чоловік фаховий в дїлах асекураційних, і адвокат д-р Стефан Федак яко юрист. Коли кількадесять найповажнїйших патріотів зі Львова і провінції підписали сей статут подано єго 26 н. ст. червня 1890 р. через львівске намістництво до міністерства. Від того часу займали ся сею справою наші посли. Обширнїйше поговоримо о сїй справі пізнїйше. — Щасть Боже новому і хосенному для краю в загалї а для нас Русинів спеціяльно дїлу!
Відчит для женщин-Русинок — з літератури рускої — буде мати сеї недїлї, 6 н. ст. грудня, п. Володимир Коцовскій в комнатах "Рускої Бесїди". Початок відчиту о год. 2½ з полудня.
Нове товариство академічне після бажаня більшости oснователїв буде зватись "Ватра". В середу ухвалено остаточно статути, підписано, а вчера вислано до намістництва.
Львівска школа ветеринарії скінчила девятий рік свого истнованя. З тої нагоди оголосив в Przegląd-ї weterynarsk-ім проф. д-р Зайфман справозданє, в котрім виказує постепенний розвій і збільшаючу ся фреквенцію сеї школи. Число учеників в сїм роцї виносить 128 а то на першій рік вписало ся 81, на другій 27 а на третій 20 учеників. Від 1888/89 року, коли було лиш 44 учеників збільшає ся фреквенція з кождим роком. І так в 1889/90 роцї було 71 учеників, в 1890/91 роцї 103 а сего року 128. Змагаюча ся фреквенція школи єсть з одної сторони відрадним доказом уступаючого упередженя, яке було вкоренило ся між нашою публикою до школи ветеринарскої, але з другої сторони надто велика фреквенція може викликати гіперпродукцію, тим більше, що галицкі ветеринарі не могуть числити на посади в инших краях монархії. Длятого підносить д-р Зайфман потребу реформи студій ветеринарских і в тій цїли має ся скликати анкета, як то вже заповів міністер просвіти в комісії буджетовій теперішної сесії ради державної.
Намістник ґр. Бадені виїхав оногди вечером на кілька днїв до Кракова і прибув там вчера рано. На двірци повитали намістника представителї правительственних властей. О 8 г. радо удав ся намістник на візитацію ґімназії имени Собіского і був тут на годинах: язика польского, нїмецкого і латиньского та на годинї исторії. По візитації удїляв в готели Саскім авдієнції.
На авдієнції депутації міста Львова і краю у цїсаря в справі медициньского факультету у Львові, цїсар, як звістно, розмовляв дуже ввічливо з поодинокими членами депутації. В доповненю поданих вже нами вістей, наводимо ще слїдуючі подробицї з сеї розмови. Насамперед цїсар звернувши ся до маршалка кн. Сангушка, питаючи єго, як стоїть справа будови клінік у Львові і чи покінчить ся на час. Пос. Яворского питав цїсар, чи новий систем нарад буджетових в парляментї показав ся практичним, бо дебата і тепер поступає дуже поволи. Пос. Яворскій відповів, що в кождий спосіб ощаджено много часу на вступних обрадах комісії буджетової. — До бурмістра міста Львова, Мохнацкого, котрий недавно хорував, звернув ся цїсар з запитанєм, чи чує ся вже зовсїм добре та якій взгалї єсть стан санітарний Львова. Бурмістр відповів, що в послїднім часї сконстатовано 3.000 случаїв инфлюенци у Львові, але що епідемія вже устає. На се сказав цїсар: "Вже то взагалї Львів, яко в долинї положений і позбавлений ріки мусить мати не найлучші відносини санітарні." Першого делєґата, Михальского, питав цїсар о розвій міста, а посла Бика, в котрім окрузї вибраний послом і чи вложив ся вже достаточно в парляментарні роботи. Заступникови маршалка, Хамцеви сказав цїсар, що тїшить ся, що єго знов видить і питав, якій реферат в видїлї краєвім належить до него. Вкінци звернув ся цїсар знов до кн. Сангушка з питанєм, чи осїнна посуха ушкодила засїви в цїлім краю, чи лиш в одній части. Маршалок відповів, що нещастє се навістило головно всхідну Галичину. На тім скінчила ся авдієнція.
За підпаленє відбувала ся оногди в львівскім судї карнім розправа против Хими Худої з Хотилюб. Обжалована признала ся, що з 17 на 18. н. ст. вересня з мести на жінку селянина Яцуха, з котрою посварила ся була підложила огонь під стріху хати Яцуха. Огонь обіймив зараз цїлу стріху і розширив ся так, що знищив 18 загород зі всїм добутком а шкода неубезпечена винесла 9000 зр. Суд, увзглядняючи облекшуючі обставини, засудив Химу Худу на 4 роки тяжкої вязницї з одноразовим постом в тиждни.
У Львові розійшла ся вчера поголоска, що коло Ярослава, недалеко стації Рогізно, мали наїхати на себе два поїзди зелїзничі. Для осмотреня ранених візвано зі Львова лїкарів.
Зміна власности. Маєтність Дзвиняч горішний в повітї турчаньскім положена а обіймаюча 4000 морґів, перейшла від ґр. Генрика Пребендовского на власність ґр. Никодема Потоцкого. Дотичний контракт виготовлено оногди у Львові в канцелярії адвоката д-ра Богуша.
Велике обманьство войскове викрито в Будапештї. Два фельдфеблї 32 полку піхоти, Франц Еттель і Франц Найштад фальшували списи резервістів обовязаних до вправ войскових в той спосіб, що підробляли підписи капітанів Ґрунберґа і Кноля а також і печатку повітової команди доповняючої 32 полку і потверджували в книжочках резервістів, що ті ж відбули вправи, на котрих не були. За те казали собі фельдфеблї платити резервістам по 50 і 100 зр. На які розміри ведене було се обманьство, видно з того, що при послїдній контроли сконстатовано, що вже від кількох лїт ставало до вправ войскових замість 2000 обовязаних резервістів що року лиш 1600. Не ставали головно замісцеві, особливо ті, що мешкають у Відни.
Дрібні вісти. Кружок учителїв львівских шкіл середних пращав оногди проф. Кристиняцкого, котрий переходить в сталий стан супочинку. — В Будапештї помер дня 30 н. ст. падолиста Павло Гунфальві, знаменитий етноґраф мадярскій. — В Варшаві умер 2 н. ст. грудня режисер театрів Иван Татаркевич. — Віцепрезидент намістництва Лідль переводив послїдними днями люстрацію львівского староства і вчера єї закінчив. — Архіепископ Иссакович именував черновецким деканом в місце помершого бл. п. Митульского кс. Мошоро пароха с Кут а адміністрацію вірменьскої парохії в Чернівцях поручив тамошному вірменьско-кат. сотрудникови кс. Кар. Богдановичеви. — В Коломиї помер дня 2 н. ст. грудня Михайло Стефанович адюнкт судовий і поручник оборони краєвої в 31 роцї житя. 