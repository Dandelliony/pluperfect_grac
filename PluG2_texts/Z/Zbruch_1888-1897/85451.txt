◦ ◦ ◦ ◦ ◦ ◦ ◦ ◦ ◦ ◦

  "Клюб Русинок" устроює в понедїлок, в день св. Николая, вечерницї для дїтей з проґрамою дуже богатою і цїкавою. Дїти мають вступ безплатний, старші платять вступного 20 кр. Чистий дохід з вступу і буфету призначений на "Шкільну Поміч". До нинї записано 83 дїтей; розумієсь що супротив того і участь старших буде велика а тим самим дохід для "Шкільної Помочи" значний. По забавах дїточих послїдують вечерницї для старших. Початок о годинї 5-ій. О тій годинї роздасть Миколай несподїванки, тому просимо не спізнятись.   По причинї смерти настоятельки монастиря CC. Василіянок не відбуде ся заповіджений на недїлю вечерок деклямаційно-музикальний в институтї дївочім, о чім запрошених повідомляє ся.   Справа розрухів студентских в рільничій школї краєвій в Чернихові вже полагоджена. Ученик Яцковскій, котрий, як звістно, був видалений і став причиною виступленя всїх инших учеників з заведеня, заявив сам дирекції школи, що зрікає ся принятя до школи. В наслїдок того повернули всї єго товариші дня 12 н. ст. грудня до школи і були на ново приняті.   Фальшиві 50-ґульденові банкноти, які появили ся у Відни в серпни с. р., можна пізнати по кількох друкарских похибках. І так в слові Uberwachung не достає на нїмецкій сторонї над U точок, а замість Nachahmung напечатано Nacnahmung; на мадярскій же сторонї замість О FORINT находить ся О FORIT. Доси виловлено 19 таких фальсифікатів.   Убійця матери. Передвчера коло години 10-ої перед полуднем зголосив ся до експозитури львівскої поліції при ул. Городецкій похатник (ганделес) з жалобою, що мешканцї дому при ул. Гловацкого ч. 8 забрали у него річи, куплені у якогось молодого чоловіка в тім самім домі. Зараз удав ся з похатником до того дому поліційний аґент, однак двері мешканя, в котрім продано річи, були замкнені. Розслїди аґента на місци виказали, що річи продав якійсь молодий чоловік, котрий запитаний похатником звідки их має і на що продає, відповів, що єму померла мати, отже потребує грошей на похорон. Аґент заквестіонував річи і удав ся знов по полудни до мешканя, але і сим разом двері були замкнені. Він став допитувати ся сусїдів і довідав ся, що в тім мешканю живе 52-лїтня бідна вдова по слюсарі, Іосифа Боратинович разом з сином 21-лїтним Петром, котрий є столярем при зелїзничих варстатах. Син не ходив від кількох днїв до роботи і жив з матерію в найбільшій незгодї. Аґент повідомив про се комісаря поліції. Вечером вислала поліція комісаря, котрий знов заставши двері замкнені, візвав слюсаря і велїв их відчинити. В мешканю було все в найбільшім ладї. Але комісареви впала в око велика змита пляма перед ліжком. Отже відсунено куфер, що стояв коло самого ліжка і достережено — мертву ногу. Не було сумнїву, що тут сповнено убійство. Повідомлена стація ратункова сконстатувала, що смерть неживої вдови наступила більше-менше перед вісьмома годинами. Була вже 10-та вечером. Донесено до прокураторії, а що за-для спізненої пори годї було скликувати комісію, тож полишено трупа під ліжком, опечатано мешканє і поставлено при дверех поліційну сторожу. Поліція розіслала аґентів, щоби винайти убійцю. І справдї коло 11-тої вечером удало ся аґентам вислїдити Петра Боратиновича — спав в "певнім" домі при ул. Льва. Пробуджено єго, а на перше нечайне питанє: "А не давить тебе совість?" — відповів: "Давить!" Зараз відведено єго до поліції, і тут о годинї 2-гій в ночи переслухано єго. Признав ся до злочину сам і оповів єго так: За-для того, що два днї не станув до роботи в зелїзничих варстатах, покарано єго двотиждневим примусовим урльопом без платнї. Мати чинила єму викиди, а і сестра докучала єму. Вправдї мати взяла єго в середу в оборону перед сестрою і дала напити ся чаю, однак в четвер рано стала єму знов докоряти. Ще темно було она звивала бавовну. Він не знає, як се вийшло, досить, спостеріг сокиру і ударив матїр двічи обухом в тїмя. Мати повалила ся на землю і ударила ще головою о куфер при ліжку... Сидїв довго і думав, що почати. Остаточно скрив трупа під ліжком, вимив кровь на помостї і почув на подвірю накликуванє похатника. Прикликав єго, продав материну постїль і дві лямпи за 8.73 зр., пійшов в шинок, шляв ся цїлий день з товаришом і зайшов в те місце, де збудила єго поліція. — Лице убійника апатичне, нї слїду на нїм жалю. Оповідав подробицї злочину дуже зимно. Нинї перед полуднем судово-лїкарска комісія зарядила обдукцію трупа.   Дрібні вісти. Маршалок краєвий, кн. Сангушко, виїхав на кілька днїв до Ґумниск. — Властитель половини Ошехлїбів на Буковинї, Григ. Богданович, купив другу половину того села за 75.000 зр. від жида Тутнавера.   Дѣло 