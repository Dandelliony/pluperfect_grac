Питанє вірменьске  в Туреччинї – Телеграми „Дїла“.

Від часу до часу відзиваєся в Туреччинї питанє вірменьске і нагадує, що недуга „слабого чоловіка“ єсть дуже скомпликована і що лиш малі ампутації можуть єму принести довшу пільгу. Ормене в Малій Азії ведуть вже від давна завзяту борбу з турецким правительством а кілько разів видять добру нагоду, непокоять знов Туреччину. Недавно тому слали они петицію до англійского правительства і просили о поміч против Порти. Здаєсь, що наслїдком того постановило теперь турецке правительство вислати до вірменії окрему комисію зложену з урядників войскових і цивильних, котра має розслїдити положенє тамошних жителїв і переконатися о правдивости недавних жалоб, як також вислухати справозданя о поступованю губернатора і урядників. Особливо має комисія розслїдити, чи там дїйсно запанував якійсь рух революційний, а коли так, чи не єсть то наслїдком підмов консулїв і заграничних агентів. В склад комисії має входити також кількох христіян. Кажуть, що Порта постановила вислати ту комисію длятого, щоби успокоїти публичне мнїнє в Европі. Тимчасом сваряться вірмене самі між собою, що певно не вплине добре на загальний их интерес і не зискає им симпатії. — З Константинополя доносять, що Порта постановила зменшити мито за товари вивожені з Туреччини до Болгарії з 8% на 1%; єсть то очевидно уступка для Болгарії і доказ, що відносини між Туреччиною а Болгарією стають знов дружнїйші.

Телеграми „Дїла“.
Відень 11. червня. В предложеню правительства для делегацій вставлена також позиція на системизованє місцевого коменданта у Львові в ранзї генерала, перенесенє части ген. штабу до Перемишля і 800.000 на вправи резервистів.
Загреб 11. червня. Архикн. Рудольф з женою приїхав вчера до Загребу і о 1. год. заложив угольний камінь під нову касарню. При сїй нагодї виголосив архикнязь бесїду, в котрій зазначив велику преданність Хорватів для династії. Бесїда та, котру архикнязь закінчив окликом в честь цїсаря в хорватскім язицї, викликала загальне одушевленє.
Каїро 11. червня. Кедиве дав димисію Нубарови-паши. Новий кабинет уконституовався під президентурою Ріаз-пашї.
Берлин 11. червня. Праса бисмарківска виступає досить остро навіть против самого цїсаря за то, що дав димисію Путкамерови. Кн. Бисмарк був вчера на авдієнції у цїсаря через півтора години; перед тим ще конферував з Путкамером.
Банялюка 11 червня. Архикнязь Рудольф приїхав сюди о 9 год. рано. Єму на стрїчу виїхав шеф краю бар. Апель і другі достойники. По повитаню відвела архикнязя магометаньска бандерія аж до єго палати. Дня 13 с. м. приїде архикнязь до Сераєва а відтак поїде до Герцеговини. 