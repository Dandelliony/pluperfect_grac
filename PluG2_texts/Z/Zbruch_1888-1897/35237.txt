В справі виступивших питомцїв.

В справі виступивших питомцїв II-го року удає ся — як зачуваємо — сегодня до Впреосв. митрополита депутація львівских Русинів зложена з панів проф. д-ра И. Шараневича, Богдана Дїдицкого і Глиньского. Дальшій хід сеї справи буде зависїти від відповіди Впреосв. митрополита. Зазначити треба, що все руске духовеньство і світскі Русини, знаючи обставини пануючі в семинарії, глубоко відчувають ту кривду, яка дїє ся рускій молодежи семинарскій, через самоволю і нетакт одної особи. Священики на соборчиках кількох деканатів рішили ся в виду того зложити по 5 зр. від особи на виступивших убогих питомцїв а старшим священикам не може то зійти з дива, яким способом можна присилувати питомця до нотного хорального співу і до узнаваня зненавидженого диріґенса. Найбільше-ж дивують ся, яким чином може рішати о судьбі 60 питомцїв, або хотьби о судьбі двох "нїби провинивших ся" педелїв, одно представленє интересованого ректора без попередного переслуханя виключених. Цїла ся афера робить на загал руского духовенства і интелигенції світскої дуже прикре вражінє. Оно виглядає так, мов би рішаючі в дїлах семинарії власти хотїли заслонити нетакт і похибку ректора вопіючою кривдою 60 чесних і характерних молодцїв, котрі не побоялись в имя правди пожертвувати навіть свої интереси матеріяльні. Не завадить також зазначити, як поступає ректор тепер взглядом виступивших. Воротареви заказав він впускати виступивших навіть до семинарскої каплицї на недільні богослуженя а з оставшими в серединї — як кажуть — веде розговори на темат спасительної реформи езуитско-василіянскої і оповідає згадки своєї тїснїйшої звязи з бл. п. патром Калинкою, котрий після него инавґурував нову еру в системі вихованя. 