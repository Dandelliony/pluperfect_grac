Годї наслїдникови престола оженитись з тою, котру любить,

— отсе тепер справа, якою часописи румуньскі живо займають ся. Нещасливим тим женихом єсть братанок короля румуньского, Фердинанд, котрий має засїсти на престолї по своїм стрию. Та не знати ще, чи засяде, бо через свою любов готов втратити престол. Подобалась єму незмірно одна надворна панна, донька румуньского посла в Римі, Єлена Вакареску, покохав єї, та як часто при таких исторіях дїє ся, стрітив "важні" перешкоди до женитьби. А перешкоди ті нам звичайним смертельникам і не видають ся так важними, але звістно, де нам судити о таких річах? Ото не може Фердинанд оженитись з Єленою, бо він з дому королївского, а она зі старинного боярского роду. Яке би то нещастє вийшло з того, єсли би они побрали ся, хто ж то відгадає, але всї дорадники короля румуньского, високопоставлені особи, сказали, що з того вийшло би велике нещастє для Румунії, отже треба им вірити. Міністер війни, ґенерал Ляговарі, нарікав, що престолонаслїдникови не давали переїхатись по европейских дворах, лиш все держали в Румунії, де він не міг найти собі відповідного товариства. Иншої дївчини не видїв, то й вибрав собі тую, котру все видїв. В Румунії нїхто на таке подружє не згодить ся, — сказав міністер і порадив Фердинандови таки в присутности єго любої, щоби поїхав собі де на прогульку по Европі та вибив собі з голови чи з серця подібні забаги. Відтак зійшлись міністри і радили о тій женитьбі. Урадили таке, що Фердинанд має виїхати в світ божій. Фердинанд не хотїв, але вкінци подумав собі: "Єсли поїду, то се не значить, що з нею не оженюсь" — і виїхав з дому. Инакше і не міг зробити, бо от що сказав иншій дорадник королевій: "Ваше Величество! не забувайте, що ми Румуни і любимо свій край. А єсли прийде до такої женитьби, то ми станем всї разом против династії!" Королева аж зімлїла. Отже щоби не прийшло аж до війни о красну Єлену, як в давні грецкі часи, то Фердинанд виїхав. Та чи красна тая Єлена і чи варто о ню так спорити? Кажуть, що їй не можна нїчого закинути. Она вже вправдї не в першім розцвітї молодости, але знаменито вихована, живого успособленя і має талант до музики і поезії. Через те зискала она прихильність королевої Елизавети (знаної поетки Кармен Сільви) і тая обставала все за проєктованим подружєм. А тепер не знати, що з того всего вийде. Королева слабує з журби, а король в клопотї. Одні кажуть, що Єлена забере ся до батька до Риму, а другі кажуть, що нї. Єсли-ж би Фердинанд конче обставав при своїм, то мусить зречи ся престола в користь брата. Клопіт з серцем тай годї! 