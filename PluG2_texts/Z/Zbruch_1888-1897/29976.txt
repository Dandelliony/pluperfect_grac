◦ ◦ ◦ ◦ ◦ ◦ ◦ ◦ ◦ ◦

Вісти о змінах в судї карнім і прокураторії у Львові показуються правдивими. Президент краєвого суду карного п. Поґлієс придїлений на совітника до апеляційного суду у Львові, а в краєвім судї карнім буде урядувати лише до кінця сего року. П. Ґиртлер фон Клєборн львівскій прокуратор, перенесений — як доносить нинї Kurjer Lwowski — до Бережан на совітника тамошного суду окружного.
Про становище намістника гр. Казимира Баденього розійшлася поголоска, що мов то оно нинї захитане. Поголоска ся перейшла і в дневники краєві і віденьскі. Наступником гр. Баденього мав би поки-що бути бар. Земялковскій. Очевидно все то поголоски, а ми нотуємо их з обовязку дневникарского.
Найглубша яма нафтова в Галичинї не єсть в Слободї рунгурскій, але в Пасьовій коло Устрик, де инжинир Кмент для англійского товариства вивертїв нафтову яму, глубоку, після урядових помірів, на 525.5 метрів. Товариство англійске старалося в краєвім видїлї о нагороду, визначену за виверчену найглубшу яму нафтову, але ті стараня не принесли успіху, бо ся нагорода визначена для краєвих предприємців.
Завтрішне представленє в рускім театрї буде неперемінно послідне в тім сезонї. Представленою буде Чернигівка драмат. образ з козацкої бувальщини, після билиці Костомарова написаний пок. Осипом Барвіньским, автором "Полуботка". Так само твір як имя автора повинні на стілько розцікавити публику, щоби хоч сей раз на послїднім представленю зібралась численно. Театр наш в часї cегорічного побуту у Львові поніс тілько матеріяльних страт, що довго буде мусів відчувати прикрі их наслїдки, належало-б отже, щоби послїдне предотавленє хоч в части поповнило ті страти, котрі не приносять зовсїм слави патріотизмови руских жителїв столиці галицкої Руси.
Дрібні вісти. Між Збоїсками а Грибовом на публичній дорозї найдено неживого селянина, маючого з 25 лїт, з мотузком на шиї і обрабованого; суд слїдить за виновником. — Міст зелїзничій між Цєнжковицями а Бобовою ушкодили два селяне, але ще завчасу завважано сю перешкоду і не лучилася нїяка нещаслива пригода. — Намістник гр. Бадені зайшов вчера рано до IV-toї гимназії і прислухувався науці в поодиноких клясах. — Д-р Тадей Скалковскій, посол соймовий з більших посїлостей самбірского округа, зложив 110 зр. в товаристві людової просвіти у Львові, призначаючи их на основанє пяти сельских библіотек в повітї самбірскім, а шестої библіотеки в Ланах під Щирцем. — В Повергові коло Комарна вломилися в ночи дня 25. падолиста злодїї до комори господаря Ивана Маланчука і забрали 3 кожухи, полотна, колька шнурків коралїв і ляне прядиво; єсть слїд, що злодїї вибралися в сторону до Щирця. — Маєр Биґельайзен; арендар з Пралкова коло Перемишля, хотїв перекупити возьного намістництва, щоби сей деклярацію на наєм upomina-ції в Плазові підложив на стіл секретареви пропинаційної комисії; Биґельайзена переслухано в полиції. 