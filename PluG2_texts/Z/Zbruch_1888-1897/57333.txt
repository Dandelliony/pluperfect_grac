◦ ◦ ◦ ◦ ◦ ◦ ◦ ◦ ◦ ◦

Архіепископ Чяска виїхав вчера о 2½ по полудни зі Львова. На пращанє архієпископа зібрали ся процесії львівских і сусїдних руских церков коло церкви св. Юра. Процесії не відпроваджували архіепископа на дворець а повернули по єго відїздї назад до своїх церков. На двірци зелїзничім зібрали ся кромі митрополита і обох епископів також і члени львівскої капітули, настоятелї семинарії, катихит рускої ґімназії о. Тороньскій, хор питомцїв семинарії і до 100 осіб публики. Перед приїздом поїзду з Підволочиск відспівали питомцї кілька пісень а на перонї перед ваґоном архіепископа Чяски "многая лїта". Архіепископ Чяска поблагословив зібраних кілька разів. Нанятий митрополитом для делєґата папского сальоновий ваґон (за 360 зр.), має ити до Відня, по дорозї-ж задержить ся через день в Кракові, де делєґат зложить візити кардиналови Дунаєвскому і деяким польским маґнатам. До ваґону всїли з архіепископом Чяскою митрополит, оба епископи, крилошане Пакиж і Білецкій і ректор віденьскої духовної семинарії о. д-р Теофиль Сембратович. Всї ті достойники відпровадили о. Чяску до Перемишля, ректор-же д-р Сембратович поїхав аж до Кракова. З Відня до Риму поїде о. Чяска також сальоновим ваґоном, за котрий митрополит вже заплатив. Перед відїздом делєґата відбув ся на єго честь в митрополичій палатї пращальний обід, в котрім взяли участь оба епископи рускі, станіславівскій і перемискій, і 30 руских священиків.
Професор університету в Инсбруцї д-р Михайло Борисикевич, син почетного крилошанина і пароха в Зарваницї, именований — як ми вже доносили вчера — професором окулістики в Градци, розпочинає там виклади з лїтним семестром 1892 року. Через зимовий семестер с. р. буде ще пробувати в Инсбруцї.
Нова копальня нафти. З під Коросна пишуть до Gaz. Kołom.: В Сенковій від якогось часу шукала за нафтою т. з. краківска спілка. Результати були не лихі. Тогді за указкою кількох нафтярів перенесла ся спілка краківска на місце доси невикористуване. Після загальної думки не представляла ся проба нїяких виглядїв на успіх. Тимчасом против ожиданя всїх, одержала спілка краківска зараз в першім шибі обильну ропу. Скількість не дасть ся на разї обчислити, все-ж таки виносить денний приплив більше як 100 бочок. Ся обставина яко анормальна, викликала велику сензацію в кругах промислових, доказує она, що у нас находить ся нафта навіть там, де нашим ґеольоґам і не снило ся. Світла то ворожба для нашого гірництва.
Огнї. Дня 10 н. ст. жовтня навістив огонь передмістє Пігаєць Голєндри. Огонь повстав з того, що 7-лїтний Янко Мелимак розложив огонь коло хати і пік кукурузу. Охотнича сторожа огнева зльокалізувала огонь, всеж таки згоріли 4 загороди. — З під Залїщик доносять, що послїдними днями згоріло кілька хат в Ставках угриновецких, причім коваль місцевий в наслїдок попареня при огни умер. В три дни пізнїйше горіло на фільварку Вербова. — В Кристинополи згоріло в ночи з 6 на 7 н. ст. жовтня 9 загород. Погорільцї встигли ледви житє спасти і 13 родин полишило ся без кусника хлїба і одежи. Шкода лиш дуже низько убезпечена. — Дня 8 н. ст. жовтня повстав огонь в Баранівцї, селї о 4 кільометри віддаленім від Бережан. При сильнім вітрі і посусї ширив ся огонь з великою силою і за кілька годин, помимо помочи бережаньскої сторожи огневої, знищив майже цїле село. Лишило ся ледви 20 хат, решта все знищене. Причиною того страшного нещастя був 6-лїтний син війта, що, хотячи закурити папіроса, сховав ся з кількома дїтьми під стирту збіжа. Здає ся, що і без більших жертв не обійшло ся, бо матери з розпукою шукали підчас огню своїх дїтей.
До войскового побору на сей рік завізвано молодїж роджену в 1869—1871 року включно. Всї ті молоді люде, перебуваючі у Львові а також і всї аж до 86 року житя, що доси не відповіли обовязкам войсковим, мають зголосити ся в падолистї в бюрі конскрипційнім львівского маґістрату з лєґітімаційними документами, бо инакше грозить им кара грошева до 100 зр. або арешт до 20 днїв.
Нещастна пригода лучила ся у князя Свидригелла, властителя Покинич коло Стрия. У князя заслаб на обладки 4-лїтний єго син і нянька єго дала єму через похибку вмісто лїкарства, карболевого квасу, що стояв побіч в такій самій флящинї. Помимо скорої помочи лїкарскої умерла дитина по кількагодинних муках.
Вибори до видїлу станіславівскої ради повітової відбули ся в пятницю 9 н. ст. жовтня. Зібрані радні вибрали: маршалком Стан. Брикчиньского властителя більших посїлостей з Пацикова, заступником єго д-ра Генр. Затея, нотаря з Станіславова; членом видїлу з більших посїлостей Ив. Бужиньского з Угринова долїшного а заступником єго Іос. Яблоновского з Загвоздя; з ґрупи найбільше оподаткованих в промислї і торговли Герша Гальперна з Вовчинця а заступником Давида Лянді з Станіславова; з міст і місточок Зиґм. Реґенштрайфа, посесора з Станіславова а заступником кс. Ив. Айзельта, римо-кат. катихита з Станіславова; з менших посїлостей Лазаря Винничука, війта з Угринова долїшного, заступником Федора Дмитряша, війта з Ямницї; з цїлої ради Олексу Когутяка війта з Книгинина а заступником Олексу Терешкуна, війта з Угринова долїшного. Заступником заступника маршалка вибраний Стан. Ляхович, поборець податковий з Станіславова.
Самоубійства у війску. В недїлю 4 н. ст. жовтня застрілив ся в готели Victoria в Ряшеві Иван Ган, підофіцер 55 баталіону оборони краєвої. Причина самоубійства незвістна. — Дня 5 н. ст. жовтня відобрав собі в Перемишли житє Левицкій, вояк 89 полку піхоти, підрізавши собі горло. До самоубійства причинили ся переслїдуваня єго настоятелїв. 