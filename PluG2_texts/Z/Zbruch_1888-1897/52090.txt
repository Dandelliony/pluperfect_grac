Письма з Болгарії.

Софія, 14 (26) мая.
[Торжество Кирила і Методія. — Благодїтелно дружество св. Кирилл і Методий.]
За часів турецких памятку перших славяньских учителїв обходжено по місточках і навіть селах болгарских дуже величаво. Тогдї то були инші часи, зовсїм відмінні від часів нинїшних. Тогдї годї було Болгарам обходити величаво які-небудь инші праздники, бо до того були-б не допустили або Турки або грецке духовеньство. Тимчасом празник Кирила і Методія уходив в тамтих часах за празник невинний, а обходили єго передовсїм школи і длятого він уходив яко шкільний празник і тим именем називаєсь і до сегодня. Коли-ж Болгарія освободилась, то про національний празник Кирила і Методія так як би забуто: породились нові потреби, стала потреба обходити торжественно нові празники [як освободженє Болгарії, вступленє на престол князя, битва під Сливницею і пр.], а давний празник уступив на самий конець.
Сего року постановили деякі люде обходити згаданий празник торжественнїйше, нїж в роках попередних, і в тій цїли завязали они комітет, котрий мав занятись устроєнєм торжества. Перед полуднем на площи Народного Собраня в присутности міністрів, войска, урядників і учеників різних шкіл відбув ся молебен. Множество народу залягало обширну площу. По відправленім молебни перше слово забрав священик Конев і в коротенькій промові зазначив, що сего року треба збудувати щось такого, що ґрупувало би болгарску интеліґенцію около працї над охороною болгарскої народности по за границями болгарского княжества. — По нїм промовив секційний шеф міністерства просвіти д-р Шишманов [зять проф. Мих. Драгоманова]. "Язик солуньских братів — сказав він — поставив і скріпив нашу народність... Нинї в отечестві Кирила і Методія [т. є. в Македонії — Прим. корресп.] жде нас борба з сербскою пропаґандою і грецким духовеньством." Потім обявив бесїдник публицї, що засновуєсь товариство під назвою "Благодїтельно Дружество св. Кирилл і Методий". Єго цїлею буде купувати книжки для шкіл і церковні одежі для бідних церквей по-за границями болгарского княжества. "Наше товариство — казав він — не буде руководитись шовінізмом, як н. пр. сербске товариство "св. Сава", бо шовінізм веде до Сливницї і Седину... Не будемо викрадати чужих дїтей, як се робить товариство "св. Сава", ми будемо працювати на взір нїмецких Schulverein-ів".
Бесїду Шишманова принято густими оплесками.
Потім публика приступила до впису в книгу членів ново-основаного товариства. Ще того самого дня зібрано лише в Софії 10.000 франків. Своєю дорогою будуть збирати ся датки також на провінції.
Пополудни відбувалась при звуках воєнної і національної музики забава в міскім огородї. Вечером відбув ся в тутешнім товаристві "Славянска Бесїда" комерс, підчас котрого виголошено богато промов. Між иншими бесїдниками сказав проф. Мих. Драгоманов, що Кирил і Методій були учителями не тілько для Болгар, но і для всїх Славян; що публична гадка в Россії все прихильно відносилась до славяньского руху на Балканї, прим. підчас повстаня в Боснії і Герцеговинї. Бесїдник внїс тоаст за славяньску науку і просвіту.
В доповненє сеї дописи уважаю за відповідне пояснити, якої теорії придержуєсь болгарскій загал в справі язика, ужитого Кирилом при переводї церковних книг. Як звістно, Мікльошич називає той язик старословіньским [altslovenisch], бо се, після єго гадки, язик древних Славян, заселяючих нинїшну Угорщину і часть Румунії і називавших ся до IX віку именем "Словіне". Теперішними потомками старих "Словін" мали би бути нинїшні Словінцї. Однакож Болгаре відкидають тую теорію Мікльошича і приймають на єї місце другу. Після сеї другої теорії Славяне балканьского півострова звались до VII в. "Словіне". Из тих Славян витворила ся в роцї 679 славяньска держава і тоті Славяне зачались від тогдї називати "Болгарами" [від фіньского племени Болгар, прибувшого з північної Россії і покорившого южно-славянскі племена]. Але письменний язик Болгар називав ся з-разу не болгарскій, але словінскій, і се дїялось майже до XI. столїтя. Назва "словінскій" була народна, назва "болгарскій" була назвою політичною. Нинїшні Болгаре мали би отже бути потомками згаданих южно-славянских племен, а язик церковний мав би бути язиком старо-болгарским.
Драґан. 