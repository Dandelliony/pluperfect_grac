Bleibe im Lande und nähre dich redlich

З Ясла.
Вчорашного дня мали ми нагоду побачити в Яслї цїкавого туриста з конечности. До ґімназії тутешної зайшов просто з прошенєм о ласкаву підмогу бувшій професор фільольоґії клясичної в Томску, Кароль Фабіян, а по указу "Кирилл Александрович".
Фабян, родом Чех, дав себе заманити аґентам россійким і в роцї 1881, покинувши рідну сторону і рідний край, виїхав "хлїба ради" і з виглядами на красшу будучність до Россії. Фабян покінчив студії фільольоґічні в Празї, і яко кваліфікований кандидат учительского стану враз из кількадесятьма иними товаришами пійшов в широкій чужій світ, певний своєї долї, бо — як оповідав, — правительство россійске заключило з ним договір на 25 лїт під слїдуючими условіями: 1) всї мали до року вивчитись россійскої мови; 2) приняти місця, де им правительство назначить службу; 3) кождому вільно було задержати своє віроисповіданє а змінити ad libitum; 4) нїхто з них не міг бути зневоленим до підданьства россійского; 5) по 25 лїтах служби кождий міг вернути в свояси з повною емеритурою. — Отсе були найважнїйші точки условій і договору з правительством poссійским.
Фабян дістав першу посаду в Тіфлісї на Кавказї, відтак служив по инших містах в характері учителя ґімназіяльного, аж нарештї опер ся в Томску на Сибіри. Вже в Тифлісї оженив ся з православною а сам приняв православіє, за весь час своєї служби збирав самі похвали і листи признаня [предложив их нам на доказ]. 3 початку велось єму дуже добре, аж нараз минувшого року дістав він і всї єго товариші-еміґранти відпустку з приказом виїхати сейчас з границь россійскої имперії. Розумієсь, о якім небудь спенсіонованю або о ремунерації не було й бесїди, — сказано вертати, а хоч Фабян і єго товариші покликувались на договір і хотїли прийняти в послїдній крайности россійске підданьство, — нїчо не помогло: треба було вертати і то лиш тими дорогами, які в маршрутї визначило правительство.
"Изгнанник" пійшов в свою путь "по етапу", лишив двоє дїтей в Тулї, а сам з бременною жінкою — то почтою "на перекладених" то караванами на верблюдах — дістав ся на Кавказ а з відси через Кіїв, Варшаву, до Кракова [там жінка єго відбула злоги]. Хотїв же бідняка заробити якій крейцар і забажав дати відчит про ті краї, де бував, і опер ся на 18 годин в арештах поліції. Увільнений, за протекцією Єзуїта о. Заленского, лишав ще недужу жінку в Кракові, а сам поїхав до Ясла, бо о милю з-відси має далекій єго свояк, чи знакомий [Чех Кльоминек] великій бровар, тож приїхав до него по запомогу.
О скілько знаємо, більше помочи найшов він між тутешними учителями ґімназії, нїж у свояка-міліонера, — однак до авторів россійского "братерства" прибуває яко наглядний доказ не лиш одна жертва в личности п. Фабяна, але і других єго товаришів, — ба що більше, жертвами легковірности в славяньско-россійске покровительство мали вже [як нас упевнював п. Фабян] упасти в той сам спосіб і наші братя Русини Галичане, котрі пійшовши в 1880-тих роках за хлїбом до Россії, нинї з відтам прогнані вернуть хиба старцями.
В. М. 