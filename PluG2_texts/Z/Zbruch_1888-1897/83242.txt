Хороша забавка...

Як з виду і в абстракції конституціоналізм єсть річію дуже гарною і принадною, так знов у практицї дуже часто затирають ся додатні єго прикмети і він — від часу до часу — стаєсь більше або менше тим, що то у Русинів називає ся "незнати що".   За такою практикою не потребуємо далеко глядати. Держава наша живе житєм конституційним від 32 лїт. Конституцію приняли всї народи австрійскі з неложним одушевленєм. Була надїя на всяке добро. Народи надїялись скрїпленя своїх сил національних та економічних, усуненя раз на все гнету з гори і надуживаня власти. Кождий сподївав ся справедливійших і свобіднїйших законів, розвою житя автономічного, суспільного, громадского і т. д. Кождий нарід тїшив ся і над надїєю, що конституціоналізм подасть єму крїпкі основи до відродженя, а навіть до відзисканя тих идеалів, які груба сила колись потоптала і знищила.   А щож показалось в практицї за тих 32 лїт? Исторія конституціоналізму австрійского записує безнастанно, майже на кождій картинї, що нинї сей, завтра той нарід австрійскій чувствує себе кривдженим і угнетеним.   Обговорити се питанє основно і всесторонно годї в одній дневникарскій статьї. Але всякій безсторонний чоловік а пильний слїдитель конституційного житя Австрії мусить признати, що через тих 32 лїт червоною ниткою тягнуть ся нарїканя і жалї одних народів на гнет і кривди від других народів. Конституція не всїм принесла овочї сподїваного добра...   Досить згадати, що проголошеною в 1860 р. конституцією не вдоволились зараз в перших лїтах Мадяри. Відтак пережили ми вже виходи делєґацій польских і ческих з ради державної; перебули вже геґемонію лібералів або централістів нїмецких; перебуваємо тепер автономію країв коронних з поминенєм рівноправности і автономії народів. А побіч того виринають безнастанно квестії реліґійні і псевдоліберальні, консервативні і другі. В кітлї австрійскім варить ся безнастанно, а годї щоби прийшло до якої-небудь рівноваги, годї, щоб котре-небудь міністерство змогло похвалитись, що єго проґрама управи вдоволила всїх і успокоїла всї аспірації.   Причина такої флюктуації лежить недалеко. Наш парляментаризм не взнїс ся нїколи на становище обєктивне, становище безвзглядної справедливости, а похожій він на котел, в котрий кинено репрезентантів народів в сумїш з собою і в котрім один по плечех другого доходить до своїх прав і користуєсь ними так довго, як довго придавлений не скине єго в долину а по єго плечех не видобудесь сам на верх. Чи Нїмцї-централи були на верху, чи союз польско-ческо-консервативний, чи теперїшні случайні аліянси клюбів — жаден з тих елєментів не мав на оцї основ конституціоналізму: рівноправність всїх, а провадив еґоїстичну, самолюбну політику — розумїє ся — з кривдою мов-то слабших, а на дїлї лиш ослаблених. Кабінети-ж наші похожі при тім на купцїв за лядою склеповою. Они не держать ся при кермї якимись прінципами, а лиш торгом. "Do ut des" — се аксіомат звичайний. "Держи мене, а я тебе піддержу. Не схочеш ити зі мною, я найду другого союзника, а ти потерпиш." І торги ті ведуть ся у нас від непамятних вже часів, аби до завтра, а про будучність най Господь подбає.   Тую практику, т. є. брак прінципів у внутрїшній управі Долитавщини пригадали ми нинї умисне, бо в сесії жовтневій сего року та практика вийде новим накладом.   Як доносять віденьскі дневники, закроюєсь в радї державній на те, що кабінет віденьскій в першій лінії буде шукати за аліянами до енерґічної акції супротив Чехів. Не о якесь ущасливленє народів тут розходить ся, а йде лиш о те: чи клюб польскій, клюб Гогенварта і сполучена лївиця пристануть на lex Trautenau і стан облоги в Чехії? Станесь се, то поплинемо дальше з нашим судном конституційним, а не осущать ся ті надїї кабінету, — то другій кабінет змїнить фронт і пошукає за другими союзниками.   Розумїє ся, що згадані клюби, знаючи цїну свою в теперїшній ситуації, постарають ся використати своє становище neс plus ultra і будуть з ґр. Таффим торгуватись дуже завзято, — кождий клюб виключно в свою користь. До таких торгів кличе N. fr. Presse лївицю нїмецку, Vaterland своїх клерикалів, польскі дневники своє "Коло". Вже навіть і починаєсь операція додавана. Офіціяльна праса надїєсь, що теперїшні мїри против Чехів піддержать Поляки і Русини [?] числом 63 послів, Гогенвартцї (имовірно без Словінцїв) 60 голосами і маленькій клюб Коронінього. Але се не буде ще більшість. Тому найбільша вага лежить на 110 голосах сполученої лївицї. Тут і треба в нинїшній ситуації шукати ключа до розвязки. Поляки жадають ще одного представителя в радї коронній, клюб Гогенварта піднесе имовірно питанє конфесійної школи і буде всїми средствами відмагатись від ліберальної лївицї. Яка однакож буде цїна п. Плєнера — не знати. В єго руках мабуть спочила нинї судьба кабінету.   Хороша забавка...   Дѣло 