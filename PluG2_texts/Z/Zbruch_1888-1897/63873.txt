◦ ◦ ◦ ◦ ◦ ◦ ◦ ◦ ◦ ◦

Дирекція руского народного театру заявляє на численні запитаня, що абонамент при представленях бенефісових єсть вилучений.
На улицях Львова появили ся в послїдних часах польскі конфедератки т. зв. "баторівки", котрі носить молодїж шкільна і реміснича. За прикладом Поляків пійшли і Русини і від кількох днїв вже видно декуди шапки козацкі, котрі носять ученики Русини. Повтаряють ся 60-ті роки, коли межи молодежію панувала така сама мода.
Погоду на сю весну і лїто заповідають деякі метеорольоґи в той спосіб: Від 18 марта уступає студїнь і настає красна погода, котра з малими перервами потягне ся аж до 10 мая. Погода буде аж до перших днїв цвітня достойна, днї будуть теплі і ясні. Відтак настануть днї хмарні і холодні, буде перепадати дощ з снігом а навіть будуть потрохи і морози. Від 24 цвітня настане знов дуже красна погода, котра потягне ся аж до 10 або 15 мая. Потім наступлять знов хмарні днї, часті мраки, дощі і сильні вітри, і таке буде лїто аж до 5 серпня. Від того дня настане знов дуже красна погода і потягне ся вже аж до пізної осени.
Обікража церкви в Зашкові, о котрій ми недавно доносили, була дїлом зловлених оногди злодїїв Гаса і Стефановича. Які звістно злодїї, вломившись до церкви, забрали гроші і коралї. Злочинцїв відставила поліція до суду карного а украдені коралї віднайдено.
За полову смерть. Дня 17 н. ст. марта відбула ся перед львівским судом присяжних розправа карна против Миколи Самуляка о убійство. Самуляк признав ся, що зі злости за те, що вуйко єго жінки Тупій продав єго полову, в суперечцї з ним ударив єго 6 разів обухом сокири по голові і зломив єму тою самою сокирою 4 ребра по одній і 2 ребра по другій сторонї, в наслїдок чого Тупій помер. Однако судьї присяжні заперечили питанє о умисне убійство а потвердили проступок з §355 к. к. а трибунал засудив Самуляка на кару 3-місячного арешту.
Незвичайна сила вистрілу. В арсеналї Віденьскім лучила ся оногди в ночи страшна пригода. Вояк Шрайнер відобрав собі житє вистрілом з карабіна. Куля перебивши тїло самоубійника, ударила другого лежачого на своїм ліжку вояка, забила єго а ранивши небезпечно третого в рамя, застрягла в стїнї. Самоубійник умер по 3 годинах муки, другій вояк, котрому куля перебила голову, умер зараз а третій, ранений в рамя, находить ся в небезпечности житя. Причиною самоубийства був ймовірно страх перед карою.
В память 400-лїтних роковин відкритя Америки Христофором Колюмбом задумали два учені италійскі ґр. Анджельо де Ґубернатіс і Чечільо Гальлярді видати міжнародний літературно-артистичний альбом у всїх европейских язиках, в котрім мають взяти участь найвизначнїйші писателї і учені всїх народів. В той спосіб хотять оба учені звеличати память чоловіка, що своєю геройскою дїяльностію належить не лиш до своєї вітчини, але до цїлої людскости. Щоби сю думку перевести в дїло, надіслав ґр. Ґубернатіс сими днями на руки панни Іосифи Щасної Правдзиць Цибульскої у Львові перґаминові листи міжнародного альбома і уповажнив єї запросити визначних учених і писателїв львівских як Поляків так і Русинів до участи. Величаво оправлений альбом буде зложений в дар містови Медіолянови, що перше піднесло гадку обходити роковини відкритя Колюмба а факсіміль альбому буде розісланий даром всїм тим, що возьмуть участь в єго виготовленю. Записані листи перґаминові будуть виставлені до огляданя в львівскій книгарни Альтенберґа заким ще відішлють ся до Риму.
Дрібні вісти. Цїсар дарував громадї Перемилів в повітї гусятиньскім 100 зр. на будову школи. — В Будапештї застрілив ся визначний посол мадярскій Ґеза Егвеш з причини зарядженого против него слїдства карного. 