Надіслане. — З Тернополя.

Надіслане.
[За сю рубрику не бере Редакція на себе одвічальности]
"Червоная Русь" і єї приклонники в Самборі і околици, сконстерновані пораженєм при устроєню віча і при виборі посла до ради державної в Самборі, кидають ся на "всїх і вся" з клеветами і підлими инсинуаціями, котрі — можна сказати — суть виїмковою появою в журналістицї. "Червоная Русь" у всїх своїх дописях зо Самбірского приписала неудачу своєї політики лиш моїй аґітації і моїм впливам. Я справдї дуже рад би був, єсли би мої впливи таку мали силу, але, на жаль, того о собі не можу сказати, а лиш заявляю, що по здертю маски з лиця ложних пророків всї щирі Русини, любячі свій нарід, і цїлий загал народу прозріли та дали заслужену відправу всїм "маститим". Єсли би "Червоная Русь", пінячись зі злости по пораженю, не була бодай дотикала моїх личних відносин, то певно, що я був би не потребував нї посилати до неї спростованя, нї теперь містити того заявленя в "Дѣлї", бо гадаю, що безличність сама себе побьє. Но коли "Черв. Русь" не помістила мого спростованя, то я мушу в сей спосіб спростувати ложні факти в дописи з Самбора в чч. 43 і 44 "Черв. Руси".
1) Лож єсть, мов би п. Нагірний, директор "Народної Торговлї" приїхав до Самбора з фондами на аґітацію, бо п. Нагірний був лиш в справах торговельних і на инвентурі самбірского складу Торговлї.
2) Лож єсть, мов-би я післав до епископского Ординаріяту в Перемишли підлий донос на якусь многоповажану і високообразовану особу духовного званя — бо заявляю рішучо, що я не посилав нїколи нїякого доносу.
3) Лож єсть, мов би я по виборах "во главі" музики обходив три рази довкола ратуш.
4) Лож єсть, мов би моя сестра Каська служила у дописувателя, бо хоч не перечу, що походжу з селяньскої родини, то все таки мої обі сестри при можливій моїй помочи достаточно забезпечені і не потребують служити у дописувателїв.
Се моє послїдне слово при всяких можливих дальших нападах на мою особу — але мушу заявити, що єсли би я хотїв воювати подібним оружєм, що приклонники "Червоної Руси", то мусїв би я в публичних часописях urbi et orbi оповістити, як то деякі патріоти знають бистроумно лучити своє званє і уряд з деструктивною політикою.
Франц Рабій, катихит народних шкіл в Самборі З Тернополя пишуть нам: Заходами кількох молодих людей устроєно в Тернополи по раз першій сих мясниць аж два міщаньскі вечерки з танцями: оден 1-го марта в сали Сокола, а другій 8-го марта в сали замковій. Оба ті вечерки удали ся як не можна лучше. Міщане разом з нашими ремісниками творили одну спільну родину, до котрої прилучила ся нечисленна громадка интеліґенції рускої, і то з молодшої лише ґенерації. Наше міщаньство на тих вечерках поводилось дуже прилично чемно, елєґантно, з почутєм свого достоїньства. Гуляно коломийки і всяких других танцїв дуже складно і ґраціозно. Передовсїм визначали ся під тим взглядом наші гарні міщаночки, котрі свіжими, румяними своїми личками принаджували більше, як не одна панночка — набляншована, наружована... Интеліґенції на забаву прибуло мало (а. д-р В. Лучаківскій з достойною своєю женою [се була одинока руска панї, що зволила загостити між менчу братію], о. Вацик, проф. Гецїв, В. Навроцкій, Яскуляк, Шкирпан), а тих, що ласкаві були прибути, міщаньство пращало сердечною овацією, радуючись, що не всї цурають ся міщаньства. На другім вечерку були ще д-р Свистун і п. Р. Бачиньскій, найзнаменитшій наш рускій аранжер, і він провадив кадриля, до котрого стануло звиж 30 пар... Одним словом, сегорічні мясницї остануть на довго в памяти тутешних міщан і будуть любою згадкою. Була се перша проба публична, і повела ся цїлком, — дарма, що часть ретроґрадів з псевдо-интеліґенції і часть темних ще міщан була дуже противна тому новому крокови. Кому милїйші орґії по шинках і по стодолах, най собі туди здоров тягне. Ми-ж мусимо робити так, як і робить ся в цїлій уже Европі...
Рівно-ж день 18 марта справив милу несподїванку. Дня того припали уродини щирого прихильника і протектора міщаньского товариства "Міщаньске Братство" адвоката д-ра Вол. Лучаківского. Отже вечером удав ся цїлий видїл Братства, з виїмком недужого голови п. Анд. Сатурского, до дому п. Лучаківского, і тут по відспіваню мужеским хором серенади наступило сердечне принятє. Гостей понад 25 осіб приймали обоє ПП. господарі з всею щиростію. Пісни рускі на мішаний і мужескій хор лунали раз-по-раз. З тоастів визначили ся передовсїм два: в щирих не добираних словах п. В. Чумака в честь соленізанта і тоаст молодця Ив. Джуса в честь панї дому. Имном "Ще не вмерла Україна" закінчила ся тая сердечна овація для заслуженого нашого мецената і члена "Міщаньского Братства" д-ра Володимира Лучаківского.
Що-ж Ви на те? як думаєте: чи буде у нас коли лучше? Судячи після того, що вже чим раз більше злижає ся наша интеріґенція до народу, надтяти ся треба, що буде. — Д. С. 