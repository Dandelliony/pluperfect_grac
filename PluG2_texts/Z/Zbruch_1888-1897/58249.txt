За хлїбом.

Подібно, як на веснї, так і тепер повно вістей про горячку еміґраційну наших селян до Америки; тілько-ж горячка тая вже розширилась, обняла не саму Золочівщину, як було на веснї, але й Брідщину та Тернопільщину. Коли при тім зважити, що в Лемківщинї еміґрація не унялась, а в полуднево-всхідній Галичинї оперують жидки, намовляючи селян на роботу до Румунії, то видко, що майже в цїлій всхідній Галичинї розгорів ся рух еміґраційний та що від весни до тепер погіршило ся. На доказ сего наведемо тут кілька вістей з різних сторін Галичини, котрі заразом вказують і на причину еміґрації.
З Тернопільского доносять, що там горячка еміґраційна скрізь займає уми селяньства. Політичні власти ставлять перепони в видаваню пашпортів до Бразилії, але тайні, все ще не викриті аґенти найшли і на се спосіб. Постарались о якусь фабрику фальшивих пашпортів, а коли се средство часом не дописує, виводять еміґрантів за россійскій кордон, вмавляючи в них, що тамтуди дістануть ся до мети далеко лекше. Цїла аґітація виглядає на очевидний "швіндель" виманюваня хлопских грунтів. Нема майже дня, щоби до нотарів або адвокатів не зголошували ся селяне для писаня контракту продажа свого маєтку спекулянтам. Адвокати і нотарі старають ся відводити нарід від погубного наміру, знаючи, що еміґрація до Бразилії має зовсїм иншій характер нїж еміґрація в західної части краю. Там селянин, що виходить до північної Америки, числить на заробок в копальнях або при промислї, тямить о полишеній тут родинї, присилає гроші на покупно землї, а по якімсь часї вертає сам на свою батьківщину не лиш заможнїйшим матеріяльно, але і з розясненим видокругом суспільних і політичних понять. Тимчасом їзда з роспуки до Бразилії, сполучена з попередною продажію цїлого маєтку в краю — се руїна селяньства. При тім звістно, яка сумна доля постигла еміґрантів з Конґресівки, котрі вибрались були до Бразилії і мусїли з-відтам вертати. Се повинні селянам розказувати популярні часописи. Розслїдженє і ствердженє причин охоти до еміґрації єсть дуже важне і до того видїл краєвий повинен забрати ся. Коли в однім селї повіта збаражского рускій священик промовляв против еміґрації, то провідник виступив на перед і сказав: "Як усї вийдемо, то прецїнь відомість о тім дістане ся до цїсаря і він мусить щось на се порадити". То проява, котрої маловажити не можна. Независиме дневникарство могло би вияснити причини такого пессімізму межи масами, але має уста замкнені. Отже нехай власти, поки ще час, розважать, що в околицях, де ріля лиха і перелюдненє виганяє селян за океани, такій факт можна би ще оправдати, але щоби на пшеничних ланах Поділя мало бути людям за тїсно, то чей-же феномен, над котрим треба застановитись і скоренько єму зарадити. [В одній громадї повіта збаражского — доносять Kurjer-ови Lwowsk-ому — зверхність громадска хотїла розширити школу і в тій цїли мусїла по великих заходах за ґрунт з-під старої коршми заплатити дорожше, нїж платять ся ґрунти у Львові!] Коли селянам на Поділю за тїсно, то що-ж дїє ся в инших сторонах, де пшеничних піль нема, а при тім відносини межи двором а громадою ворожі, заробок не вистає на домашні видатки, а не то на оплату різних драчок? Хитрий аґент потребує сказати лише слово, а темні селяне, жадні хлїба, з роспуки хапають ся єго намови, як послїдного способу ратунку.
Такі-ж невідрадні вісти надходять і з Брідщини. Один очевидець так описує горячку еміґраційну тамошних селян: Дня 22. с. м. був він в Бродах, а переходячи по-при ц. к. староство, стрітив громадку людей з Туря і з Туряньского Гутиска з паперами в руках. Були там мужчини і женщини. Женщини плакали, а спитані: чого зібрали ся так численно, відповіли, що за-для нужди і голоду прийшли просити о пашпорти на виїзд до Бразилії. "У нас — казали они — трудно вже видержати: за пасовиско плати від штуки худоби по 2 або 3 зр., і ще відроби день і курку дай, а поступить худобина ногою на паньске, то деруть кілько хотять, трудно відробитись і оплатити ся. За квіт на призбиранє в лїсї кілька горнят ягід дай наперед півтора риньского, а нї, то обдеруть до сорочки. Не то полїна, а й шишки не вільно в лїсї підняти, бо обідруть і вибють. Стрітять, що йдеш лїсом, деруть; вийде худоба на паньску стерню — деруть; дрова дорогі, податки великі, а земля не родить. Ми висадили 8 мішків бараболї, а вродило ся "мотлоху" 6 мішків, з двох же кіп жита вимолочуємо по 6 горнцїв. Горнець жита і проса платимо по 30 кр., ячменю по 24 кр., а зарібку нема, бо хлоп (мужчина) не заробить і 16 кр. на день. Ну, і як же жити? Ми пійшли до нашого писаря Владислава Зайончковского. Він казав собі заплатити від родини по 1 зр. 50 кр. і ось нам девятьом дав письма і казав ити до староства по пашпорти. Тут не хотять нам видати пашпортів, а ми дармо заплатили писареви." З их села — казали — вибирає ся до Америки 200 душ. "А вже — казали они — як хоче, най буде, а гірше, як тепер у нас, не буде!"
А з противного боку Галичини з Лемківщини з околиць Жегестова пишуть, що подібно, як в сусїдній Угорскій Руси, так і тут з декотрих сел виїхало до 36% населеня в Америку. Все, що чує фізичну силу, молоді й старі, дїти, баби й дївчата, мов би змовились, тягнуть в Америку, а з-відтам анї десята часть не вертаєсь назад. Аґенти з Бреми розсилають письма по селах, обіцюють людям золоті гори, а люде беруть усе за правду. Дивне то, що хотячі переселити ся в Америку, легко дістають гроші. Навіть той, котрого цїлий маєток не варта 100 зр., легко дістає 240 зр. на дорогу, купує пашпорт від кого-небудь і їде за море глядати богатства.
Та як би ще то всї йшли лише за богатством, а то часом люде просто втїкають з голоду як не до Америки, то до Румунії. На Буковинї оперує кільканацять жидів-спекулянтів, котрі тепер займають ся виключно вербованєм народу на роботу до Румунії. Від хати до хати ходять по селах за біднягами, дають им невеличкі позички грошеві і зобовязують их до відробку тої запомоги з Румунії. Селянин лакомить ся на гріш, приймає услівя і продаєсь спекулянтови, котрий тимчасом годить ся з румунськими продуцентами і в часї жнив провадить до Румунії сотки робітників. Селяне очевидно не дістають там за роботу нїчого, бо мають лиш відробити то, що від жида взяли в зимі, а живлять их і обходять ся з ними, як з худобою, так що набавляють ся найстрашнїйших недуг і в послїдній нуждї вертають в осени до краю. Жид, що в зимі позичив кілька соток по кілька риньских, зарабляє тисячі, бо хлоп навіть не знає, як угодив ся спекулянт з продуцентом. В той спосіб цїлі села сходять на нужду, тисячі родин марнують ся, а деморалізація, піяньство, розпуста і самоубійства обгортають цїлий край! Безсильність, непорадність, а може й байдужність властей причиняєсь немало до розвою того страшного торгу людьми. Черновецка Gazeta Polska надїє ся, що виступленє посла Підляшецкого в радї державній против тої спекуляції може зверне увагу властей на язву, котра нищить Буковину і значну часть Галичини, і они займуть ся винищенєм вампірів-спекулянтів, висисаючих нажизненїйші сили країв.
Зі всїх вістей виходить, що причиною горячки еміґраційної у нашого народу єсть тяжке єго положенє економічне, котре аґенти лиш визискують. Селянин не годен сам собі дати ради, а в нуждї своїй опіки не знаходить. Навіть бюра еміґраційного, що боронило би еміґрантів від визиску, нема, а власти старають ся лише не видати пашпортів. Розумієсь, тим способом лиху не зарадить ся, бо охота до еміґрації не пропаде, доки матеріяльні відносини селянина не поправлять ся. Отже перша річ: заопікувати ся народом в єго нуждї, учинити єму можливим житє в краю на єго батьківщинї... 