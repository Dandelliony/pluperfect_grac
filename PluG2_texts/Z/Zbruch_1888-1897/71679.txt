Друга така сама исторія.

Вчера писали ми […] про еміґрацію селян, котра, бодай як слухи ходять, розпочалась знов на великі розміри. Компетентнїйші від нас чинники сконстатували вже, що тут не дїє ся без якихсь тайних підшептів, без аґітацій, котрі мають очевидно не що иншого як лиш безсовістне і хитре визискуванє темноти і легковірности нашого селянина. Та дивна річ, що такі аґітації можуть у нас так легко ширити ся, що можуть без обави повтаряти ся. Видко, що з одної сторони ті, котрі того рода аґітаціями займають ся, мусять бути дуже спритні люде і готові до всего, а з другої сторони, що у нас таки єсть мало догляду, мало хто интересує ся тими людьми, що найлекше стають ся жертвою всякого рода обманьства, визискуваня та всїляких аґітацій. Як би не то, то й трудно було би представити собі, як може така справа, котра вже раз наробила богато шуму, котра виволїкала ся навіть перед форум парляментарне і звертала увагу навіть найвисших законодатних сфер, повтаряти ся знову з давною силою. А так оно єсть дїйстно.
Звістно вже, що від кількох лїт увихають ся у нас якісь аґенти, котрі вербують селян на заробітки до Румунії. Аґенти ті запускають свої загони не лиш на наше Покутє і Гуцульщину, але аж в Самбірщину і далеко на Мазурщину. Справа ся була вже раз предметом парляментарної дискусії; підносив єї именно поc. Підляшецкій в Радї державній і домагав ся якогось способу заради тому лиху і забезпеченя селян від тих аґентів. На тім і скінчило ся. Вербованє людей на заробітки було притихло, аж ось по якімсь часї виступило знову в тих самих сторонах, де вело ся і давнїйше. Ось що пишуть і пр. до Przegląd-у з Косова в сїй справі:
"Косівщина позбавлена від многих лїт належитої опіки, а визискуваню нашого народу годилось би якось зарадити. Зорґанізувалась тут спілка, котра займаєся доставою за велику провізію робітників на час робіт до Россії і Румунії. Предприємцї тої достави дають задаток, змушують бідний нарід сїльскій підписувати письма, містячи в собі всїлякі зобовязаня. Спілка обіцює селянам золоті гори, вирабляє, а радше виєднує без перешкоди пашпорти для них і висилає ті жертви за границю.
"Не богато селян вертає назад; гинуть они марно, гноблені голодом і тяжкою працею від досвіта до пізної ночи. Клімат в Румунії не сприяє тутешному народови, а повертаючі приносить найчастїйше малярію (пропасницю) або ще гірші заразливі недуги. Сего року виправили сі предприємцї значне число робітників з тутешного повіта.
"Після листів які наспіли сими днями з Румунії, селяне вислані до Сеймени побіч Манолеси, по части померли там в наслїдок тяжкої працї, по части дуже нездужають. Листи, котрі одержали жінки, позіставши на своїх ґаздівствах, переходять з рук до рук і представляють відносини в Румунії в страшних красках. I так пише Микола Кубин з Москалївки до своєї жінки:
Пращай на завсїгди, бо я дуже слабий, робота тутейша забила мене; иди та подякуй факторам, що нас продали за границю. Син наш Василь Кабин також слабий. Валяємось на смітю, як у нас на обійстю безроги, котрих у нас все ще лїпше годують. Кифор Кузик і Антін Волощук вже померли. Ідїть до священика в Москалївцї і дайте за их душу дзвонити, аби нашим людем оповістити, яка судьба нас стрічає за границею. Ми згодили ся з фактором на двомісячну роботу, а хоч той час вже давно минув, не хотять нас з відси пустити. Иди, люба жінко, до факторів, підпиши вексель на хату і ґрунт та вибави нас з неволї. Грошей не маємо. Пошли нам і поратуй, бо всї згинемо.
От така то доля стрітила тих, що попали ся в руки несовістних факторів і дались заманити надїєю на великій заробок за границею. І хтож виноватий тому их нещастю? Чи лиш не они самі? Можна би в першій лінії приписати вину их нещастя им самим, бо чого слухати ради факторів, чого вибиратись в чужій край? Алеж годї, щоби чоловік, котрий потребує зарібку, котрий мусить ратувати ся яким небудь способом, аби не згинув з голоду, не послухав слів якого небудь дурисвіта. Годї отже винувати самих тих нещасливих. Дивувати ся більше потреба, що в краю нашім можуть крутити ся таки аґенти і так безсовістно використувати нарід. Як то? Чи в косівскім повітї не знає вже нїхто, до кого то належить, що там увихають ся такі аґенти і визискують легковірність тамошних людей. А прецї, коли о тім пишуть ґазети, коли навіть справа свого часу була підношена в Радї державній, то і в повітї повинен би хтось о тім знати. А може, коли тепер піднесли ґазети знов сю справу і вказують на ню та голосно говорять, що в Косівщинї завязала ся спілка визискувачів, — може они неправду пишуть, може то лиш яка неоглядна видумка? Чи завдав собі хто в тім повітї, до кого то належить, труду, розслїдити сю справу, аби сказати відтак публично: так не єсть, то все неправда! — Не знаємо; але нам видить ся, що то би таки конче потреба, коли в дописях до польских часописей підносить ся виразно, що та спілка аґентів "вирабляє, чи радше виєднує без перешкоди пашпорти"... Закид се важкій, бо готов би вказувати що найменше на то, що в згаданім повітї нема кому взяти в опіку селян перед визискувачами і зробити раз конець тій спілцї, котра думає очевидно завести торговлю білими невільниками. Ми думаємо однакож, то так зле ще не єсть і що знайдуть ся в Косівщинї люде, котрі вже в найкоротшім часї розслїдять цїлу справу і, коли она дїйстно покаже ся такою, як єї представляють ґазети, зроблять конець лиху, яке руйнує тамошних селян. 