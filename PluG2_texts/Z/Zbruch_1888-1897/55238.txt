До Русинів Самбірского, Дрогобицкого, Староміского, Добромильского, Рудецкого, Турчаньского і других околичних повітів.

Земляки!
Ми Русини що-до числа один з найбільших народів славяньских, замешкуючі красні і певно найжизненнїйші простори землї, стоїмо нинї між народами Европи дуже ще низько як під взглядом просвітним так і матеріяльним. Ми, нарід маючій за собою колишню світлу минувшість і славу, нинї — мало звістні між другими народами, і не тїшимось тою повагою, яка би нам належала ся.
Де-ж причина тої сумної долї? А вже-ж головно в темнотї, в невіжи, в якій ще по нинїшні часи остають міліони мас нашого народу.
Русини! Чи оставати-ж нам і на дальше в тім сумнім станї тьми і пониженя — та лишатись і на-дальше позаду других, братних славяньских народів? Нї! І нам уже крайна пора — рішучо положити конець володїню тьми в нашім народї, скинути єї пута і зрівнати ся з другими народами славяньскими, котрі власними силами, без чужої помочи, хоч деякі находили ся ще в гіршім положенью тьми, станули нинї так високо, що тілько позавидувати им тої долї. До того дійшли они через розумну і правдиву науку, при щирім трудї над собою під проводом горячих а дїяльних патріотів.
Братя! І перед нами ще славна будучність! Оживім тілько ті темні міліонні маси, що досі коротають своє нужденне житє-бутє в тьмі і невіжи, — приведїм лишень их через науку до свідомости, а в Бозї надїя, що зможемо самі о своїх власних силах — добутись лучшої долї. Условія до того суть, лиш користати з них!
Правдиво-щиро народолюбцї, люблячі свій нарід і розуміючи свій святий обовязок, взяли ся ще перед 23 роками до поправи незавидної долї нашого народу. Бачучи, що народови не хибує доброї волї отрясти ся з неволї тьми, постановили подавати єму правдиву просвіту-науку — і в тій цїли завязали у Львові товариство "Просвіта". Дїяльність "Просвіти" знана вже на цїлій рускій земли, — удостоїлась она і найвисшого узнаня від нашого Найяснїйшого Монарха, котрий висказав, що "Просвіта" — дуже пожиточне товариство".
Щоби "Просвіта" могла розвинути пожиточну свою дїяльність по всїх сторонах нашої землї, завязують ся по цїлім краю "філії" "Просвіти". В тій власне цїли засновано сими днями і в Самборі філію "Просвіти", щоби всїх щирих людей в тій сторонї краю згорнути під святе знамя просвіти і науки, аби і они всї прийшли до самопізнаня.
Щоби ж благородні змаганя сі могли увінчатись як найкрасшими успіхами, просимо всїх, кому лише щиро і на-правду залежить на получшаню долї нашого бідного народу і хто тілько вірить в єго славну будучність — нехай лучить ся разом з нами до спільних трудів над єго просвітою.
Передовсїм вступайте і вписуйте ся до "Просвіти" Ви, братя Селяне, бо-ж се головно о Вашу справу і о Ваше добро ходить!
Рівно-ж і Вас, панове Шляхта, запрошуємо до "Просвіти", бо-ж і між Вами ще не всюда ясно, а за-для того і не конче гаразд Вам веде ся. і Ви, братя Міщане, не цурайтесь "Просвіти", бо і Вам треба би двигнути ся з упадку до давної поваги, а се удасть ся тілько через науку-просвіту. Злучіть ся з нами у "Просвітї", а чей діждемо ся ще тих часів, що наше міщаньство верне знов до колишного свого добробиту.
І вкінци і Ти, Интеліґенціє руска, як духовна так і світска, не відказуй нещастному народови своєї помочи в хвили, коли він сам починає вже ратувати ся з грозячої єму загибели. Таж Ти кров з єго крови, кість з єго кости! Ми певні, що нїкого з Вас не хибне там, де Вас кличе обовязок і грімкій голос народу!
Земляки! Робім уже початок і в нашій сторони, бо дальше оставати в тьмі — годї! Берім ся всї щиро до працї і науки самі, не оглядаючись на нїчию поміч. Найлучшій той господар, що сам обробить собі свою ниву, а не жде, аж єму хтось другій схоче обробити.
Отже з вірою в свої власні сили  і в тім святім пересвітченю, що підоймаємо дїло для добра руского народу дуже хосенне, просимо Вас, братя, на перші загальні збори філії "Просвіти", котрі відбудуть ся дня 3 н. ст. вересня в Самборі в сали Читальнї о годинї 12-ій в полудне. Поперед відправить ся в церкви о 10-тій годинї служба Божа при співі пп. академиків.
Кому лише час і здоровлє позволить, нехай не жалує труду, а най прибуває на 3-го вересня до Самбора — взяти участь в нарадї, як зарадити лиху народному...
В Самборі 15 н. ст. серпня 1891.
Бережницкій Іван префект. — о. Боберскій Николай парох з Ваневич. — Волосяньскій Василь міщанин. — Геча Дамян і Дмитро господарі. — Голойда Василь господар. — Городискій Яков учитель. — о. Дашкевич з Ступницї. — Каранович Іосиф адюнкт судовий. — Куцїль Андрій начальник громади і радний повітовий. — Ладанай Микола господар. — о. Леонтович парох з Урожа. — Лининьскій Петро міщанин. — Литиньскій Болеслав. — Монастирскій Павло пенсіон. капітан. — Минько Иван господар. — Михас Иван господар. — Ортиньскій Іоан префект. —  Ортиньскій Іосиф секретар громадскій. — Рабій Франц катихит. — Ревакович Титко начальник суду в Підбужи. — Рошкевич Лев совітник судовий. — о. Сабарай Іосиф. —  Саламон Іосиф адюнкт судовий. — Сїлецкій Василь емеритований контрольор. — Сосновскій Роман авскультант судовий. — о. Татомир парох з Черхави. — Хлопецкій Володимир властитель більшої посїлости. — Д-рнд Чайківскій Корнило. 