◦ ◦ ◦ ◦ ◦ ◦ ◦ ◦ ◦ ◦

Намістник ґр. Бадені в поворотї з Кракова поступив в середу дня 4 н. ст. мая до Перемишля. Разом з намістником приїхав командант краківского корпусу ґен. Кріґгамер а рівночасно прибув зі Львова командант корпусу кн. Віндішґрец. Всї три достойники зложили візиту командантови перемискому бар. Ґальґочому. Ґенерал Кріґгамер відїхав о годинї 4-ій по полудни назад до Кракова а намістник і кн. Віндішґрец відїхали о годинї 6-ій вечером до Львова. При нагодї тої візити обговорювали достойники різні справи дотично цїсарских маневрів, котрі сего року в осени мають відбути ся під Перемишлем.
П. Евгеній Гушалевич, звістний наш співак, співав сими днями з великим поводженєм тенорову партію Фльорестана в опері Fidelio на берлиньскій сценї Кролля.
Цїнна памятка. Недавно прислав до музею "Просвіти" у Львові о. Николай Голїнатий з Надорожної [коло Товмача] старинний меч. Єго найдено минувшого року на ерекціональнім огородї в Надорожній, в глубинї одного метра, при закладаню фундаментів під новий дім парохіяльний. Меч той заховав ся досить добре, — не достає єму тілько кінця рукояти і кінчика вістря. Львівскі знатоки осудили, що меч той походить з епохи бронзової, складає ся з мішанини міди і олови, і сягає далеких часів перед Христом. Згадуючи за сей цїнний памятник, мусимо сказати, що у нас зібрано доси старини дуже мало. Наша земля була від дуже давних часів ареною політичного житя народів, тому й криє ся у нас богато памятників давних часів. Наші патріоти повинні би по всїх сторонах краю збирати пильно всякі найменші останки минувшости і присилати их до наших зборів. Чей зібрані колись разом змогли би ті памятки кинути світло на ті часи нашої землї, до котрих жерела историчні або зовсїм несягають, або згадують з чужини в спосіб дуже неясний і недостаточний. Отже взиваємо всїх Земляків до патріотичного труду, — кожда і найменша присилка буде в наших зборах вдячно принята, а може удасть ся неодному віднайти навіть яку цїнну памятку. С.
Реставраційні ваґони будуть курсувати при дневних поспішних поїздах н-р 3 і 4 нового розкладу їзди межи Краковом і Підволочисками, при нічних же поспішних поїздах н-р 1 і 2 будуть курсувати ваґони спальні між Краковом а Чернівцями. За уживаня місця І кляси в спальнім ваґонї доплачує ся на просторони між Краковом а Львовом або назад 4 зр. 50 кр., а за місце II кляси 3 зр. 75 кр. Спальні ваґони начнуть курсувати від дня 1 н. ст. червня. При дневних поїздах н-р 13 і 14 (перед тим 3 і 4) припадає обідова пора в Тарнові, де оба поїзди задержують ся по 24 мінути.
Огнї. Послїдними днями лучили ся такі значнїйші огнї: в Княгининї, повіта станіславівского, згоріло 5 будинків господарских враз з припасами збіжа і складами дерева. Шкоду обчислюють на 25.000 зр. Огонь був имовірно підложений. — В Загвіздю, того-ж повіта, знищив огонь 6 хат, при чім потерпіла одна женщина і єї дочка на сильні попареня. Шкода виносить близько 2000 зр.
Вибух ґазів. В копальнях нафти в Борислави вибухли перед кількома днями ґази в ямі Шварца і Дорнштравха, а в наслїдок того робітник Лейзор Корн з Волянки утратив житє, удушивши ся. — В копальнях нафти в Дзвинячи погиб з тої самої причини робітник Иван Грушка, задушений ґазом, котрий вибух, коли нагле добув ся віск земний на верх.
Дрібні вісти. В Перемишли завалила ся в середу одна стїна нової біжницї враз з цїлою стелею. З сїмох робітників занятих при роботї — шість утекло, а семого, 17-лїтного бляхаря Вайнреба, звалища вбили. — Намістник ґр. Бадені і віцепрезидент краєвої ради шкільної д-р Бобжиньскій повернули оногди до Львова з засїданя краківскої академії наук. — В Тридентї повісив ся в приступі божевільства тамошний президент окружного суду Райніш. 