На случай війни Австрії з Россією.

У Львові дня 20 н. ст. сїчня 1893.
Пештеньскій Льойд, нї з cего нї з того, посеред наймирнїйшого часу, помістив в виданю з 14 сїчня передову статью, в котрій переводить доказ, що на случай війни Австрії з Россією наша Галичина та Буковина можуть становити безпечну основу операційну.
Статья та гласить:
"В Піємонтї, Льомбардії та Венеції научили ся ми достаточно, що то значить воювати посеред людности, нам на скрізь ворожої. По-за силою далеконосности армат Мантуї і Верони кождий транспорт живности, кождий поїзд зелїзничій був загрожений і виставлений на небезпечність. Досвіди там зібрані научили нас цїнити основу операційну не лиш під взглядом войсковим, але і політичним. Відповідну до того політику веде і австрійске правительство в Галичинї і на Буковинї, именно що до Поляків. Ті два краї не були завойовані і длятого посїдали завсїгди (!) автономію. Нарід польскій не дізнавав нїколи гнету і міг свобідно розвиватись в житю публичнім. Поляки галицкі не лиш були завсїгди панами в своїй хатї, але им давано навіть найвисші достоїньства в урядах, при дворі і в армії. Они стались рішаючим чинником житя політичного в Австрії, і яко такі піддержують дуже интереси своєї держави. Их вірність для династії звістна. Они брали участь у всїх війнах Австрії і боролись з великою хоробростію. Они суть про-те добрими Австрійцями і длятого край их може становити певну і безпечну основу операційну в війнї Австрії против Россії.
Припохлїбивши Полякам, Pester Lloyd звертаєсь до Русинів і каже: В Галичинї і на Буковинї жиє ще до 3 міліонів Русинів. Панславістичній пропаґандї в послїдних двайцяти лїтах удалось в деяких повітах руских з сеї і тамтої сторони Карпат добути для себе підставу до дїланя. Але процеси, які в наслїдок того переведено а при тім довше обсервованє внутрішного житя Русинів показали, що деякі загадочні прояви не треба зводити на симпатії Русинів до Россії, але в більшій мірі на невдоволенє Лемків (!) супротив Поляків і Угрів.
Впрочім се звістна річ, що сусїди завсїгди не люблять ся. Неохоту Русинів треба оцїнювати яко опозицію партії політичної, котрої бажаня ще не сповнились, але о вірности котрої для монарха не можна сумнїватись. Образовані і мислячі люде з посеред народу руского знають дуже добре, що их нарід не може нїчого доброго надїятись від Россії. Півазійскій елємент московско-великорускій здавив славяньских малорусинів. Сумні дїї Поділя і України кажуть догадуватись судьби, якої можуть надїятись Русини під панованєм россійским. Реліґію католицку і язик рускій знищено там з ґрунту через православний москвитизм. Святїйшій синод петербурскій не знає нїякої толєранції реліґійної, а цар єсть головою церкви православної. Та нетолєранція відвернула Поляків і Болгар від Россії, а навіть межи Русинами викликала недовіріє у тих мислячих Русинів, котрим залежить на удержаню народности і язика, а котрі не хотять потонути в повени велико-рускій. Длятого мимо спорів з Поляками, галицких Русинів можна уважати за елємент прихильний державі і певний на случай війни, так, що Галичина і Буковина представляють ся добрим і безпечним тереном операційним в війнї з Россією.
В дальших уступах статьї говорить ся о благодатях, якими правительство в послїдних часах засипало Галичину, будуючи дороги зелїзні у всїх напрямах, мости, касарнї і удержуючи по містах і місточках галицких значні залоги воєнні, чим би раде прийти в поміч великій бідї населеня, котра тут ще заєдно панує. Але не треба забувати, каже Pester Lloyd, що Галичина єсть ще завсїгди пів-Азією і що там дїють ся такі річи, які виказано і розкрито в процесї Тшцєнєцкого.
Що-ж нам сказати до виводів Pester-Lloyd-a, котрий, без всяких важнїйших причин так нагло і так дуже заинтересував ся справами Поляків і Русинів в Галичинї і на Буковинї. Про Поляків написав він досить правди. Поляки в Галичинї стались дїйстно від 1867 р. пещеною дитиною правительства долитавского і их форитує кожде правительство надмірно з видимою цїлею, щоб елємент польскій розвинув ся і скріпив ся не лиш сам в собі, але навіть на шкоду Русинів галицких. Галичина стала від чверть віку дїйстним раєм для Поляків і им не достає хиба ще птичого молока. Однакож що-до Русинів, то Pester Lloyd розминув ся дуже з правдою. Він легковажить собі за надто невдоволенє "Лемків" (!), котрого то невдоволеня причиною єсть не хто другій, а виключно саме правительство долитавске і форитовані Поляки. Русини були від 1848 сильною підпорою Австрії і спасли єї в хвили, коли Мадяре і Поляки думали о знищеню сеї держави. За вірність ту довелась им в пізнїйших лїтах нагорода, про котру лучше не згадувати. Вірних "Тирольцїв Всходу" продано формально за часів Байста, а від сего часу політика правительства центрального мала виключно на оцї лиш интереси Поляків, а розвій Русинів занедбала цїлковито. Наколи відтак у частини интеліґенції рускої проявились симпатії до Россії, то прояв сей викликала лиш хибна політика правительства центрального. Прояв сей обгортав з разу лиш частину интеліґенції рускої, нинї симпатії до Россії проявились вже і в верствах селяньства руского, а доказом их єсть еміґрація селян до Россії, де ті-ж селяне надїють ся для себе лучшої долї. Чи в таких обставинах Галичина руска може бути безпечним тереном операційним в евентуальній війї Австрії з Россією, се питанє най би Pester Lloyd старав ся розібрати основнїйше. Нарід рускій єсть дуже довготерпеливий, але всяка терпеливість має свої границї. Правительство, неґуючи потреби руского народу в Галичинї та на Буковинї, само жене воду на млин россійских аґітацій. І длятого належало би з сеї хибної дороги чим скорше завернути і Русинів галицких трактувати на рівни з Поляками та Румунами. Русини, заселяючи всхідну Галичину одноцїльною масою суть лучшою порукою успіхів воєнних Австрії против Россії, як розкинена на тій просторони більша посїлість польска. В 1887 роцї, коли з незвістних причин заговорено в краю нашім голоснїйше про війну з Россією, згадана більша посїлість хлопоталась лиш о тім, щоби себе спасти утечею до Кракова або і дальше. Без Русинів операції воєнні против Россії суть дуже непевні. Ми раді, що Pester Lloyd мимо всего вірить в нашу льояльність для Австрії, і ми нїколи не були нельояльними. Але з другої сторони годї від нас жадати, щоб ми були рівнодушні на наш розвій національний. Чим менше буде правительство дбати о скріпленє сил наших народних, тим ширше відчиняє оно ворота россійским аґітаціям посеред Русинів власними руками. Такій єсть фактичний стан річи в Галичинї та на Буковинї на случай війни і над тим повинні би серіознїйше призадуматись стратеґи австрійскі. 