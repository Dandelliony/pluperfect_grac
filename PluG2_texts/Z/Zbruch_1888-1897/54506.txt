Про роздор межи Русинами.

У Львові дня 1 н. ст. серпня 1891.
Противні народовцям і взагалї рускій національній справі орґани фракційні не перестають підносити фарисейских жалїв на роздор межи Русинами, котрий — кажуть — запанував нїби-то від часу і в наслїдок проголошеня послом Романчуком національної і політичної проґрами Русинів галицких в соймі. Через те — кажуть — не могли увійти до ради державної посли опозиційні, котрі би були для Руси жадали всего, а не лиш дечого, як теперішні посли. Через те і посли в радї державній — кажуть — нїчо не зробили і в краю стало гірше.
Пригляньмось трохи близше тим — як сказано — фарисейским жалям.
Насамперед що-до роздору між Русинами, то прецїнь же роздор — і то такій самий, як нинї — був між Русинами і до проголошеня проґрами. Була-ж і до того часу фракція москвофільска, була вже зорґанізована і фракційна радикальна — і обі як найзавзятїйше воювали против народовцїв. Були-ж прецїнь і до того часу всї нинїшні субвенціоновані орґани москвофільські і уїдали в кождім нумері на народовцїв — перед правительством денунціюючи их як соціялістів, атеїстів і т. д., а перед публикою рускою як запроданцїв польских. Прецїнь же і до того часу москвофіли позатикали були для народовцїв товариства "Народний Дім" і "Ставропігію", хотїли их всїх до одного викинути з заряду "Народної Торговлї", викинули театр рускій з "Народного Дому" а коли він гостив у Львові, орґан их "Червоная Русь" навіть згадки о тім не подавав, аґітували-ж против рускої ґімназії і "Народний Дім" своїх бурсаків, годованих руским хлїбом, не слав до ґімназії рускої, але до чужої. Прецїнь же навіть, коли йшло о поміч голодову, москвофіли підступно усунули народовцїв і анї один не засїдав в тім комітетї. Отже чи до часу проголошеня проґрами не було роздору?
Нї, роздор був, такій самий, як нинї. І власне той роздор, з котрого через несовістність і брутальність проводирів москвофільских не було виходу, а справа руска на тім терпіла, дав причину послам-народовцям проголосити проґраму, около котрої Русини галицкі могли би згорнути ся в одну велику і могучу громаду. Проґраму тую всї щирі і розумні Русини узнали за добру, — тож о що йде? Нехай всї Русини пристають до неї і на єї основі дальше орґанізують ся і трудять ся для свого народу і своєї народности.
Дальше кажуть: "Коли-б не роздор, спільний комітет був би вибрав послів опозиційних." На те ми скажемо насамперед, що комітет спільний був тим разом уже неможливий, бо москвофіли на всї добрі округи вже від пів року по-за плечима народовцїв наперед поставили кандидатів і форсували грішми, а народовцї прецїнь схотїли би були мати право бодай до половини добрих округів. По друге, коли б навіть були вибрані до ради державної москвофіли, то чи справдї був-би хто такій наївний думати, що они опинились би в опозиції? Хто був-би пійшов до опозиції: чи гофрат Ковальскій? чи п. Герасимович, котрий на два днї перед виборами дав деклярацію, що на случай вибору буде йти солідарно з пп. Романчуком і Барвіньским? чи проф. Антоневич, котрий був правительственним кандидатом в Стрию на посла до сойму, а аспіруючи на члена видїлу краєвого — підписував Поляновскому maczk-y kartoflan-y? Та й коли москвофіл-и в радї державній належали до опозиції? Таж навіть в часї найбільшого невдоволеня в краю за попередної каденції ради державної поc. Ковальскій голосував за фондом деспозиційним для ґр. Таффого, між тим як о. Озаркевич голосував "против", а деякі другі посли т. зв. "митрополичі" бодай усунулась від голосованя...
Як річ певна, що жаден москвофіл в радї державній не належав би до опозиції, так само річ певна, що не був би й жадав — як кажуть москвофільскі органи — усего, а не лиш того, що показуєсь можливим до одержаня. Орґанам москвофільским, котрі горлають: "чому посли не домагали ся, щоби всї ґімназії і семинарії учительскі у всхідній Галичинї були рускі?" — ми відповімо запитанєм: "А чому-ж того нїколи не жадали ваші посли, особливо тогдї, коли було их 15 і здобули собі незвичайну ласку у централістичного правительства за голосованє за маєвими законами, віддавшими наше духовеньство під надзір ц. к. старостів?" А дальше спитаємо: "Чи вийшли ваші посли коли-небудь дальше поза жаданє одної ґімназії і одної семинарії учительскої? А теперішні посли прецїнь поставили жаданя де-що більші. Зажадали і катедри исторії рускої і обсади кІлькох катедр правничих на університетї львівскім, і школи дївочої у Львові, і кількох чотироклясових шкіл по містах більших, і референта для руского шкільництва в міністерстві...
Ми не хочемо бути адвокатом руского клюбу але скажемо лиш те, що єсли-б членами отсего клюбу були москвофіли, — то органи москвофільскі при поворотї их з сесії до краю кричали-б "осанна!" — як за кождий раз кричали свому гофратови Ковальскому за роботу меншу. Коли-ж они народовцї — то ті орґани, розумієсь, кричать: "нїчо не зробили!" Ми на той темат "зробили чи не зробили" скажемо своє слово на другій раз, а тепер лише — на маленьку охолоду горячки редакторів москвофільских орґанів пригадаємо им, що их 15 послів в золотих часах не то по першій сесії, але по шестилїтній каденції вертали з Відня з порожними руками. І тепер, єсли руским послам не удасть ся чого зробити, то не длятого, що они "народовцї", але длятого, що они — взагалї Русини... Бачимо-ж, як відносить ся до нинїшного нашого клюбу "коло польске" — побачимо, як оно буде дальше, а від того буде зависїти й поступованє руского клюбу.
Наконець що-до голошеня москвофільскими орґанами, мов-би в краю стало гірше — ми не розуміємо, длячого б так мало бути. Прецїнь же тепер, здаєсь нам, Русинів в краю не переслїдують тяжше, як уперед. Хиба, що під тим висказом "в краю гірше" треба розуміти, що роботи менче"... Га, на те вже нї посли нї нїхто не порадить! Орґанізуватись можемо, робити можемо і проґраму маємо таку, що з нею сміло кождому противникови можемо глянути в очи, — чому-ж би не робити? чому-ж би мало бути гірше? 