Дорогі Братя Родимцї!

Минає третий рік від часу перших загальних зборів членів Товариства політичного "Народна Рада", що відбули ся так світло і величаво в дни 21 сїчня (2 лютого) 1888. року. Сі загальні збори були першою пробою нашої народно-політичної орґанізації, котра зміряє до того, щоби нарід рускій в Галичинї на основі самосвідомости політичної був в силї перебити кріпкою грудію всякі неприязні удари а рівночасно зростаючи на силї — зумів вибороти для себе конституцією признану рівноправність та достойно заступити свої интереси, як політичні так культурні, суспільні і економічні.
Станувши на проґрамі Головної Ради Рускої з року 1848, загально одобрений тими першими загальними зборами своїх членів — Товариство політичне "Народна Рада" не залишило найменшої нагоди, щоби не допустити до утрати наших прав народно-політичних та щоби не здобути народови рускому в Галичинї такого становиска, яке єму наложить ся яко народови историчному серед других народів нашої держави. Під сим прапором народним стояв непохитно уступаючій Видїл Товариства політичного "Народна Рада" у Львові, та по змозї і силам через час трилїтний розвивав свою дїяльність на хосен рідного народу.
В тім часї перейшла не одна важна подїя в житю політичнім народу руского в Галичинї а в єго имени забирав голос уступаючій Видїл Товариства політичного "Народна Рада" у Львові. Дїлаючи через цїлий той час явно і щиро — підписаний Видїл постановив скликати:
Другі Загальні Збори
членів Товариства до Львова на день 14 (26) грудня 1890. р., щоби ту прилюдно здати справу з сего, що до тепер здїлано. Най вискажуть вірні сини Руси: чи добре і хосенне було дотеперішне поступованє "Народної Ради" та як треба нам дальше поступати!
В виду великих задач Товариства політичного "Народна Рада" і важних справ політично-народних, які порішити належить — кличемо Вас, Дорогі Братя Родимцї, всякого стану, з цїлого краю — голосом вічевого звона: прибувайте ласкаво на той день до нас, щоби промовити важке слово на получшенє долї Галицкої Руси. Най голос сего великого збору буде сильний і поважний, та най стане ся голосом цїлого народу руского!
Покажім світови нашу силу народную покажім любов до рідного народу, покажім честь і достоїнство народне!
Проґрама зборів буде слїдуюча:
1) О годинї пів до девятої рано відправить ся богослуженьєе о призванє помочи Св. Духа, в церкві Успенія Преч. Дїви.
2) О годинї 10-тій отворить загальні збори голова Товариства проф. д-р Ол. Огоновскій.
3) Справозданє уступаючого Видїлу виголосить секретар Товариства адвокат д-р Кость Левицкій.
4) Вибір нового Видїлу і голови Товариства.
5) Реферат Вп. посла Юліяна Романчука "Про теперішне становиско політичне Русинів в Галичинї".
6) Реферат Вп. члена Видїлу краєвого д-ра Дамяна Савчака "Про піднесенє економічне нашого народу на основі найновійших законів".
7) Внесеня і интерпеляції членів Товариства.
Місцем загальних зборів буде велика саля "Народного Дому".
Від Видїлу Товариства політичного "Народна Рада" у Львові, дня 18 н. ст. грудня 1890.
Д-р Олександер Огоновскій, голова Товариства
Д-р Кость Левицкій, секретар Товариства. 