Агитація до виборів до ради міста Львова уже почалася. — Три посаги по 268 зр.

Агитація до виборів до ради міста Львова уже почалася. На ратуши відбулися вже загальні збори виборців, відбулося уже і засїданє членїв комитету виборчого (до котрого з Русинів взяли о. ректора Ал. Бачиньского) а по мурах бачимо уже й величезні плякати то від партії Реваковича, то від партії Старкля ("Związek"), а навіть відожившої "Lącznośсі і Zgody". На загальнім зборї виборців на ратуши побідила партія Реваковича, бо на неї упало 1088 голосів. "Związek" протестує проти важности того голосованя, стараючись всїми можливими аргументами доказати, що 400 зібраних виборців, навіть хоть-би кождого з них розрубав на два і пів кавалка, ще таки не були-бив силї віддати 1088 голосів. Очевидно, коли вірити на слово, що на ратуши не було більше виборців, як 400. Борба розпочалась і заповідаєсь досить завзято, а все таки, хоч супротив себе стоять два редактори польскі, не буде она такою, як могла би бути, коли-б у Львові був і міг до акції виборчої кинути своє "Quosego!" редактор "Strażnic-и" і "Sztandar-y". Та годї! П. Ян Непомуцен з Олексова Гнївош уже від пару лїт вертить в Кросняньскім по канадійски за нафтою, а хоч ми певні того, що десь в сїй хвили дуже єго кулак свербить, то таки тепер першій раз від довгих лїт відбудуться львівські вибори без того Нептуна з єго однозубою "monczałówk-ою" в руці...
На три посаги по 268 зр. з посагової фондації бл. п. Макс. і Фел. Сїмяновских для убогих а моральних дївчат-міщанок з цілої Галичини (кромі Львова і Кракова) розписує видїл краєвий ("Газ. Льв." ч.11 с. р.) конкурс. Убігатись можуть міщаночки римо- і греко католички, що укінчать до д. 7. цвітня с. р. 17-тий рік житя, а не перейдуть 24-ого. Першеньство мати-муть круглі сироти. Дня 7 цвітня с. р. будуть посаги вильосовані. Убігательки мають до 28 лютого с. р. внести просьби до видїлу кр. і долучити: метрику, свідоцтва моральности і убожества і докази, що отець належить до якогось міста або місточка галицкого. 