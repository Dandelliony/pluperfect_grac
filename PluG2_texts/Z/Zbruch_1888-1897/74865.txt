В оборонї правди.

З Станиславова.
В 289 ч-лї "Дѣла" с. р. в статьї Льва О. Гор—вича "Наші народні дїла" https://zbruc.eu/node/72693 [письмо з провінції] находить ся при кінци між иншим такій уступ: "Вивіски по торговлях, в котрих купуємо, повинні бути також і рускі; того виразно домагаймось від властителїв складів, инакше не купуймо у них. А до якої степени доходить наша рівнодушність, видно н. пр. з того, що торговлї М. Димета у Львові і Т. Стахевича в Станиславові мають доси головні вивіски польскі, хотяй майже виключно торгують з Русинами."
Отже що-до торговлї п. Т. Стахевича в Станиславові мусимо сконстатувати, що автор статьї — помилив ся. Від більше як чотирох років над згаданою торговлею єсть і головна вивіска руска, т. є. на горі величезними буквами прописана по руски фірма "Теодор Стахевич", а під рускою написію дрібними буквами те саме по польски. [Окрім сего на дверех суть довші оповістки рускі і польскі].
Міг би однак хтось закинути, длячого п. Т. Стахевич мав головну вивіску польску від заложеня своєї торговлї, значить від 1885 року до 1888. Але й тут не винен властитель торговлї, а місцевий адвокат д-р Кв., котрий, зголошуючи єго фірму до суду торговельного, поинформував п. Т. Стахевича, що після приписів закона фірма може бути тілько польска або нїмецка; на тій отже підставі п. Т. Стахевич, уведений в блуд, уміщуючи над склепом фірму, велїв єї виготовити в польскій мові. Коли-ж відтак місцеві Русини правники вияснили єму, що адвокат зле єго поинформував, бо і фірма може бути зложена в рускій мові і головна вивіска може бути руска, п. Т. Стахевич, хотяй адвокат позволив собі зголосити для Русина фірму польску, зараз не надумуючись, замовив у Львові згадану висше величаву напись з різаних букв а в роцї 1888-ім умістив на склепі, з чого де-хто був дуже незадоволений.
Тож автор дописи Лев О. Гор—вич, зробив п. Стахевичеви, яко Русинови, кривду, котру ми отсе вважаємо обовязком нашої совісти винагородити, подаючи до прилюдної відомости цїлу исторію вивіски. 