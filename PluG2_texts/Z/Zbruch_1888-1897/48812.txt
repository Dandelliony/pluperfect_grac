Повітове віче в Бучачи. — Похорон бл. п. Фр. Мікльошича.

Повітове віче в Бучачи. 
Дня 5 н. ст. марта с. р. відбуло ся в Бучачи в готели Векслєра віче повітове, скликане видїлом "Народної Ради" в цїли обговореня проєктів: а) основаня філії "Просвіти", б) закладаня товариств торговельних і в) виборів до бучацкої ради повітової.
По причинї великої непогоди і злої дороги, явило ся на вічу лиш около сто селян і кількох священиків.
П. Теодор Косарчук, секретар "Народної Ради" предложив вічевикам на предсїдателя віча о. Ив. Демушевского, пароха з Кійданова, — і на се всї згодили ся.
О. предсїдатель подякував зібраним за довіріє, представив зборови комісаря правительственного п. Марцинкевича і запросив до презідії п. Теодора Косарчука і селянина Семена Тимкова, а пояснивши коротко і ясно цїль вічевих зборів, удїлив голосу п. Т. Косарчукови яко референтови вічевому.
П. Т. Косарчук говорив о сумних для нашого народу передконституційних часах, о знесеню панщини в 1848 родї і о наданю конституцій. При тій нагоді взніс цїсареви "многая лїта", а всї вічевики повторили з одушевленєм трикратно. Потім говорив бесїдник, як повинен наш нарід на основі прав конституційних морально і матеріяльно двигатись; дальше говорив о товаристві "Просвіта" і о потребі основаня в Бучачи філії того-ж товариства, вкінци подав проєкт, щоби Русини бучацкого повіту чим скорше приступили до переведеня того дїла, так щоби торжественне отворенє філії "Просвіти" наступило з всякою певностію дня 3 (15) мая с. р., т. є. в день наданя свободи нашому народови.
Внесенє бесїдника підперли о. димушевскій, кількох селян з Ріпинець, Переволоки і Слобідки, а віче приняло з одушевленєм предложений проєкт і уповажнило видїл бучацкої "Народної Ради" занятись переведенєм в житє принятого проєкту.
О. Димушевскій говорив о економічних потребах нашого селяньства і мало-міщаньства, о потребі основуваня товариств торговельних — а по довшій дискусії поручило віче видїлови "Народної Ради" розслїдити місцеві обставини торговельні, о скілько они сприяють основаню таких товариств, і які товариства та з якими продуктами мають вигляди.
П. Т. Косарчук пояснив вічевикам ординацію виборчу до ради повітової, говорив о кругу дїланя ради і видїлу повітового, о значіню повітової репрезентації і яких людей мають селяне на своїх повітових заступників вибирати? Дальше представив бесїдник зібраним, що противники селян думають перевести дня 11 с. м. вибори в курії сїльскої так, щоби тілько они самі і их приятелї дістались на хлопских заступників та й щоби они могли без перешкоди повітовим грошем — так як до тепер — після своєї вподоби господарювати.
О. Димушевскій, звернувши увагу вічевиків на грозяче небезпеченство, попередним бесїдником вірно представлене, висказав гадку, щоби селяне Русини і Поляки разом получили ся, уложили собі спільну лісту кандидатів і на тую лісту голосували.
Внесенє се принято, однак оно не подобало ся комісареви п. Марцинкевичеви, имовірно приятелеви проводирів дотеперішних повітових господарів... З невдоволеня потер він рукою по чолї, покрутив носом і заявив, що, позаяк на вічу суть також не виборцї, він не позваляє більше на той темат говорити.
О. Димушевскій, закриваючи віче, піднїс для цїсаря три рази многолїтство і попращав вічевиків.
Правдолюб. Похорон бл. п. Фр. Мікльошича.
Похорон Фр. Мікльошича відбув ся дня 9. н. ст. марта дуже величаво. О годинї 2-ій по полудни випроваджено тїло з мешканя до костела Піяристів. Попереду ѣхали два ѣздцї з лямпіонами, а за ними два вози вкриті величезним числом вінцїв. За тїлом поступали професори університету з своїми инсіґніями, дальше йшов предовгій ряд вінцїв, межи котрими був вінець від товариства "Просвіта" зі Львова, другій від руско-народних товариств у Львові, а також вінцї від товариства "Сїчи" і "Буковини". За домовиною несено також ордери покійного, котрих число сягає до шіснацять.
В костелї відправили латиньскі священики своє Requiem, підчас котрого співав хор Чехів похоронні піснї. Величезне вражінє зробила на всїх присутних наша панахида, відспівана о. Пюрком та докторандами Юриком і Литвиновичем при великій асистї зложеній з питомцїв та при хорі питомцїв духовної семинарії. В часї панахиди очи всїх були звернені як на прегарні фелони і дальматики, так і на цїлий обряд похоронний з колїноприклонною молитвою. Була се велика маніфестація зі сторони Русинів, котрі не забули на великого приятеля их літератури та розвою духового, і поховали великого Славянина по славяньски. Всї славяньскі академічні товариства взяли участь в похоронї in corpore з виїмкою одних Хорватів, котрі не могли забути, що пок. Мікльошич підтягнув их літературу під одну рубрику з сербскою, і відсунулись демонстративно від цїлого обряду похоронного.
Над могилою мав промовити професор славістики д-р Ягич, та на жаданє двох синів Мікльошіча, урядників судових, відступив від свого наміру. Що вплинуло на родину покійного, що не хотїла почути на похоронї славяньскої мови, сего на певно не знаємо, однак мусимо сказати, що зробило се на віденьских Славян дуже прикре вражінє.
В середу дня 11 марця відбудуть ся на університетї в семінари для славяньскої фільольоґії торжественні поминки по Мікльошичеви, на котрих виголосить відчит о житю і дїлах покійного — кандидат на доцентуру славяньскої фільольоґії д-р Мурко. Дня 18 марця відбуде ся також в авли університету торжество, на котрім буде промавляти о Мікльошичу ректор віденьского університету д-р Гартель.
Покійний Мікльошич умер наглою смертію в суботу дня 7 н. ст. марта о годинї 9-ій рано на удар крови до мозку. До послїдної хвилї працював ще покійний над славістикою. Славянщина стратила в нїм одного з найкрасших талантів, чоловіка великої працї, що цїле житє своє посвятив для студій славяньских літератур. Гордим може бути нарід словеньскій, що видав з себе так великого і геніяльного мужа, котрого оплакують сегодня не лише Словенцї, але вся Славянщина... 