◦ ◦ ◦ ◦ ◦ ◦ ◦ ◦ ◦ ◦

В память Тараса Шевченка і Осипа Федьковича устроює руска читальня в Вижници дня 31. н. ст. марта в недїлю, в домі пок. Якова Мафтієвича, вокально-декляматорскій вечерок з отакою програмою: Вступне слово про житє Шевченка і Федьковича. 2. Піснь народна: "Ще не вмерла Україна". 3. Деклямація: "До Основяненка" стих Шевченка. 4. Піснь народна: "Дай нам Боже добрий час". 5. Декламація: "Я не дивую ся" стих Федьковича. 6. Піснь народна: "Там де Днїпер полискує". 7. Відчит: "О користи з садівництва". 8. Піснь народна: “Щасть нам Боже, щасть". 9. Деклямація: "Налякана", стих В. Масляка. 10. Піснь народна: "Розвивайся ой ти старий дубе". 11. Деклямація: "До руских людей в Буковинї". 12. Піснь народна: "З нами Бог". При вступі на вечерок приймаються добровільні датки з подякою, і призначуються в половинї на "Народний Дім" в Чернівцях, а в половинї на читальню. Початок вечерка о 7. годинї вечером.
Рада міста Львова подїлилася вчера на секції: 1) для справ добродїйности, 2) финансову, 3) будівничу, 4) санитарну, 5) организаційну. З радних Русинів приступили: о. Бачиньскій, Димет і д-р Ол. Огоновскій до секції финансової; Передяткевич до секції будівничої; Сембратович до секції санитарної; о. Ильницкій, д-р Стебельскій, д-р Шараневич і о. Величко до секції организаційної. 