"Нїмецко-руского Словаря висловів правничих і адміністративних", 

видаваного д-ром Костем Левицким, вийшов уже з друкарнї товариства имени Шевченка першій випуск, що містить в собі букви А і початок букви Б [стор. 1—48]. Дальші випуски друкуватись будуть без перерви аж до скінченя цїлого дїла, котре буде обіймати до 30 аркушів друку. Ми, переглянувши вийшовшій першій випуск Словаря, можемо сміло сказати, що сим дїлом австрійска Русь не повстидаєсь перед другими славяньскими народами, а навпаки, може ним похвалитись. В Словари д-ра Костя Левицкого єсть більше слів анїж в польскім Словари виданім академією наук в Кракові 1874 р. і в ческім виданім року 1877. Від виданя першого правничого Словаря руского дїлить нас час сорок лїт. За той час словесність і наука наша розвила ся в кождім напрямі, отже і на поли правничім. О чім перед сорок лїтами і бесїди не могло бути, — від першої половини 1860 тих років маємо рускі виклади права в університетї львівскім, а перед кількома лїтами появилась — з иніціятиви д-ра Костя Левицкого і під єго редакцією — перша руска фахова "Правнича часопись". Отже річ природна, що Словарь з перед сорок лїт на нинїшні вимоги став ся анахронізмом. Не дасть ся заперечити, що якась частина термінів і в тім Словари була добра, навіть часом удачно утворена, — і, як бачимо, д-р Кость Левицкій все, що в тім Словари попадаєсь доброго, бере в свій Словарь, — але в цїлости взявши, з тим Словарем з перед сорок лїт нинїшний правник не дасть собі ради. Се відчувають всї Русини-правники і з-давна горячо бажали Словаря нового, котрий би відповідав нинїшному рівеневи розвою рускої словесности і наук правничих. Потреба нового того Словаря дуже відчувала ся загально і ще з одного погляду, именно з погляду на рускі друки, які видає правительство центральне у Відни а краєве у Львові, які видає галицкій видїл краєвий і т. д. Всї знаємо, якій язик, а особливо яка термінольоґія в тих друках! В часописях наших і в приватних відносинах всї Русини нарікають на ті друки а рускі громади навіть волять польскі Вістники законів, бо скорше вирозуміють річ из них анїж из Вістників редаґованих нїби-то по руски, а властиво "язичієм" — часом більше в термінольоґії, як в самій мові. Усунути той невідрадний а для справи рускої немало шкідний стан дотеперішний може тілько новий Словарь правничій, котрого би і перекладники Вістників законів та розпоряджень і взагалї всяких друків урядових мусїли держати ся — намість Словаря з перед сорок лїт. Звістно також, що і Поляки уживають браку відповідного правничого Словаря руского за один з арґументів против домаганя Русинів, щоби всї урядники писали до сторін по руски. Пригадуємо в тім взгляду статью сего року в Gazet-i Nar., де звістний п. Плятон именно той арґумент піднїс против справедливого домаганя нашого. Тепер по виданю Словаря д-ра Костя Левицкого запобігне ся всїм недогодам правників при урядованю в Галичинї і Буковинї в язицї рускім і усуне ся всякі шкоди, які для нашого народа виходять з причини дотепер уживаного "язичія". З того показуєсь тим більше заслуга д-ра Костя Левицкого, котрий мимо обтяженя иншими працями [своєю канцелярією адвокатскою і працями в видїлах наших товариств], взяв ся за велике і трудне дїло укладу фахового Словаря на 30 аркушів друку, де кождий термін мусить бути так дібраний, щоб відповідав і духови язика нашого і щоб вірно віддавав нераз дуже субтельне понятє правниче. Д-р Кость Левицкій при укладї Словаря в першій лінії старав ся увзгляднити терміни правні жиючі в народї і уживані народом, а в тім напрямі прийшли єму з помочію пп. судья Юліян Сельскій, судья Титко Ревакович, адвокат д-р Володимир Лучаківскій, покійний Леонид Заклиньскій, Стефан Пятка, присилаючи єму свої записки устного народного матеріялу правничого. Дальше — як уже сказано — увзгляднив давний рускій Словарь правничій, потім Словарі руского язика [Партицкого, Желехівского] а вкінци порівнує весь матеріял для рускої термінольоґії з термінольоґіями правничими других славяньских народів. Під конець скажемо й те, що і з внїшного огляду виданє Словаря представляєсь гарно, Словарь друкований гарними черенками на веліновім папери, за для вигоди при ужитку в відповідній вісїмцї. Цїна Словаря — передплатна 2 зр., а книгарска 3 зр. — єсть розмірно дуже низька, тож можна сподївати ся, що Словарь д-ра Костя Левицкого знайде великій покуп — розумієсь передовсїм у правників та у всяких урядів, але при тім і взагалї Русинів, яко книжка підручна, могуча дуже часто добре стати кождому в пригодї. Можна би бажати, щоби той Словарь знайшов ся — як то кажуть — в кождій рускій хатї!
Ив. Б—й. 