Народний Дім в Стрию.

Стрийскі Русини давно вже носили ся з гадкою заснованя товариства "Народного Дому", котре мало би на цїли передовсїм здвигненє власного будинку з салею, відповідною на збори, віча, забави, театральні вистави, а відтак підмогу розвитку руского житя народного у всїх єго політичних напрямах.
Гадка тая осущуєсь тепер а осущенє то прискорило ся щасливим складом обставин. В Стрию истнує від многих лїт товариство "Руска Бурса", котре посїдало власну реальність на передмістю "Лани" за цвинтарем. Реальність тую, не представляючу за-для далекого положеня надто великих виглядів на побільшенє вартости в будучности, продала "Руска Бурса" в осени 1892 р. під користними услівями, бо за 11.000 зр. Маючи в руках більшій капіталик, порішила "Руска Бурса" зужиткувати єго з кождого погляду користно і длятого закупила в самій найкрасшій части середмістя, т. є. при улици Гоша [між староством а ґімназією] великій пляц, на котрім уже з раною весною сего року розпічне будувати одноповерхову каменицю яко власність товариства "Руска Бурса". Однак куплений пляц єсть так просторий, що на будову каменицї Бурси вистане менша єго половина, і длятого задумали стрийскі Русини відкупити від товариства "Руска Бурса" злишну часть пляцу і зараз при каменици бурсовій вибудувати велику салю з бічними убікаціями, а евентуально і другу ще каменицю, де містились би рускі товариства. Тая саля і тая евентуальна друга камениця становила би власність стрийского "Народного Дому" і длятого Русини стрийскі приступили до основаня товариства "Народний Дім".
Гадка будови "Народного Дому" в Стрию осталась би була довго лише гадкою, пляном, як би не станув їй у поміч наш знаменитий ветеран-патріот проф. Стеф. Дубравскій, котрий, побачивши, що хосенне то дїло єсть однодушним бажанєм всїх стрийских Русинів, заявив готовість приступити до будови з своїм капіталом в сумі 10.000 зр. і тим способом від-разу дав плянови-бажаню характер дїйстного живого дїла. Що більше, Вп. проф. Дубравскій виступив першій з иніціятивою заснованя товариства "Народний Дім" в Стрию, піддаючи єї найперше тїснїйшому кружкови місцевих Русинів, а той відтак розширив акцію на цїлий стрийскій округ.
В недїлю 15 н. ст. сїчня с. р. запросив проф. Дубравскій місцеву интеліґенцію і виднїйших міщан до комнат "Руского Касина", а коли зібралось поважне число участників, відкрив збори отсею промовою:
"Високоповажані Панове!
На моє запрошенє були Ви, Вп. панове ласкаві зібрати ся. В тім запрошеню сказав я, що маємо зібрати ся на нараду в важній всїх нас обходячій справі. Тою справою єсть потреба будови "Народного Дому" повітового в Стрию, в котрім могли би містити ся: касино, читальня повітова, бібліотека повітова, музей зборів етноґрафічних, археольоґічних, ґеольоґічних, ґеоґностичних і инших річей з цїлого повіта і дальшої околицї нашої, бурса для талантливої сельскої і маломіскої молодежи, простора саля для нарад, науки і забав, для представлень театральних і для музикально-декляматорских вечерків.
Місто Львів, столиця нашого краю, має такій "Дім Народний", в котрім містять ся деякі товариства, бібліотека, музей і т. д. а кромі того ще й много мешкань для льокаторів, і майно того Дому Народного виносить звиж міліон зр., з котрого приходить до 50.000 зр. річного доходу. [Той Дім Народний став головно з добровільних датків нашого незаможного а патріотичного народу.] Також і буковиньскі Русини, хоть числом далеко менші, придбали собі Дім Народний в своїй столици Чернівцях і там збирають ся з цїлого краю на наради, науку і забави. Многі громади сельскі і маломіскі мають також прикрасно збудовані церкви, школи і доми громадскі, в котрих збирають ся на нараду для веденя доброго ладу в громадї, мають свої шпихлїрі, крамницї, братства церковні, читальнї і каси, — а по містах повітових нема таких домів народних, де би Русини могли збиратись і нараджувати ся над добром своїм і охрестности або забавлятись. Ми по містах, витисненї другими, не маємо своїх домів до нарад і забав, а сли в якім містї настане якій-такій рух наших, то винаймаємо собі яку-таку, часто й дуже невідповідну і лиху хату за свої добрі гроші. Ми повинні старатись, аби ми мали свої відповідні доми народні по містах, а не збирали ся в чужих комірних хатах на нараду і забаву, — то для нас сором! Мої панове! Ми повинні не тілько о родини свої в теперішности дбати, ми мусимо старатись і о будучність их і цїлого народу, аби другі рухливші, як тепер, з міст не витиснули пізнїйше нас і з сел, — з цїлого краю можемо бути виперті, як то маємо докази з исторії о народах европейских і азіятских від найдавнїйших часів аж до тепер, що сильнїйші і рухливші духом або тїлом витискали з краю один нарід другого. Ми не можемо того байдужно з очей спускати. Ви, панове, маєте родини і стараєтесь, аби ваші дїти той язик, котрий з грудей матерних виссали, заховали, і тую пісню, котру им мати в колисцї приспівувала, дальше плекали, аби они при своїх звичаях, обичаях і строях народних зіставали, аби свого язика не амальґамували, і дивите ся на будущність, але тая будучність Ваших дїтей, Ваших родин, як і цїлого народу нашого, єсть загрожена притисненєм і витисненєм другими духово і матеріяльно. Длятого потрібний нам рух духовий, аби ми скуплялись, а через нараду, науку й забаву що-раз більше приходили до самопізнаня і самосвідомости.
В нашім містї Стрию настав в сих часах рух духовий більшій і оживлений через виклади популярні з исторії рідної землї, з исторії природної і з господарства, через спів пісень і деклямацію для членів філії товариства "Просвіта", що покріпило людей місцевих і охрестних на дусї. За той оживлений рух духовий маємо дякувати нашим даровитим і великодушним патріотам, осїлим в нашім містї Вп. пп. д-рови Евгенію Олесницкому і Андроникови Могильницкому, котрі і нас примушують рушати ся, длятого і я, хотяй віковий зробок учительскій, покріплений на дусї тим рухом, зачав думати про потребу будови Дому Народного в Стрию, котра то гадка була у нас часто обговорювана в давнїйших часах, однак в часописях не була порушувана. Длятого я сю гадку о потребі будови Дому Народного в Стрию заявив на засїданю видїлу товариства Бурси стрийскої і вказав, яким способом могла би она борше стати ся дїлом. Гадку прихильно принято, а потім післав я єї дальше. Коли она світ Божій узріла, зараз надлїтають три бачні соколи-патріоти з нашої дальшої країни: з Любші, з Перегиньска і з Тернополя, мов козаки на стражи нашого народу, і кажуть до мене: "Брате! щасть Боже твоїй гадцї!" — а я, урадуваний і покріплений на дусї і тїлї, відповів им на то: "З Богом зачинаємо тую гадку і з Богом будем єї кінчити після зможности, бо без Бога анї до порога", і подумав я собі: се знак добрий до дальшої нашої працї, подякував им за их щире патріотичне руске поздоровленє і благословенє і просив их, аби були ласкаві приєднувати нам на будову Дому Народного в Стрию членів-основателїв з вкладкою удїловою по 50 зр., а з удїлів будуть побирати дівіденду з чиншу від дому. Може многі з вас присутних панів сеї моєї гадки о потребі будови Домів Народних по містах повітових а взглядно в Стрию не читали в дневнику "Дѣло" [ч. 260 з 1892 р.], то на их желанє можна прочитати.
Відомо нам, панове, що ми купили з коренного фонду бурсового парцелю 565 сяжнїв під будівлю дому бурсового у п. д-ра Вл. Серковекого, за 5.370 зр., а на половини тої парцелї наміряємо з весною дім бурсовий будувати, а другу половину наміряємо відступити товариству удїловому під будівлю Дому Народного і відповідно збудованої салї на наради і забави. Позаяк товариство бурсове не має також відповідних фондів до будови дому бурсового, длятого наміряє затягнути позичку потрібну, а до будови Дому Народного і салї наміряємо заснувати товариство удїлове по мисли закона з 9 цвітня 1873, — оно зібрало би потрібний капітал і такій дім вибудувало би. Товариство се, а взглядно єго члени були би властителями того дому, а від удїлів своїх діставали би дівіденду з чиншу. Члени того товариства основателї удїлові з вкладкою 50 зр. будуть мати при загальних зборах голос рішаючій [уже тепер маємо 5 членів-основателїв з 17 удїлами] а члени спомагаючі, з найменшою вкладкою 1 зр. мали би на зборах голос дорадчій. [Один такій член зложив на мої руки 1 зр. ]
Ми, панове, яко интеліґенція місцева, творимо в нашім містї осередок, а своїм приміром маємо і охрестним нашим мешканцям показати, що ми бажаємо такого дому, де могло би наше житє скуплятись і на будучність дальше розвиватись. Сеї справи не можемо байдужити і мусимо зріло над нею застановитись, бо всї инші жителї в містї і охрестности рушають ся, з своїми родинами порозумівають ся і з собою солідаризують ся, — для чого-ж ми, в великім числї населеня нашого, не можемо рушатись, межи собою в родинах і з цїлим населенєм нашим порозуміватись і солідаризуватись, а тим способом до самопізнаня і самосвідомости приходити? Ми всї матеріяльно незаможні, але духом сильні, — віднимаймо собі від уст а складаймо заощаджений гріш на тую святиню нашу народну, з котрої слово правди, світло науки і гомін піснї нашої в ріднім язицї розійдесь в містї, в охрестности і в цїлій нашій країнї, а потомність наша в будучности скаже, що дїди і батьки старались о добро, о просвіту, о зріст і процвіт засібного, поетичного і милозвучного руского язика, котрий не тілько наші соплеменні учені братя але й инші народи европейскі величають і прославяють. Тепер, Вп. панове, приступім солідарно в имя Боже до так взнеслого дїла, стверджуймо своїми підписами, що ми бажаємо такої святинї народної, і складаймо наш заощаджений гріш на тую музу нашу, а тим покажемо світови, що ми духом сильні і бажаємо, аби наші родини, наша народність і наша потомність в своїм ріднім язицї научалась, розвивалась і процвитала, через що нашу цїль осягнемо, а тогди радістно з нашим віщуном скажемо: "В своїй хатї своя правда і сила і воля!"
Бесїду тую приймили всї зібрані з великим одушевленєм і окрили єї грімкими оплесками.
Відтак забрав слово д-р Олесницкій і пояснив цїлий дотеперішний хід дїла та й плян дальшого єго веденя і внїс, щоби збори ухвалили в засадї потребу заснованя товариства "Народний Дім в Стрию", котрого дїяльність має розтягатись на цїлу теріторію будучого стрийского суду окружного, т. є. обіймати повіти судові: стрийскій, скільскій, болехівскій, долиньскій, рожнїтівскій, журавеньскій, жидачівскій, миколаївскій і мединицкій. — Зібрані приймили то внесенє однодушно і вибрали комітет конститууючій, котрий має занятись введенєм товариства в житє.
В склад комітету того увійшли пп.: Андрій Берник господар з Лисятич, Теодор Бородайкевич ц. к. емер. капітан і ревідент каси міскої, проф. ґімн. Иван Вахнянин, о. Иларій Валявскій парох з Тейсарова, судья Лев Глушкевич, Тома Гутникевич властитель реальности в Стрию, о. Василь Давидяк парох Тухлї, вислуж. проф. Стефан Дубравскій, о. Василь Залозецкій парох з Гірного, Тома Красиньскій властитель реальности в Стрию, Николай Маслянка властитель реальности в Стрию, Иван Мірчук директор каси задаткової в Стрию, адв. д-р Евгеній Олесницкій, д-р Мих. Подлускій лїкар в Болехові, Григорій Скоблик господарь в Дашаві, Роман Тишовницкій властитель Довголуки й о. Юліян Федусевичь ґімн. катихит в Стрию.
Вибраний комітет має відбути перше своє засїданє дня 10 н. ст. лютого о годинї 6 вечером в комнатах Руского Касина в Стрию.
І так розпочала стрийска Русь дїло нове, хосенне, котре зможе для розвитку руского житя в містї і охрестности стати у великій помочи і пригодї. Дай Боже лише витревалости робітникам, а патріотичному иніціяторови Вп. проф. Дубравскому нехай щаслива судьба позволить скоро побачити славне своє дїло довершеним і довгі ще довгі лїта тїшитись красними і обильними плодами свого патріотичного посїву.
Остромир 