В справі недїльного випочинку

  відбуло ся вчера в сали ратушевій у Львові віче при участи кількасот осіб.   Віче відкрив промовою д-р Пилят, котрого на внесенє ґр. Войт. Дїдушицкого вибрано предсїдателем. Референтом був професор університету д-р Баляшиц. Піднїсши, що закон з дня 8 марта 1885 р. про святкованє недїлї неповний, бо дозволяє в недїлю працювати цїлим віддїлам підприємств торговельних і промислових (як: фотоґрафам, фрізієрам, шинкарям і т. ин.) поставив такі резолюції:   1) Має бути переведена зміна §.75 закона промислового в тім напрямі:   а) щоби не було вільно обтяжати роботою помічників торговельних, а також отвирати склепів і инших місць продажи в недїлї і найголовнїйші свята христіяньскі, котрі означить політична власть краєва; виїмково може бути для деяких галузей торговлї дозволена праця і продаж в ті днї на час що найбільше чотирогодинний;   б) щоби для сего виїмкового занятя в недїлї і свята власть місцева визначила години, в котрих не відбуває ся головне богослуженє передполудневе.   2) Збори заявляють ся за як найдальше идучим обмеженєм працї недїльної і святочної в урядах і бюрах.   3) Роботодавцї і настоятелї повинні улекшувати своїм підвластним доповненє обовязків реліґійних.   4) Молодїж христіяньска, що ходить до шкіл недїльних, повинна бути ведена зі школи до церкви на богослуженє.   5) Сама суспільність повинна стреміти до того, щоби святкованє недїль і свят христіяньских було дїйстним, до чого дійде ся в той спосіб, єсли устануть купна в днї святочні.   6) Взиває ся презідію віча, щоби поробила відповідні кроки до переведеня сих ухвал.   Всї ті резолюції принято і рішено вислати в тій справі петицію до ради державної. На петиції підписало ся кількасот осіб, між ними і кількадесять селян з околиць Львова, що були на тім вічу.   Дѣло 