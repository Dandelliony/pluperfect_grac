◦ ◦ ◦ ◦ ◦ ◦ ◦ ◦ ◦ ◦

  Впреосв. епископ Юліян Пелеш, як пишуть з Перемишля, виїхав вчера на канонічну візитацію коросняньского деканата. Епископа супроводять крилошанин Войтович і капелян о. Ломницкій. Згаданий деканат був послїдний раз візитований ще епископом Иваном Снїгурским 1833 року.   В подорожи цїсаря до Львова буде єго супроводити десятьох офіцирів, шістьох урядників войскової і цивільної канцелярії кабінетної, а також россійскій войсковий атташе, підполковник Воронин. Зі Львова виїде цїсар до Відня, де дня 13 н. ст. вересня буде присутний при торжестві відслоненя в костелї св. Стефана памятника увільненя Відня від Турків в р. 1683.   Міністер Плєнер в переїздї на виставу прибуде до Кракова в суботу дня 23 н. ст. серпня вечером. Міністер разом з жінкою, з котрою їде, задержать ся в Кракові два днї т. є. в недїлю і понедїлок і в тім часї огляне також велицкі копальнї соли. Відтак відїде до Львова.   Міністерство торговлї вислало сими днями техіків від водних будівель до Галичини, щоби розслїдили можливість і обчислили кошти галицкого трансверсального каналу. Именно розходить ся о полученє Одри з Вислою і Сяном а відтак з Днїстром каналом довгим до 500 кільометрів. Таким каналом могла би Галичина дешево заосмотрювати ся в уголь і отворити своїм плодам дешеву дорогу до вивозу.   Невдала крадїж. З Самбора доносять, що в ночи з дня 18 на 19 н. ст. серпня вломив ся невислїджений злочинець до касової комнати головного уряду податкового. Вибивши шибу закрав ся злочинець до послїдної комнати того-ж уряду, з-відтам перейшов отвертими дверми через дальші дві комнати і дістав ся до четвертої комнати, де стоїть шафа з припасом стемплїв і блянкетів вексльових та фрахтових. Тої шафи не рушав, але виломив двері до пятої і шестої комнати. Дальших дверей, що ведуть до бюра, де містить ся каса, не виломлював вже, лише утїк вікном з третьої комнати не укравши нїчого. Дивно, що в тих забудованях, де містить ся каса, бюра дирекції скарбу і приватне мешканє начальника тої дирекції ґр. Михайла Дїдушицкого, а зараз побіч войсковий маґазин і стоїть що ночи двох вояків на сторожи, нїхто не чув і не видїв, що злочинець добув ся до середини і там господарить. В тій справі зарядили слїдство цивільні і войскові власти.   Довгій вік. В краківскім добродїйнім институтї померла в понедїлок Кляра Грибовска, вдова по шевци, в 103-ім роцї житя. Повдовівши, Грибовска продавала довгі лїта коло костела Бернардинів віктуали, а послїдних 12 лїт провела в институтї товариства добродїйности, в котрім і померла.   Заборонений заробок кельнерів. Міністерство скарбу розіслало сими днями до всїх підвластних урядів розпорядженє, звернене головно против кельнерів, що по реставраціях продають гостям роблені собою папіроси. Розпорядженє вказує на се, що такій заробок єсть строго заборонений і що після закона о провинах скарбових доходів підпадає карі не лише продаючій такі папіроси але й купуючій.   Виновник скритоубійства в Полкинях, про котре ми свого часу доносили, вже вислїджений. Єсть се вояк-дезертир 89 полку піхоти, що хотячи перебрати ся по селяньски, напав на спячого в поли паробка Магалу і так єго покалїчив, що той до кількох годин помер. Арештований убійник признав ся до вини, але зі страху перед карою повісив ся у вязници.   Дрібні вісти. Цїсар удїлив громадї Волохи, в повітї брідскім, навіщеній дня 1 н. ст. мая с. р. огнем, 300 зр. підмоги. — Доповняючій вибір одного члена ради повітової в Коломиї з ґрупи більших посїлостей розписаний на день 5 н. ст. жовтня. — В Винниках помер оногди скоропостижно урядник фабрики тютюну Новак, повертаючи з касина до дому. — Бувшій міністер просвіти бар. Ґавч приїхав вчера до Львова.   Дѣло   