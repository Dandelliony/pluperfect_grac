Нова руска книгарня у Львові.

Дуже добра річ, сли кожда важнїйша справа піддає ся під публичну діскусію, заким єї осущить ся. Длятого належить ся від нас вдячність сему панови, що в 50. числї "Дѣла" начеркнув плян до отвореня нової книгарнї у Львові. Тим дав він товчок до діскусії.
Число рускої интеліґенції зростає з кождим днем, а з тим рух умовий у нас постійно збільшає ся. Наші люде зачинають віддавати що-раз більше грошей на заспокоєнє своїх потреб духових. Однак ті гроші — від хвилї отвореня нової книгарнї рускої — не сміють ити в чужі руки, а особливо в кишенї віденьских спекулянтів. Нова руска книгарня повинна бути осередком умового руху всїх Русинів. Ми повинні всї потрібні книжки купувати тілько в своїй книгарни і тілько через тую книгарню спроваджувати книжки від инших накладцїв.
Щоби з другої сторони улекшити закупно всїх книжок белєтристичних, наукових і підручників фахових, книгарня повинна певним людям давати их на виплату ратами, при чім буде робити добрі интереси. Правники особливо потребують богато книжок фахових і купують их по більшій части у Відни, у Манца або у Перлєса на місячні рати. Одна з тих фірм дає книгарям 33% рабату, друга 25%. Не лїпше-ж буде, щоби той значний зиск вплинув до каси нової книгарнї? Віденьскі книгарнї приватному чоловікови не дадуть того рабату, а купуючому все одно посилати рати до Відня чи до Львова.
Кромі книжок повинна нова книгарня удержувати на складї репродукції першорядних дїл штуки малярскої, бо треба знати, що богато річей купує ся доперва тогдї, коли их увидить ся. Тими репродукціями піднїс ся би значно естетичний смак у нашої публики.
Наш патріотизм ограничуєсь звичайно на тім, що передплатить ся яку руску ґазету та часом верже ся якійсь крейцар на рускі цїли. Сего за мало. Ми мусимо на кождім кроцї служити свому дїлу і підпомагати всї свої институції. Той, хто все купує в "Народній Торговлї", хто аґітує за товариством "Днїстер", хто буде підпомагати нову руску книгарню — працює також на патріотичній ниві, бо ті институції запоручать з часом бит соткам руских родин, котрі будуть з користію трудити ся для нашого народного розвитку.
В Самборі 21 н. ст. марта 1893.
Д-р Корнило Чайківскій 