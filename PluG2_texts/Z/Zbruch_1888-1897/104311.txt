◦ ◦ ◦ ◦ ◦ ◦ ◦ ◦ ◦ ◦

Спроневіренє повітових грошей — як доносить Kurjer lwowski — викрито в радї повітовій в Тарнові; показав ся недобір на кільканацять тисяч зр. Панове повітовцї замяли справу і гадають спроневірену суму покрити додатками до податків. Се наслїдок системи протекційної галицких маршалків повітових.   Міністер просвіти видав розпорядженє [оголошене в урядовій "Wiener Ztg."] о ностріфікації докторатів медицини, одержаних женщинами на заграничних університетах. Услівя, під якими дипльоми заграничні можуть бути в Австрії узнані, є такі: докторка мусить бути горожанкою австрійскою, має мати скінчений 24-ий рік житя, испит зрілости зложений в одній з австрійских ґімназій, студії університетскі через 10 курсів, і то на університетї, котрого розклад наук є зближений до студій на університетах австрійских, і бездоганне житє в часї студій. О допущенє до ностріфікації рішає збір професорів того університету, до котрого кандидатка внесла поданє, а ухвала має бути предложена міністрови просвіти. На випадок неувзглядненя поданя прислугує кандидатцї відклик до міністерства. Наколи докторка одержить позволенє на ностріфікацію, мусить піддати ся всїм теоретичним і практичним испитам, по котрих відбуде ся промоція єї і дістане дипльом докторскій. Се розпорядженє входить зараз в житє.   Почтова каса хорих. У Львові завязало ся перед кількома днями за понукою директора почт радника Сеферовича "товариство урядників і служби ц. к. почти і телєґрафів в Галичинї для обезпеки на випадок недуги". Цїлію товариства є поміч членам і их родинї в хоробі, а то через своїх лїкарів і через набуванє дешево лїків, запомоги в місцях купелевих, оплату коштів лїченя в шпиталях і т. д. Членом товариства може бути кождий функціонар почти і телєґрафу за дуже низькою оплатою відповідно до платнї. На провінції будуть закладатись заряди філіяльні, так що ся институція обійме функціонарів цїлого краю. Крім того товариство сподїває ся дістати запомогу державну. Таке товариство є дуже користне для урядників і служби почтової, тому в кругах почтових Галичини гадку сю принято як найприхильнїйше.   Заведенє лїчниче гідропатичне в Сасові [коло Золочева], уряджене строго після вимогів гідротерапії, буде отворене з днем 1 н. ст. червня с. р. Подаю се до відомости всїх тих, що потребують уживати водного лїченя в слабостях нервів, жолудка, хотять позбутись задавнених нежитів і т. п. Буде се заведенє лїчниче в загальнїйшім значіню [Naturheilanstalt] і тому в разї потреби буде послугувати ся всякими иншими способами лїчничими, як дієтою, ґімнастикою, масажом, елєктрикою і т. д. Сасів, знаний ще перед 20 лїтами яко місце кліматичне, було в наслїдок занедбаня закрито від вісьмох лїт, але що оно мало і має повні дані до екзистенції, свідчить о тім сама публика яка рік-річно [мимо того що замкнено заведенє гідропатичне, ведене колись докторами Еберсом, Медвеєм і др.] туди зїзджає, аби в просторім, близько 10-морґовім парку уживати проходів, а купелї в Бузї. Провід лїкарскій обняв тепер д-р Мазанек, кількалїтний асистент пансіону гідропатичного в Криници, а при тім звидївши перворядні заведеня того рода в Австрії і Баварії [Worishofen], набуті досвіди зужив тут для добра публичного при урядженю заведеня і тим самим дає повну поруку, що Сасів нї в чім не уступить старшим і більше реномованим заведеням водолїчничим. — Подаю тих кілька стрічок до відомости Р.Т. публики не в цїли якоїсь реклями, лише тому щоби заохотити тих, що змушені шукати помочи для себе, а спиняють их високі видатки, радше вибрали Сасів, де і без порівнаня дешевше буде удержанє, а з другої сторони не надто велика глота людей позволить скорше лїкареви заопікуватись их здоровєм. — Ю і-н.   Дрібні вісти. Маґістрат львівскій видав обіжник до всїх властителїв каварень і шинків, заповідаючи, що властитель, котрий дає у себе грати в біляр ученикам шкіл середних, тим самим тратить право утримувана біляру. — Бувшій презідент Кракова д-р Шлахтовскій, о котрого смерти ми недавно згадували, упав жертвою біржевої спекуляції; як показалось, д-р Шляхтовскій підрізав ся бритвою з роспуки, стративши на біржи цїле своє майно, 300 тисяч зр. — У Львові на Високім замку стрілив до себе кілька разів в намірі самоубійчім Вік. Швайніц, 23-лїтний практикант податковий, і тяжко ранив ся в голову; причина наміреного самоубійства незвістна. — В одній фабрицї ниток у Відни пірвало трансмісійне колесо робітника і обернуло єго до 120 разів. Робітник завдяки великій притомности ума уратував ся, бо приляг до колеса і сильно тримав ся, поки не задержано машину. Хоть в кількох місцях тїло робітника отиралось і відривало ся, то все-таки мимо тяжких скалїчень не грозить єму утрата житя. — Польку д-ра Софію Дашиньску именував заряд берлиньскої академії Гумбольдта доценткою економії; се вже четверта женщина, що держить виклади в тім величезнім заведеню науковім.   Дѣло 