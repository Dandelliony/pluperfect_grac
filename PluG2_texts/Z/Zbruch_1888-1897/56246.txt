Ґазетні алярми.

Коли справа Дарданелїв зачала притихати, бо з дипльоматичних кругів, як у Відни так і в Берлинї, дали пів-урядово знати orbi et urbi, що сеї справи не буде тикатись нї нотами дипльоматичними нї на окремій конференції — многі ґазети не могла згодитись з легким серцем на таке трактованє сеї сензаційної справи, котра могла би була подати безчисленні темати в справах заграничної політики, і тому зачали зі справою Дарданелїв лучити посередно инші сензаційні вісти, котрі після представленя тих ґазет ставали аже довершеними подїями о далекосягаючім значіню.
І так "добре поинформований" царгородскій кореспондент поважної ґазети Hamburgischer Correspondent принїс вість, що поведенє Россії в дарданельскій справі єсть лиш приготовленєм до нападу на Царгород. Щоби умотивувати свій висказ, наводить сей "добре поинформований" кореспондент такі дані: Россія має на Чорнім мори досить пароходів, щоби в 24 годинах перевести 30.000 вояків з артилєрією над Босфор. Дальші транспорти могли би наступити в 3 або 4 днях а се би вповнї вистало, щоби напасти на Царгород. Россія має плян причалити до берега як з европейскої так і азійскої сторони, але головна сила войскова буде поступати по европейскім боцї. Укріпленя в горішній части Босфору добудесь скоро нападом з заду і обсадить ся войском а рівночасно охоронить ся залив босфорскій торпедами, щоби нї турецка нї якої иншої держави фльота не могла приплисти на поміч. Туреччину остерігала недавно одна европейска держава перед тою евентуальностію, але як показалось, надаремно. Минувшої осени появились в Царгородї россійскі офіцири і яко туристи розслїджували Босфор, та аж на указку войскових атташе чужосторонних заказала Порта тим туристам вести дальше свою роботу. А вже таки недавно один румелійскій консуль россійскій вибрав ся на археольоґічні розвідки в околицю між Адріянополем і Царгородом і здіймав пляни з тої околицї.
В повисшім донесеню "добре поинформованого" кореспондента не було би ще нїчого страшного, бо се самі здогади, мотивовані такими фактами як мнимим розслїджуванєм околицї зі сторони войскових людей якоїсь чужої держави. Но і се донесенє приняли инші ґазети як слїд: занотували a деякі навіть і зачислили єго між звичайні ґазетні качки. Та нараз рознесла париска аґенція Гаваса сензаційну вість з Царгорода:
"Амбасадори францускій і россійскій одержали від своїх консулїв на острові Митілєне вість, що анґлійскій панцирник заняв в недїлю місцевість Сіґріна на острові Митілєне, висадив войско і канони на сушу, а цїлу місцевість окружив торпедами. Правительство француске не одержало доси ще нїякої вісти о тім."
Повисшу вість можна зачислити між сензації найбільшого калібру, то ж і справдї викликала она великій переполох на біржах. Вправдї додаток аґенції, що правительство француске ще не знає нїчого, значно уменшає віродостойність такої вісти, але з огляду на велику вагу такої позиції як остров Митілєне могла ся вість викликати сензацію.
Остров Митілєне, в старинї Лесбос, лежить на полудневий захід від проливу Дарданельского. Кождий корабель, що виплине з проливу Дарданельского, мусить перепливати по-при остров Митілєне, то-ж дуже легко можна би на него з-відтам стріляти з канон. Положенє сего острова складаєсь на дуже важну стратеґічну позицію. З одної сторони можна дуже легко дістатись до Смирни в Малій Азії і до Дарданелїв. До Дарданелїв можна би підійти з двох сторін: або по при гору Иду зайти з полудня під кріпости дарданельскі на азійскім боцї, або по-при Олимп дістатись до Брусси і дійти аж на сам Босфор. Вправдї на північ острова Митілєне лежить остров Тенедос, котрий мов би замикав пролив Дарданельскій, і там то звичайно уставлялась анґлійска фльота за кождим разом, коли лиш россійскі войска загрозили Царгородови і Туреччинї — але під зиму було би становище для ескадри при острові Тенедос не конче добре.
Но, і чи супротив так великої ваги позиції як остров Митілєне, не надавав ся він як раз до сензаційної вісти? Анґлійскі ґазети осудили від разу ту вість так, як она дїйстно заслугує. Daily Telegraph заявив, що вість о мнимій окупації місцевости Cіґрі єсть безпідставною видумкою. Така окупація була би першим кроком акції воєнної. Справу можна тим пояснити, що анґлійскі моряки висїли на сушу, але се лучає ся дуже часто в подорожи за границею. Кораблям позваляєсь часто висадити на беріг не лиш моряків, але також і артилєрію. Окупація острова при теперішній ситуації неможлива, бо Анґлія не хотїла би визивати интересовані держави до акції воєнної. Times же доносить, що та вість мусїла вийти від певних домів банкових, котрим ходило о се, щоби Россії перешкодити при затягненю нової позички у париских банкирів.
На неможливість провокації зі сторони Анґлії під теперішну пору вказує ще і та обставина, що в послїдних днях анґлійскій вплив у Порти знов збільшив ся. Як звістно, анґлійскій амбасадор в Царгородї, Уайт попав був в неласку у султана, мабуть за-для відповіди льорда Сальсберіого на реклямацію Рустема-паші в справі Єгипту, і довшій час не хотїв єго султан приняти на авдієнції. Однак минувшої пятницї був вже Уайт на авдієнції у султана, а міністер публичних робіт, Магмуд Джеляль-Еддін-паша, именований при послїдній змінї кабінету міністром і звістний яко отвертий і явний приятель Россії, усунений зі свого уряду і висланий на ґубернатора до Крети.
Сензаційна вість аґенції Гаваса наробила в першій хвили великого шуму, але показалась чистою видумкою — і можна бути певним, що при теперішній ситуації появить ся ще більше таких сензаційних вістей, котрі буде можна зачислити лиш між звичайні алярми ґазетні. 