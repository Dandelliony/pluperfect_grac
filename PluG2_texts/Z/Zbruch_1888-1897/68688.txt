З Коломиї.

[Загальні збори коломийскої філії общества им. Мих. Качковского. — Концерт коломийскої міскої читальнї.]
Дня 15 н. ст. липня с. р. відбули ся в Коломиї загальні збори філії общества имени Мих. Качковского. На збори явило ся: 9 священиків [о. Макс. Крушельницкій пар. з Назірної, о. Мих. Левицкій пар. з Вербіжа, о. Ил. Мардарович пар. з Камянок великих, о. Вас. Долиньскій пар. з Березова, о. Сим. Павлюв пар. з Текучи, о. Іосиф Кобриньскій пар. з Мишина, о. Пав. Глїбовицкій пар. з Слобідки, о. Вікт. Кисїлевскій пар. з Товмачика і о. Стеф. Крушельницкій сотр. з Товмачева], 4 особи з коломийскої интеліґенції, 9 селян, 3 міщане і 1 женщина, — разом 26 осіб.
О годинї 1-ій в полудне відкрив збори о. Мих. Левицкій, підносячи з вдоволенєм, що на сих зборах явило ся людей більше, нїж на попередних перед кількома роками. Дальше о. Левицкій сконстатував, що від часу попередних зборів філія общества була зовсїм недїяльною, бо на перешкодї стояли "партії на Руси"; щоби людей не роздразнювати, не скликувано зборів. Також касовий стан філії не представляєсь добре; за кілька лїт має філія всего доходу і 28 зр. 34 кр., а розходу 30 зр. 34 кр., отже 2 зр. недобору.
Потім приступлено до вибору нового видїлу і до него увійшли: кандидат адвокатскій в Коломиї д-р Юрченко яко голова, дальше Алекс. Герасимович, Мих. Білоус, о. Н. Красицкій і Никола Болехівскій яко члени видїлу, а Теод. Величко і Олекса Болехівскій яко заступники.
Опісля наступили внесеня членів.
П. Мих. Білоус внїс: Візвати центральний видїл, щоби устроїв виставу краєвих продуктів і народних виробів. Однак над сим внесенєм нїхто не забирав слова анї не піддано внесеня під голосованє.
О. Ил. Мардарович внїс: Видрукувати і розіслати до всїх громад відозву з запрошенєм приступати в члени общества. — П. Мих. Білоус піднїс, що на се потрібно грошей, отже він зараз апелює до жертволюбности зібраних. [З межи зібраних один о. М. Крушельницкій складав 5 зр. Потім настає гробова тишина.] О. Илія Мардарович, перебиваючи тишину, внїс, щоби в "Галицкой Руси" і в "Русской Радї" напечатати відозву, але "серіозную". — О. Мих. Левицкій додав до того, щоби відозву розіслати також особам приватним, бо сойм не дає обществу субвенції, хоч оно "брилянтно" розвиває ся. — О. Пав. Глібовицкій заявив, що треба за приміром бл. п. Теодора Білоуса "жебраниною" збирати датки на філію общества.
Відтак збори перейшли на поле правописне. Дебату на той темат розпочав о. В. Кисїлевскій. Фонетика, казав він, єсть лиш переходом до латиньскої азбуки, отже внїс, щоби видїл вислав просьбу до міністерства, аби не допустило фонетики до шкіл. — О. Мардарович внїс, щоби таку просьбу вислати не лиш до міністерства, але й до намістництва і до всїх трех архієреїв. — О. Мих. Левицкій уважає, що всего того за мало, аби побороти "язву" фонетики. Треба взяти ся до радикального викоріненя тої "язви": треба творів друкованих правописію фонетичною не допускати до рук руских. Під конець о. Левицкій заявляє, що він не післав би своєї дитини до школи, де учать правописи фонетичної. — О. Павло Глібовицкій поставив позитивне внесенє, щоби родичі не посилали дїтей своїх до рускої школи і рускої ґімназії, коли там будуть учити правописи фонетичної. — О. Вікт. Кисїлевскій внїс дальше, щоби всї філії общества им. М. Качковского поступили так само. — П. Мих. Білоус узнав за річ своєї совісти зрефлєктувати священиків. "Розважте, отцове, сказав він, чи се не зашкодить обществу им. Качковского і єго філіям?" — Священики успокоїли п. Білоуса, що "не зашкодить". О. Мардарович сказав, що фонетика — "письмо радикалів і оно підкопує віру". — О. Павлюк назвав фонетику письмом "паскудним", котрим видають ся всякі "кулїшівки". — О. М. Левицкій перевів таке порівнанє межи правописями етімольоґічною а фонетичною, що етімольоґічна то старе вино, що "розгріває кров", а фонетична, то нове вино, що "млоїть чоловіка".
На сїй дебатї правописній і скінчили ся збори філії. О. Крушельницкій закрив засїданє а о. Мардарович внїс "многолїтствіє" ново вибраному видїлови.
Повисше наведена дебата правописна наших "твердих" сама одна може пояснити: чому то в Коломийщинї так змагає ся рух радикальний. Не вже-ж оо. Левицкій, Мардарович, Глїбовицкій, Кисїлевскій і прочі отцове члени общества им. М. Качковсвого думають, що нарід пійде за ними і за-для правописи фонетичної не буде слати, так як они, своїх дїтей до шкіл руских, до руских ґімназій, але до польских? Ну, того не буде!
Нарід в Коломийщинї перенятий духом національним і того духа "Качковяне" в нїм не убють. Дня 11 н. ст. липня коломийска читальня міска урядила в сали на Вербіжи концерт. По промові голови читальнї о. Красицкого наступили співи хору, а учитель п. Петровскій держав відчит про садівництво. По вичерпаню проґрами цїла саля залунала співом піснї "Ще не вмерла Україна". Співали єї зібрані численно селяне, міщане, члени хору з Печенїжина і вся интеліґенція, — пісня ся всїх злучила. О. Красицкій зараз по скінченю піснї зробив зібраним докір, як они важились співати "Ще не вмерла Україна"! Всї лиш осміхнулись і обіцяли частїйше співати "Ще не вмерла Україна", аби о. Красицкій помалу навикав... 