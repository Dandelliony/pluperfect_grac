Реформа виборча — а ми?

[Голос з провінції.]   Кождий Русин, що займає ся хоть побіжно дїлами політичними, признає: якої ваги для нас право реформи виборчої. Не розуміємо сего в тій мисли, щоби з реформою прийшли ми від разу до більшости в заступствах парляментарних, — бо се при нинїшних заступствах клясових неможливе, — але сам факт, що можемо зискати неминучу спромогу, вислати більше число заступників до сойму краєвого і до ради державної, повинен нам бути оживляючим товчком, більше однак, і то о много більше, ще з тої причини, що право голосованя вливає від разу почутє горожаньске в цїлу масу народну, почавши від дворянина а скінчивши на робітнику і приспішує нашу працю народню коло розбудженя мас о яких щонайменше пятьдесять лїт наперед. Провідник нїмецкої лївицї д-р Плєнер сказав при сегорічній дебатї в радї державній, що Галичина і Буковина не зріла ще до розширеня права виборчого — і думку тоту похваляють ще і инші панове, beati possidentes, що на той случай раді би бодай Галичину в Буковину вилучити, але мова така — то лиш лицемірство, фальш і страх буржуазний, бо они знають добре, що нехай би і незріла на-разї Галичина та Буковина за яких кілька лїт стане зрілою і рівномірною прочим провінціям монархії.   В виду такої незмірної ваги дїла, здавалось би, що коли лише справа стане політично активною, т. є. коли лиш порушить ся в законодавчих місцях, як от сими роками в радї державній, що цїла Галичина і Буковина закипять та заворушать ся відповідною аґітацією, — що всї політичні чинники напружать всї свої сили, щоби упімнутись за се горожаньске і людске право. Тимчасом сталось инакше, бо Галичина лише прокинулась слабо наче з просоня, а Буковина анї ворухнулась.   Тимчасом лучає ся щаслива хвиля, що нам, безголосним і безправним, маючим лише обовязки а не маючим прав, надходить дуже сильний союзник і помічник, в знаменитій силї і орґанізації, але й на вид сего сподвижника живчик, нашого закостенїлого орґанізму не ударить анї на волос сильнїйше.   Всїм нам, ще в памяти сегорічні аґітації робітників за реформою виборчою. По всїх майже більших містах галицких відбували ся на веснї віча, котрих остаточною резолюцією було: безпосередне і загальне право голосованя для всїх горожан монархії. Сю справу підняв і конґрес робітничій в Цириху, візвавши всїх робітників тих держав, де нема загального права голосованя, до усердної, енерґічної і невпинної аґітації за таким правом. Голос цирихского конґресу відбив ся могучим відгомоном в Австрії, де н. пр. збір робітників віденьских [20 серпня с. p.] в числї десять тисяч голов загрозив на осїнь загальним страйком, єсли рада державна не порішить реформи виборчої. Рядом з тими відбулись такі збори в Бернї, Празї — і певно на сїм не приостане, бо рух той — як заявив відпоручник робітників австрійских на конґресї цирихскім д-р Ельбоґен, — підпирає морально і матеріяльно робітний люд цїлого світа. Неначе лявина зариває і обгортає сей рух чим-раз ширші круги, — тілько нас мішає він незамітно, наче-б нам гаразд поводило ся з теперішною ординацією виборчою і дотеперішними деморалізаційними практиками при виборах.   Вправдї щоби бути справедливим, признати треба, що за тою справою промовляв сего року посол Романчук в радї державній — і єго голос підперло пару сот петицій, переважно из Стрийского підгіря, — на сїм однак і конець.   Так нечувано легко, бо лиш наче дипльоматією, а радше бюрократичними нотами підперли ми сю найжизненнїйшу для нас справу. І дивуватись опісля, як д-р Плєнер почне знов — чи з власної чи сусїдскої поради — торочити о незрілости галицкого населеня та щоби єго з тої причини вилучити з під реформи виборчої. А що справа реформи ординації виборчої готова прийти незабавом під обради, — хто знає, може вже й сеї осени, — вносити можна з того, що в виду великаньскої аґітації робітників за сим правом навіть і найзавзятїйші противники єго приневолені вийти з резерви і промовити, як от посол Ебенгох з табору клєрикального і д-р Плєнер з табору нїмецких лібералів. Відповідь обох сих речників вийшла вправдї — відмовна, однак, — а се певно під впливом страху перед робітничим ферментом — не так різка і абсолютна, як се звичайно від тих панів виходить. Ба, провідник нїмецкої лївицї клонить ся навіть до якоїсь концесії в хосен робітників, кажучи, що "якось число заступників робітничих в радї державній принесло би хосен в многих політичних і парляментарних питанях". Отже один з найтвердших стовпів сегочасної ординації хитаєсь уже під могутною підоймою робітників, — чому-ж, питаємось, не мав би захитатись він і єму подібні супротив осьмиміліонового населеня, і то не безприютного, революційного пролєтаріяту, але льояльного, посїдаючого, горожаньского, етнічного і историчного населеня Галичини і Буковини? Єсьмо певні, що ті консервативні стовпи дотеперішної ординації мусїли би мимо всїх трудностей і перешкод, котрих зовсїм не запізнаємо, провалити ся, єсли-б тілько населенє у відповідний спосіб, у відповідній силї і з відповідним наголосом сего зажадало.   Так як тепер дїло стоїть, ми в прихильно вижидаючій позї не тілько не діждемось нїчого, але й прогайнуємо бездїльно одну з найвідповіднїйших хвиль. Наші посли по евентуальній невдачи, або, що ще гірше і соромнїйше, по евентуальнім вилученю Галичини і Буковини з-під реформи виборчої, винувати-муть апатію населеня [що не підперла их тисячними петиціями], а населенє метати-ме сотні тих і явні рекрімінації на своїх заступників.   Пекуча отже хвиля, щоби нам зріло застановитись, як-би заздалегідь вийти з того у нас звичайного, блудного колеса. Що населенє, а передовсїм наше селяньство руске не рівнодушне тій справі, доказом того численна єго участь на вічах робітничих в Станиславові, Коломиї, Перемишли і прочих місцях, де оно пійшло на поклик зовсїм незвістних людей, несвідоме их тактики і цїлей, лише з простого почутя своєї самоохорони. Там оно пійшло і там промовляло, бо де мало инде? Чи один посол скликав в тій цїли своїх виборцїв? чи скликалось нами хоч одно віче в тій цїли, щоби нарід почув нашу і висказав свою думку? Чи дожидати нам хвилї, коли нарід в охоронї своєї найжизненнїйшої справи кине ся зовсїм в струї робітничого руху? Чи по нашій бездїльности і нерішучости мати-мемо серце опісля закинути тому народови — апатію?   Що-ж отже робити? Небо і пекло порушити, — відповів би я на се з Корнилом Устіяновичем, позаяк бачимо, що тут ходить раз о найжизненнїйшу справу нашого народу, а друге в способі, як ми тої справи боронимо, о нашу честь, зрілість і спосібність політичну супроти братів на Українї. Коли нинї бездомний і бездольний парія-пролєтар громадить ся і кличе за подоптаним правом свого достоїнства людского, — то ми нарід з тисячелїтною исторією, из заступниками в соймі і в радї державній, з політичними, просвітними і економічними товариствами маємо сидїти з заложеними руками? Нї, і тисяч разів — нї!   Перше отже всего повинні посли наші, без різницї, як соймові так і до ради державної, взятись перші до сего дїла і, користаючи з теперішних ферій парляментарних, скликати своїх виборцїв і справу реформи права голосованя як найточнїйше і найживійше розбирати. Після нашої думки, котру наголошуємо зо всею усердностію глубокого пересвідченя, задача посла в своїм окрузї виборчім о много важнїйша, нїж у Львові або у Відни. Там они засуджені вже з гори на незамітну меншість і неслїдні успіхи, — тут при запорученій свободї особи і слова можуть а навіть повинні виказати такі успіхи, яких не в силї виказати нїяка місцева аґітація, нїяка часопись, нїяке товариство. Єсли кождий посол сповнить сей обовязок, — єсли кождий посол живим і проймаючим словом розбудить політичне житє свого повіта, — єсли кождий посол [даруємо им уже минувше] бодай в теперішній так важкій і парній добі перейме ся цїлою вагою дїла, яким безперечно єсть право виборче, — то апатія населеня, за се ручимо, належати-ме до исторії. Повторюємо ще раз, що иніціятиви в тім дїлї вижидаємо в першій лінії від послів, яко природних наших речників і заступників народних, котрі тим чином заложать собі догідну підставу до акції дальшої. В другім рядї звертаємось до наших товариств політичних, щоби по своїх повітах скликали віча в цїли познакомленя народу з вагою справи і вагою хвилї. В третім рядї відкликуємось до иніціятиви приватної, до всїх патріотів наших, мирских і духовних, щоби або самі скликали віча, або прямо і катеґорично своїх послів до того завзивали.   Не лякаймось і не совістїм ся, що аґітація наша зійдесь рівночасно з аґітацією робітників. Як-раз в тій аґітації робітників з цїлої монархії зискуємо могутного союзника і сподвижника, котрого бажаня верховодним сферам не так легко втихомирити, як от першу лїпшу петицію руских громад...   Дѣло 