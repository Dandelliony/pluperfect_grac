◦ ◦ ◦ ◦ ◦ ◦ ◦ ◦ ◦ ◦

Посвяченє нової палати митрополитальної в Підлютім відбулось, як було заповіджене, дня 12 н. ст. липня. На се торжество зїхалось досить значне число интеліґенції, і так: намістник ґр. Бадені, крилошане Сїнгалевич і Туркевич, декани Левицкій і Губчак, долиньскій староста Навроцкій, маршалок долиньскої ради повітової Витославскій і заступник маршалка о. Лопатиньскій, повітові судьї: Сабатовскій з Рожнїтова і Грабовеньскій з Долини, богатий жид-капіталіст Тельч і много инших. Духовеньства було 16 осіб, а крім того 10 питомцїв співаків. Рано відправлено в місцевій каплици архієрейске тихе богослуженє. Всї гостї зібрались в старій палатї, де митрополит представив их намістникови. Коло полудня подано перекуску, а відтак вибрав ся хрестний похід з митрополитом і духовеньством в священичих ризах до нової палати. Похід ишов долиною вздовж цїлого Підлютого по-над рікою Лімницею, і задержав ся при тріюмфальній брамі, виставленій на початку дороги, що веде до нової палати. На брамі були три транспаренти з написями: Niech żyje! Многая лїта! Vivat! По відспіваню початку водосвятія двигнув ся цїлий похід дорогою лїсом спаду гори Лютої до палати. Палата, вибудована з кедрового дерева представляє дуже гарний вид. Священьство відправило чин посвяченя, а відтак митрополит виголосив промову, в котрій виложив символичне значінє обряду при посвяченю дому. Цілий похід і само посвяченє могло заимпонувати своєю торжественностію, бо звиж 400 людей брало в нїм участь. О 6-ій годинї заставлено обід для 70 осіб. По обрядї посвяченя угощено зібраний нарід перед палатою. При обідї підношено тоасти: митрополит в честь намістника; намістник дякував за гостину, зазначивши, що становище намістника і митрополита однакове, а різниця хиба в тім, що митрополит молить ся найперше за папу а відтак за цїсаря, він же, намістник, найперше за цїсаря а відтак за папу; о. Лопатиньскій в честь митрополита в имени священьства долиньского, о. Губчак в имени калуского духовеньства. Обід скінчив ся о 9-ій годинї і тогдї заяснїла гора "Игровище" тисячами світел. Илюмінація удалась знаменито і всї присутні не могли нею налюбуватись.
В справі приготовлень для принятя цїсаря у Львові відбуде ся нинї в будинку соймовім засїданє т. зв. краєвого комітету, в котрім возьме участь також намістник ґр. Бадені і краєвий маршалок кн. Сангушко. Повна проґрама гостини цїсаря у Львові ще не виготовлена, однако проєкт єї вже звістний з оногдашного засїданя ради міскої, на котрім президент Мохнацкій подав єго до відомости ради. Цїсар приїде до Львова в середу дня 31 н. ст. серпня і перебуде сей день у архикнязя Леопольда Сальватора. На другій день в четвер дня 1 н. ст. вересня виїде цїсар о 6-тій годинї з рана до Мшани коло Городка на маневри і поверне о 12-тій годинї в полудне до Львова. По приїздї будуть цїсареви представляти ся депутації, а по полудни огляне цїсар касарню артилєрії, дім инвалідів, войскову школу їзди і площу, де має будуватись касарня для піхоти. Вечером буде устроєний в честь цїсаря похід зі смолоскипами і відспівають ся кантати. В пятницю дня 2 н. ст. вересня з рана огляне цїсар будинок галицкої каси щадничої, школу промислову им. Мицкевича і політехнічну лябораторію, а по полудни будинок рускої духовної семинарії, четвертої ґімназії (коло політехніки), виставу промислу будівляного в політехнічнім будинку, парк Килиньского (стрийскій), площу де має будувати ся школа кадетів і ймовірно також заведенє сиріт имени архикн. Марії Валєрії. Вечером відбуде ся равт в палатї соймовій і илюмінація міста. Про се що комітет міскій поділив ся на пять субкомитетів згадували ми вже в однім з попередних чисел "Дѣла".
З Коломиї пишуть нам: В остатнім тиждни року шкільного в коломийскій ґімназії стережуть патролї з міских поліцаїв і з жандармів від вечера до рана будинку ґімназіяльного, мешканя директора ґімназії п. Скупневича і мешкань деяких професорів [Прим. Ред. Стоїть се очевидно в звязи з фактом, якій лучив ся по першім курсї, що директорови і многим професорам витовчено камінєм вікна.]
В суботу в ночи перед 11-ою годиною у вязницях при львівскім краєвім судї карнім при улици Баторія настав страшний крик і з-пів години розглядав ся в околици. Нарід побудив ся, думаючи, що горить. Се кричали сотки арештантів, остаючих в увязненю слїдчому. В наслїдок повідомленя телефоном прибіг насамперед один віддїл войска, а по тім другій відділ з лїхтарнями — в силї пів баталіону. Наспіли старші войскові, явив ся на місци і презідент суду. Нарешті около 11-ої години крик утих. Яка була причина того страшного крику, не знати.
Самоубійство. В суботу рано арештовано у Львові молоду женщину на візванє якоїсь дївчини. Їдучи з поліціянтом фіякром, арештована витягнула коло ґімназії Франц Іосифа бритву і в одній хвили перерізала собі горло. В наслїдок упливу крови зомлїла, а привезена до шпиталю умерла. Самоубійниця, Марія Кравчикова була служницею у Львові і вийшла тут замуж, але не жила з мужем і викравши метрику якоїсь Марії Малкевичівної вийшла замуж другій раз в Кракові, чи в Вадовицях. Малкевичівна донесла о крадежи метрики поліції, а коли в суботу стрітила Кравчикову у Львові казала єї арештувати. Кравчикова зі страху перед карою відобрала собі житє. 