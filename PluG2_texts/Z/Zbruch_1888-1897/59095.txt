Заведенє медичного факультету. — В справі галицких зарібників в Россії.

Заведенє медичного факультету на львівскім університетї.
Минувшого місяця донесли ми, що постановою з дня 25 жовтня цїсарь позволив з початком шкільного року 1894/5 отворити на львівскім університетї видїл медичний.
Щоби сю справу довести як найскорше до кінця, зобовязав ся видїл краєвий дати на сю цїль значнїйші жертви. І так на грунтї, належачім до краєвого шпиталю у Львові має вибудувати коштом фонду краєвого два нові павільони на клініку внутрішних недуг і хірурґічну, має розширити задуманий шпиталь положничій, а в головнім будинку шпитальнім має заосмотрити потрібними приладами клініку недуг очних, шкірних і венеричних. Для всїх тих пятьох клінік має видїл краєвий дати цїле внутрішне урядженє, вартости до 20.000 зр. Клініки ті має видїл краєвий віддати на ужиток університету львівского в роках 1897 і 1898. Скарб державний не буде мати нїякого права до власности будинків і знарядів. Всї клініки мають бути під зарядом шпиталю краєвого, а професори, управляючі клініками, мають бути на них безплатними прімаріями. Кошти удержаня будинків і хорих має поносити фонд краєвий. О скілько кошти ті з огляду на потреби науки університетскої будуть перевисшати обовязуючу норму шпиталю, надвишку тую має покривати скарб державний. Єсли би на лїкарскім факультетї мали повстати ще инші клініки, то видїл краєвий має помістити их у краєвім шпиталю і в тій справі умовити ся з адміністрацією державною.
Скарб же державний, після умови з видїлом краєвим, має дати на будову і на згадані адаптації 150.000 зр., а що всї кошти винесуть більше, нїж 350.000 зр., то на край припадає 200.000 зр. Очевидно все те залежить ще від того, чи сойм на се згодить ся. З пертрактацій видїлу краєвого з адміністрацією державною вийшло таке, що край Галичина мусить понести більше коштів, єсли не хоче, щоби справа ще дальше відволїкла ся. В справі галицких зарібників в Россії.
З Солотвиньского. Вичитавши в справозданю з теперішних нарад ради державної, що посол Підляшецкій заняв ся долею нещасливих наших селян, що гнані нуждою мусять рік-річно лишати на цїле лїто свої родини та глядати зарібків в Россії (куда вербують их присилані сюда аґенти), хочу з наших сторін подати кілька фактів, котрі причинять ся до висвітленя невідрадного положеня бідаків.
З села Крички, повіта богородчаньского, виходить що року 40—50 осіб на зарібки до Антонин, маєтку ґр. Потоцкого; за ними кождої весни приїздить аґент чи повномочник Потоцкого — п. Антоній Гердеґен. Платня там не велика 20—30 кр. за днину робочу, а не мине жаден рік без нещасливих пригод, до відшкодованя котрих пан ґраф не почуває ся.
Так в роцї 1886 упав там з вершка стирти робітник Михайло Демків, отець численної родини, так нещасливо, що в наслїдок потовченя став зовсїм до працї нездібним а надто за-для потрясеня мозку дістав рід слабости ума, з котрої до нинї не вилїчив ся. Легко представити собі нужду, в яку мусїла попасти цїла родина, утративши того, що своїми руками дбав о єї виживленє. Тож місцевий парох віднїс ся приватно до п. Гердеґеза з просьбою о поміч для нещасливої родини. П. Гердеґен відписав, що властитель постановив дати пошкодованому 15 рублїв підпомоги, котру він (Гердеґен) на слїдуючій рік, коли приїде за робітниками, сам доручить. На другій рік п. Гердеґен доручив женї пошкодованого замість 15 рублїв ледво 5 зр., а де подїлась обіцяна решта, Господь знає...
Минувшого року вийшов до Московщини між иншими отець родини Пилип Дашковець — і не вернув більше. Кажуть, що там збожеволїв, а заряд дібр відставив хорого до границї, де по нинїшний день і слух по нїм загув; нїхто не знає, що з нещастним стало ся.
Сего року по тяжкій докінченій роботї відставлювано робітників до дому і напаковано их як товарину битком на вози. Коли конї, не могучи такого тягару придержати, летїли з гори в цїлім розгонї, віз вивернув ся так нещасливо, що богато осіб ледво при помочи надбігших людей до памяти привели, а многі з потовченими руками, ногами та головами ледво дотягли ся домів, дохторуючись по дорозї за тяжко зароблений гріш. Додаймо ще, що заряд дібр стягає, мимо инакшої угоди, від робітників кошти перевозу зелїзницею та різні кубани, які своїм помічникам при вербованю мусїв платити, та ще й се, що робітникам виплачуєсь рублями, котрі они самі при теперішнім низькім курсї мусять з утратою вимінювати, — а будемо мати образ, як поступає ся з людьми, що не мають нїякої опіки краєвих властей, а полишені на ласку і неласку ліверантів.
Мушу ще згадати про дуже прикро вражаючій епізод, якій лучив ся нашим бідакам на коморі в Гусятинї. В Россії дістав кождий робітник до призначеної ординарії кусок солонини на омасту. Лакома се річ для нашого селянина, бо солонини у себе часами і на Великдень він не бачить. Та мимо того кождий відоймав собі від рота, а складав, щоби принести гостинця позісталій дома родинї. Инші несли по 10 і по 28 фунтів, або й більше, мов би дорогій скарб якій до своїх домівок, — та на коморі все то им сконфіскували і в их очех, разом з посудиною, кинули в воду! Прикра то була сцена — каже очевидець — як всї в голос заплакали за тим, що від уст собі уймаючи, при тяжкій праци гірко прискладали. Факт сей може бути оправданий замкненєм границї для ввозу солонини, або може якими иншими причинами, — однак кривди, яку заподїяно тим бідакам, не дасть ся заперечити.
Ось доля наших робітників! — A целібат руского духовеньства, в котрім радикали видять будучій "поступ", ледви чи що їй поможе. Лїпше може, коли-б радикали подали руку жонатому духовеньству до спільної працї над можливою орґанізацією наших робітників. Philosophie ist kein Heilmittel gegen Zahnschmerzen...   