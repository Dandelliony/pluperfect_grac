Рускі фракції деструктивні.

У Львові дня 21 н. ст. падолиста 1891.
Орґани руских фракцій деструктивних в оцїнюваню дїяльности послів руского клюбу у Відни, займають становище так негідне і воюють такими нечестними способами, що справдї треба би жалїти над тою частиною публики, котра би евентуально брала писанину в тих орґанах за добру монету і вірила в щирість редакторів, котрі певно самі пересвідчені о неправдї того, що пишуть, а спекулюють лиш на легковірність своїх баламучених читателїв. Ті орґани навіть не подають читателям своїм промов послів руских, з котрих би кождий читатель міг сам виробити собі безсторонний суд о становища і дїяльности послів, а замість того раз-у-раз клеплють аж до обридженя одно: посли клюбу руского не дбають про добро народне, о справи руского народу не упоминають ся, они служать польскому "колу", они дбають лиш про десяти-ґульденові дієти, — і ще від часу до часу доказують, — що, мовляв, не так оно бувало давнїйше, коли то в радї державній "были послы нашіи"...
На злу волю нема ради — і ми се знаємо дуже добре, що орґани фракцій деструктивних і на дальше не покинуть своєї методи, бо им не йде о будованє, але о руйнуванє, — а коли ми нинї о сїй справі заговорили, то тілько длятого, щоби своїм читателям указати взорець "совістности" деструкторів.
В львівскім орґанї россійского правительства що-дня можна вичитати більше-менше одні і ті самі лайки і клевети на послів клюбу руского, тож ми наведемо те, що той орґан містить в остатнім числї.
Порівнуючи зовсїм тенденційно а при тім з смішно недорічними замітками клюб рускій з клюбом молодо-Чехів і з ґрупою Словінцїв в клюбі Гогенварта, орґан отворює кляпу свого фарисейского патосу і каже: "Русское населеніе бѣдствует по поводу обремененія податками, краєвими дотатками і паденіем земледѣлія, а пос. Подляшецкій взивает власти, даби они не пускали людей на заробки за границею. Галицкая Русь требует полной равноправности, а пос. Барвінскій просит о нѣсколько школ, яко би милости. Польское коло противится всѣми силами введенію всеобщего голосованья, а п. Романчук ждет аж до скутку"... Назвавши все те "недобросовістним заступничеством интересов русского населенія края", злаяв послів "маріонетками в руках польского кола", з "десятигульденовими мандатами". Найбільшу вагу в сегорічній дїяльности послів приписав промові пос. Брилиньского в справах духовеньства, але й тут запитав: "Якую пользу будет из того иміти народ? Неужели постройка палат і повишеніе жалованья не состоится на счет податкующого населенія?" — і чи нарід не буде еміґрувати до Бразилії?
Отсе, бачите, "совістність" журналістична! Що реченє — або лож або перфідія.
Посол Підляшецкій не взивав властей, щоби не пускали людей на зарібки за границею, а домагав ся, щоби власти взяли бідний і темний нарід в оборову перед визискуючими єго спекулянтами. — Посол Барвіньскій, правда, жадає шкіл руских, але за се можуть нападати на него лиш аґенти россійского правительства, котрим школи рускі не на руку, і котрі довели до того, що бурсаки "Народного Дому" учать ся в нїмецкій а не в рускій ґімназії. — Посол Романчук в справі безпосередного голосованя зробив то, чого вимагали честь і добро руского народу, і тілько крайна злоба або глупота може жадати тепер від него якоїсь дальшої акції в справі, котра від того часу доси не являєсь на порядок дневний. — Що-до посла Брилиньского, то нехай уже він сам, яко близшій до тої партії, котра признає "Галицкую Русь" за свій орґан, толкує ся з свого гріху, що він внесенєм своїм вижене сельскій люд до Бразилії.
Чи рускі посли — "маріонетки в руках польского кола", о тім свідчать факти, аж надто знані нашим читателям, а щоби ми их потребували тут повтаряти. А що-до дієт десять-ґульденових, то вже-ж не вина теперішних руских послів в радї державній, що австрійскій парлямент ще перед их приходом установив дієти та що Юзичиньскі, Ковальскі, Кулачковскі є tutti quanti не дали им такого прикладу, щоби були дієт не приймали. Може бути, що як би були сим разом Ковальскі і Даниловичі увійшли до ради державної, були би дієт зрекли ся — але репрезентанти тих фракцій, котрі горлають о дієтах послів в радї державній, будуть незадовго мати нагоду зречи ся дієт своїх в соймі...
Ми — ще раз кажемо — не хочемо виступати в роли адвоката клюбу руских послів ради державної, — але то можемо сконстатувати, що посли того клюбу, зваживши их число і трудні парляментарні обставини, совістно піймають свої обовязки супротив народу руского і дїяльностію своєю поставились далеко висше від всїх дотеперішних клюбів руских у Відни. Лише зла воля може им се заперечити.
Розуміє ся, елєментам деструктивним дїяльність тих послів не буде до вподоби, але ж посли і не потребують на те оглядатись, лиш мати на думцї і перед очима єдино потреби та добро народу, і після того серед даних обставин нормувати свою дїяльність, а кожде их добре дїло, а навіть кождий прояв доброї волї знайде в краю признанє у кождого, хто не наймив ся в службу чужим богам... 