Політичне житя Жовкіщини.

  У Львові, дня 26 н. ст. жовтня 1893.   Вже з тих вістей, які ми подали в формі справоздань з правиборчих зборів в Раві, Жовкві та Сокали, читателї "Дѣла" змогли собі витворити вірний образ політичного житя, яке завело ся в згаданім окрузї виборчім. Суть житя того скупилась около кількох осіб з Жовківщини. Они надають тон повітови свому, а раді-б надати єго і цїлому округови виборчому. Прочі участники зборів — з виїмкою сокальских правиборцїв і поодиноких личностей з двох других повітів — то лише орудія, слїпі а в переважній части темні, — то маса порушена і накручена на один лад, манекини в руках аранжерів. Не дивота про-те, що збори в Жовкві і Раві випали так, що кождий щирий і розсудний патріот міг лише здвигнути раменами на вид розярених лиць і на шум цїлого словаря дїйстно дикарских, обидних криків і слів.   Масам годї дивуватись. Маси, несвідомі цїли, дишучі лиш инстинктом і хвилевими вражінями, представляють всюди, на цїлім світї, один і той самий вид. Але треба чудуватись тій обставинї, що найшли ся люде интеліґентні, котрі в так важній хвили, якою суть вибори до ради державної, рішились так оперувати масами і дїло своє на-скрізь пусте уважають добрим, до цїли ведучим средством...   Нинї не хочемо пояснювати сего факту всесторонно, хоч він заслугує на основний розбір і на ширше розслїдженє. Належало би піддати єго під скальпель і глянути на него зі становища патольоґічного. Нинї беремо річ так, якою она представилась і застановимось лише над головною тенденцією бурд равско-жовківских.   Головною тенденцією тих бурд було — будь-що-будь, за всяку цїну, не допустити кандидатури проф. Вахнянина. Кождий иншій, лиш не народовець! — се оклик жовківскої Ради. Єсть то продовженє тих операцій політичних, на які ми дивились і дивимось не від вчера, не від року, але почавши з того часу, як лише сторонництво руско-народне вступило на поле акції політичної, т. є. від заснованя "Дѣла" в 1880 роцї. Хотя при виборах до сойму краєвого в 1883 роцї Русини обох сторонництв згодились на спільну виборчу акцію і в тій цїли, звязавшись в один виборчій комітет головний у Львові, офіціяльно ставляли одних кандидатів на поодинокі округи виборчі, то все-таки табор москвофільскій допускав ся тої низької перфідії, що против кандидата-народовця ставляв потайно на власну руку своїх сторонників яко контр-кандидатів. В лице поводжено ся инакше, а поза плечима знов зовсїм инакше. Наведемо лише факти що-до особи проф. Вахнянина. Спільний комітет поставив в 1883 роцї єго кандидатуру против намістника ґр. Альфреда Потоцкого в Підгаєччинї, а табор москвофільскій видвигнув зараз против него на власну руку Досинчука, крамаря в Підгайцях, [тепер в Житомири в Россії] і не тілько добирав усяких средств аґітаційних против проф. Вахнянина, але навіть велїв руским виборцям голосувати на Потоцкого. Коли в 1884 роцї проф. Вахнянин кандидував против правительственного кандидата в Жовківщинї, пок. сов. Децикевича, табор москвофільскій кинув туди кандидатуру сов. Ковальского, котрий комітетом виборчим був призначений на посла из Стрийщини. Против кандидатури проф. Вахнянина в тім самім роцї до ради державної з Ярославщини висунено одного міщанина до Яровлавля. І при послїдних виборах до Сойму з Сокальщини [против Поляновского] в 1889 роцї табор москвофільскій аґітував дуже сильно против проф. Вахнянина і ми би могли навести имена тих Головок і других, членів общества им. Качковского, котрим прислано письменний розказ з одної редакції, щоби яко виборцї радше голосували на Поляка як на Вахнянина, котрого кандидатуру поставив офіціяльно львівскій спільний комітет виборчій.   Найновійша акція против проф. Вахнянина в Жовківщинї єсть лише простим продовженєм давнїйшої тайної акції табору москвофілів — з тою хиба різницею, що закулісових аранжерів львівских виручила тепер жовківска Рада. Але цїль однакова, именно та, щоби дібрати всяких можливих способів для побореня кандидатури народовця.   Чим проф. Вахнянин так дуже провинив ся перед нашими москвофілами, — се річ дуже ясна. У Відни в 1860-их роках спаралізував він акцію Ламаньских і Раєвских заснованєм "Сїчи" в 1867 роцї і в-перве познакомив славяньскі академічні товариства з тим, що Русь — не Московщина. З одних великих зборів славяньских в сали товариства огородницкого вийшов Раєвскій розярений мов лев лиш для того, що проф. Вахнянин держав річ против національного централізму Россії, котрим она рада б ущасливити всїх Славян. У Львові зорґанізував проф. Вахнянин в 1868 роцї "Просвіту", як-раз в тім часї, коли Русини галицкі по указу г. Богдана Андрієвича учились в "адін час" по московски. Він належав до тих патріотів, що "Руску Бесїду" і театр вирвали з рук затроєних московщиною, а то чей-же гріх непростимий. Він враз из Партицким видавав "Правду", одинокій на той час орґан народовцїв. Він видав катихизм о. Селецкого, першій в народнім язицї. Він видавав і святе письмо в народній мові, заложив "Теорбан" для плеканя рускої піснї і з другими товаришами ґімназії ломив московщину, котру посїяв Мерунович, викладаючи в школї просто в язицї московскім. Того всего не можуть проф. Вахнянинови забути воєводи москвофільского табору. Тая робота позитивна була завсїгди для них нелюбою. Ще гірше допекли им відтак всї ревеляції, які зробив проф. Вахнянин в справі крадежей в "Заведенію", при чім ширшій світ дізнав ся, чим були корифеї москвофільскі. Та й чи було у нас богато справ, чи то політичних чи чисто наукових, при котрих не бачили би ми проф. Вахнянина? Не жалував він нїгде свого труду. Можна-б сказати — нема сторони на Руси галицкій, де би він не будив духа народного руским словом і піснію, де би не був з відчитом у читальни. А хто прискорив відкритє школи Шашкевича у Львові? хто ставав на вічах в оборонї прав політичних народу нашого і Василіян? хто й нинї трудить ся у всїх майже товариствах руских?   Отсе гріхи, котрих москвофіли не простять проф. Вахнянинови. Він охотний до труду, рішучій в дїланю і стоїть дуже твердо при народнім прапорі, а того боять ся москвофіли — боять ся, щоби правительство не схотїло більше піддержати рускість в Галичинї на шкоду посїяної московщини. Inde iraе, і так треба собі пояснити ті безпамятні, скажені крики в Жовкві і Раві против кандидатури Вахнянина...   Дѣло   