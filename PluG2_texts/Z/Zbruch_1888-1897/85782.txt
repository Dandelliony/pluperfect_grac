Про рух еміґраційний в західній Галичинї.

З Лемківщини.   Рух еміґраційний в західній Галичинї між селянами прибрав великі розміри. Помимо того, що з Америки доходять вісти, що там тисячі а тисячі людей остають без роботи і то нераз по кілька місяцїв, запал еміґраційний взмагає ся і одні з потреби, другі в більшій части з лакомства идуть в далекій світ. Власти — здаєсь — увзглядняючи теперішну нужду селянина та не могучи єму принести потрібної помочи в тій нуждї, не ставляють еміґрантам нїяких перешкод, а староства навіть видають дуже легко пашпорти. Но не кождий хоче подавати та ходити за пашпортами, бо і без того перехід за границю австрійску не трудний. Еміґранти їдуть через Пешт або і Краків до Відня, де протектор еміґрантів і банкир з Бреми Міслєр бере их через своїх аґентів в опіку і они сміло без перешкід дістають ся до моря. Послїдними тижднями з кождого майже села виеміґрувало по кількадесять людей, а по громадах (що в пору осїнну і зимову нїколи не повинно бути) великій брак гроша, бо з еміґруючих майже нїодин не иде о своїх грошах лиш о позичених, а треба знати, що кождий идучій мусить мати при собі 250 зр., бо така сума до переходу єсть більше конечна як сам пашпорт.   Не входимо в тоє, що користь матеріяльна може бути для наших селян з еміґрації, хотяй і то річ взглядна; але які наслїдки моральні з того випливають, то легко зрозуміти, взявши на увагу лиш тоє, що многі з наших еміґрантів вертають до дому лиш длятого, щоби подивити ся, що дїє ся в их родинї, господарстві; а скоро им ся "зоцло" в Америцї за домом, так им "цне"' ся ще скорше тут за американьским житєм і они мов волоцюги по кількох тижднях побуту в ріднім краю идуть знов до Америки, третій, четвертий, пятий а уже і шестий раз. А що-ж дїє ся з тими супружествами, котрі тут перед своїм священиком торжественно присягою віри і любови були звязані а тепер виглядають як би на пів розвязані, та що з тими знов супружествами та их дїтьми, котрі звязані часто без формальности в Америцї? Се лиш одному священикови відома річ і єго найбільше тоє обходить, но він стоїть без помочи зі сторони властей, а єго сили при найлучшій воли суть уже за слабі, щоби утихомирити взволноване моральне житє народу і єго пристрасти. А панове Стадницкій і другі сміють говорити, що наш галицкій хлоп не дозрілий до чогось висшого!...   Дѣло 