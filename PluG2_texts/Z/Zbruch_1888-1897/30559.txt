◦ ◦ ◦ ◦ ◦ ◦ ◦ ◦ ◦ ◦

Перегляд политичний
Опозиція нїмецка розвинула тепер велику дїяльність в тім напрямі, щоби свій опір довести до крайности. З нїмецких сторін в Чехах надходять вісти, що там носяться навіть з гадкою не платити податків. Вчера відбувся в Празї зїзд проводирів опозиції, на котрім Пленер мав довшу бесїду. Ухвалено резолюцію против ческого права державного і рїшено зїхатися дня 11 сїчня т. є. зараз по скликаню ради державної по Різдвяних феріях. В суботу ще відбулося засїданє екзекутивного комитету правиці, на котрім д-р Шмейкаль заявив, що положенє Нїмців в Чехах від часу послїдних виборів до сойму значно погіршилося а загальна ситуація від часу промови гр. Таффого при дебатї над провизоричним буджетом ще більше заострилася. Один з членів екзекутивного комитету, Страхе з Варндорфу подав проєкт, щоби завязати "союз нїмецких міст" в Чехах в тій ціли, щоби всї ті міста могли в чисто національних справах згідно поступати. З Відня знов доносять, що опозиція стараєся при помочи різних товариств довести до скликаня великого віча в столици монархії, котре би запротестувало против аспирацій Чехів.
В угорскій палатї панів заявив президент министрів урядово, що цісар призволив бувшому архикнязеви Іоанови Сальваторови зречися всїх своїх титулів. Палата приняла се до відомости і вичеркнула єго з листи членів сеї палати. Готайскій календар на 1890 р. (рочник 127) помістив таку звістку про бувшого архикнязя: "Архикнязь Іоан Непомук Сальватор, уроджений в Фльоренції 25 падолиста 1852 р., зрікшися всїх привилегій і прав свого стану в падолистї 1889 р., прибрав имя Іоан Орт.
О вступленю кн. Людвика Наполеона до россійскої армії пише "Гражданин" так: Князь служив доси в италіяньскій армії, де був командантом одної шкадрони. Вороже становище, яке заняло италійяньске правительство супротив Франції, спонукало князя вступити під россійску хоругов. Так отже то, о чім думав Наполеон І. в порї, коли ще був поручником артилерії, именно о службі в рядах россійскої армії, довершив тепер один з єго потомків.
Виступленє сербского правительства в справі монополю соли викликала в Россії велику радість. "Московск. Відом." обговорюючи сю справу, нагадують, що конфликт Сербії з Францією з причини зелїзници сербских залагоджено при помочи Pocсії користно для Сербії а тепер дала Сербія доказ, що заслугує на повну сімпатію Россії. Від коли Милан — каже згадана газета — покинув Сербію, пішло все знов доброю дорогою а нїхто так з того не тїшиться як Россія. Сербія взялася тепер до дуже практичної роботи. За справами зелїзниці пійшла справа монополю соли а за нею повинен пійти і монополь тютюну. Сербске правительство повинно лиш стерегти молодого короля від впливу Милана і дати королевій Наталії всї права що до сина. І впущенєм Чорногорців заслужила собі Сербія на симпатію Россії, котра з братним сполученєм славяньских народів може лиш симпатизувати, бо видать в сїм поруку світлої будучности.
Француска палата послів заявила министерству Тирарда своє повне довіріє, бо в суботу ухвали 290 голосами против 192 диспозиційний фонд в висотї 1,600.000 франків, котрий попередна палата не хотїла ухвалити. Кабинетови Тирарда отже не то що не грозить нїяка криза, але він ще і знає, що має за собою значну більшість послів. Не мало до сего ухваленя причинилося і то, що министер дїл внутрїшних Констан зажадав виразно від палати вотум довірія і заявив, що уступить, коли палата не ухвалить жаданої суми.
В воєнній организації францускої армії має, здаєсь, настати важна і радикальна зміна. Після дотеперїшних постанов творився при кождім францускім корпусї підчас мобилизації другій корпус, зложений з різних резерв; тепер же мають творитися на случай війни при кождій бригадї треті полки а при кождій дивизії треті бригади. 