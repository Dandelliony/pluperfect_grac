Наші злиднї.

Спід Черновець.   Які то невідрадні наші обставини тут на Буковинї! Дуже докладно представив в соймі нашу недолю професор Пігуляк і др. Стоцкий, за що дай Боже їм здоровє. Вони обидва обставали при тім за правами руского народа на Буковинї добре і сьміливо, та хоть би їх щирі заходи, труди і змаганя тимчасом і не вінчали ся пожаданим успіхом, то вже хоть най знає за нас сьвіт і за нашу щербату долю, най чують другі люди за наші кривди, най вони знають за наше горе, а відкритий біль меньший біль.   Наша нужда в культурнім взглядї представляє ся тим більшою, як порівнаєм наш теперішний стан з теперішним станом річий наших сусїдів Румунів. І так наші сусїди Румуни мають свою ґімназию в Сучаві, а в нас такої нема; вони мають свої заклади в Чернівцях для вихованя румуньских патріоток, а сї заклади мають свої спомагательні інститути навіть і на передмістях Рушоши, Горичі, Михальчу і т. д., а в нас того всего нема; вони мають просьвітні товариства, як "Scoala romana" для вихованя мужескої румунскої молодїжи на добрих патріотів, а для сих товариств жертвують вони десятками, сотками і тисячами, а їх меценати дают і по кількадесять тисяч, як недавно о. Кокирла (хоть він тих зверх 30 тисяч, котрі жертвував на "Scoala romana" набув собі своєю працею і ощадностию в рускім приходї), а в нас щось подібного дасть Біг.   Румуни в кождім взглядї стоять далеко висше нас. І чому-ж в них такі видні і значні успіхи на кождім поли? Тому, бо вони поступають солїдарно, сполучивши до купи всї сили наперед, а при тім тримають ся вони своєї питомої мови, котру все більше образують і мають своїй мові відповідну від перед 30 лїт установлену правопись, що чим раз більше стає ся фонетичною, котру вони впрочім цїлком справедливо не уважають за самую цїль, але за средство ведуче до цїли.   А як стоїмо ми що до культурних наших успіхів? Лихо, дуже лихо, а то тому, бо наші сили розбиті, а стремленя наші ідуть одні против других.   Правда, більша часть просьвічених наших людий трудить ся безупинно на чисто народнім ґрунті. Сеся наша інтелїґенция стараєть ся, свій нарід — уважають єго яко частину 20 милїонного малоруского народу за самостійний руский нарід, окремий від московского і польского — просьвітити, єго припровадити до національної самосьвідомости і єго піднести матеріяльно, морально і інтелектуально; но на превеликий жаль не ідуть рука в рука з сими добромислячими і для свого народу спасенно дїлаючими людьми многі другі. І так одні з сих послїдних замість свому (мало) рускому народу служать росийским ідеам і замість трудити ся над полїпшенями долї свого (мало) руского народу занимають ся обєдинительними мріями і силують ся народови вговорити ту нїсенїтницю, що він (наш нарід) з московским оден нарід, з чого нашому народови тілько користи, що з торічного снїгу.   Но недоста що такі "господа" нїчо не дїлають хосенного для свого народу, вони сьміють ще трубити urbi et orbi (цїлому сьвітови), що вони єдинї заступники і добродїї руского народу на Буковинї а не народовцї, котрі суть правдиві народолюбцї і котрі часто з самопожертвованєм трудят ся для добра руского народу на Буковинї.   Другі знов з наших людий злучили ся споза своїх особистих користий з верховодячими Румунами, та розумієть ся, що сесї наші люди кромі собі самим нїкому з руского народу нїчогісенького доброго не дїлають.   От такі то на велике наше нещастє многі наші люди.   І чи-ж можливо нам в виду того, що одні і з наших людий пішли в найми росийщинї а другі пішли в найми румунщинї — а деякі одним і другим — і не служать свому народови але чужим богам, на поли просьвітнім, економічнім і моральнім робити значні успіхи? Чи-ж можемо ми при таких наших обставинах, що одні з наших людий дїлають ся прихвостнями Москалїв, а другі робять ся прихвостнями Румунів, мати в чужих просьвічених людий якесь значінє? А вжеж не з иньшого лиш з такого поводу сказав учений нїмец др. Рот на послїдній соймовім засїданю в Чернївцях: "ми з такими Русинами, котрі є лишень причіпкою Росиянів, Поляків, Румунів, Мадярів, не можемо числити ся." Та не лиш Нїмцї, але таки нїхто в сьвіті не схоче з нами числити ся і нас поважати, коли межи нами будуть такі люди, котрі не своєму народови, але задля особистої користи дають ся на услуги иньшим народам (Росиянам та Румунам або Полякам та Мадярам) а о тім, аби ми при таких наших обставинах як дотеперішнім в культурних успіхах могли дорівняти нашим сусїдам і співжителям Румунам нема і бесїди.   Отже треба всїм нам сконсолїдувати ся та віддати ся всецїло лиш свому рідному рускому народу на услуги, всї ми повинні під наш народний прапор ступити і єго високо держати, та таким чином зможемо другим народам дорівняти тай у чужих значінє і поважанє собі приобрісти.   Буковина   