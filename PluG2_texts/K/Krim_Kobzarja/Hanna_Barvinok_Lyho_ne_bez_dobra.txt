Лихо не без добра
Як ішла я заміж, дак свого жениха й не бачила. Я осталась п’яти год од матері, да ще було в мене дві сестри да брат жонатий; у його ми й жили. Невістка нами орудовала. Нікого ми не знали, нікуди не ходили. Хто ходить, тому як у себе в оселі, а я було боюсь і за тин вийти: неволя була; тілько по воду до колодязя ходила.
От один раз, якось так лучилось, у сусідстві весіллє було. Я й пішла. Як біжить невістчин хлопець: «Іди додому!»
Я зараз і йду. Звісно, не рідна мати кличе. Ідемо, аж бачу – недалеко од хати ходить шкапа. Я питаю хлопця: «Чия то шкапа? де вона взялася?»
Бо до нас ніхто ніколи не ходив, таких злючих собак держала невіхна; і ми нікого не проводили, то й людей не бачили.
«А то, – каже, – хтось до нас приїхав».
Прийшли в хату, аж дивлюсь – такого багато людей! ну, сказано – багато. Да все локшу кришать. Аж тут невістка мені назустріч: «Одягайся: пійдеш вінчатись».
Як мені сказано одягайся, так я й отетеріла й отерпла: ходю по хаті, нічого перед собою й не бачу: завертілось-завертілось у голові… Я нічого не знаю. Ну, і на весіллє прохала – як дерев’яна була. Сказано – не знаю.
Мене одягли; хустки подавали, а рушників і не давали. Повели до церкви, на вінець постановили – я не бачу, не чую. Схаменулась тогді, як уже опинилась у хаті, сама собі з дружиною. Весіллє вже, бачте, закінчали, і лавки послі придано́к треба було змивати тощо. Гомонить він до мене, а я – усе мовчу. Воно поміж народом пленталось, да й бачило доволі, дак і говорить до мене, а я усе соро́мляюсь, усе мовчу. Я й роблю, да мовчу: і соромно мені, і страшно, і що воно, і як його!
Мені всього тілько було шістнадцять год, а робити я все умію: навчила невістка, рано встаючи, що ще й на зорю не займається, да пізно лягаючи. Оце було вона виспиться, бо ляже ранше нас, а ми робимо – руки й ноги не вгавають; а послі встане да іще струнчить: «Да ви такі, да сякі, да гладкі!» А вона сама як бочка! Як іде по хаті, то тілько гуп, гуп! так і перекидається з боку на бік. А я така, що тілько снасть моя була, да й годі. Так за день наробишся, що було невіхна ізводить уставать овечок доїти. Да докоряє: «Да ви робити не хочете! да повипирала б я вас за старців, аби ви мого хліба дурно не їли да на очах у мене як більма не стреміли! Да ви мені здоров’я збавили, як я коло вас побиваюся!»
Оце було коли не з добра, а з лихої години заведеш пісню, то зараз і репетує: «Не квили! геть із оселі!»
І тепер як згадаю, як отії золотії года уплили, що з дівчатами не гуляла й не співала! Да оце почую, що йдуть поуз двір співаючи, поубирані, позаквічувані, – вибіжу на подвір’є, приміла б, Господи, що робила! так би й полену́ла! Да вже минулося – не вернеться: діти плачуть!
Оце ж, кажу вам, було чоловік устане, да й будить мене: « Пійди, – каже, – Галочко, подій корівку».
А я кажу: «Да я вже й подоїла».
Або: «Ти б пополола бурячки, Галочко».
А я вже й повиполювала. Я все, все зроблю, да тілько не гомоню – соромляюсь.
Оце вже навпосля́, як познайомилися, то ще було й його учу, як косить. «Отак, – кажу, – отак!» Він був убогий собі сирота, усе ходив по наймах, у чумаках да в чабанах, дак не доводилось йому косити.
Бог йому споміг – він собі й хату розгорював, і люде його не цурались. Було поприходять зовиці, сусіде, да посідають – балакають, то й я обізвусь; а то соромляюсь. Ото вони й почнуть: «Да вона в тебе скоро вмре. Бач, яка хистка!»
«Ні, – каже, – ми її будемо жалувати, дак вона й буде в нас жити».
Було почнуть уговорювати, щоб я балакала: дак що ж? ну, сказано – соромно.
Розпитують було його люде, як він зо мною спізнався?
«Бачив, – каже, – на полі, як жала; в’яже добре; а тут люде нараяли женитись; я й оженився».
Воно-то добре, кажуть, до готової колоди огонь підкладати, а я ввійшла в хату, так пусткою пахло; анічогісінького не було. Якби в його стара мати, то все б не те… Нами орудовали чужі люде, – попривикали ми діло робити! Бувало, як прийде оце невістчин батько да й почне вичитувати мойму брату і нам (се ще як я заміж не йшла). «Ви, – каже, – глядіть мені, не заїжте моєї дитини: вона одна, а вас четверо – усяке по слову. Іш, як ізмарніла!» А вона така, як кадовб. А брат мовчить, бо нас троє сиріт на його руках. А він багатий дуже.
Отже тепер воно нам і здалося. Як стали робити, як стали, дак і розжилися. Тепер я вже двадцять літ замужем і не бідна головочка. Дай, Боже, щоб і моїм дітям так! Дітки зобуті, зодягнені, ми хліба не просимо, сама я не роблю: у мене своїх робітників три, да четвертого наймаєм. Чоловік мій, да дві дочки, да наймит. Коли є яка думка, дак те, що чоловікові помочі немає. Ось є хлоп’ятко, так бачте – малеє; ще й не говорить. А все знає. Ходити ще не вміє, а до помийниці як дочапається, дак так і вихлюпоще всю. Оце, як тебе укаляли! О, мій пострибунчик! мій кокотень маленький!
Я все дома: не хожу на роботу, дітки дрібненькі – треба його доглядіти, обшити й наварити. Я тепер живу так, що й… Сама собі господиня! що схотіла, те й зробила, – усе гарно. Де сіла, де поставила, не оглядаюся – ніхто мені не указ.
Слава Богу, повипирала нас із двора невістка: так що ми й не знали, коли і як вона тії переговори вела. Ми повиходили заміж – у нас є й кусок хліба, і скотинка. Чоловіки нас шанують, нічим не зобіждають. Сказано – лихо не без добра. Ну, що якби їй оце почав вичитувати, як вона знущалася над нами? Да вже вона дожилась і так. Брат умер, вона попродала ґрунти да попроміньовала: усе розорилось, усе марне пішло, бо робітників повипихала. Тепер і хата її дивиться якось сторч.
Було, як вишле нас четверо жати, да ще два наймити, дак живо ниву знесемо; так усю й устелемо снопами! Серпи тілько чиш-чиш-чиш!.. так і крешуть, мов блискавиця, або як сонце грає. Аж завидують було люде. Дак добре було жити. А тепер, як робітників-дармоїдів не стало, дак і їсти нічого. Діти її покидали, одно тілько невеличке з нею живе, да й то калічка. Убожество таке! І міста того не познаємо вже, де жили колись: усе розплилось!.. Як дбаєш, так і маєш; як робиш, так і ходиш. Бог не скірен, да влучен.
Чи чуєте, цуценя дзяволить і мов щось гейкає? Біжи, доню: батько іде, гостинця з ярмарку везе! Одчиняйте, дітки, ворота, а я кинусь боржій обідати готовити…
1857, октября 26.
