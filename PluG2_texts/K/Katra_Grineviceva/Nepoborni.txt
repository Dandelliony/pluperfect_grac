ЗБІРКА «НЕПОБОРНІ»
УТЕЧА

Був раз день, коли я, здавалося, оставила далеко за собою дантейські ворота пожеж, нічних перестрілів, страхіть з навислими на брови шоломами з заліза, чорного людського курива по полях, закиданих ватрами горіючих сіл... Під погідним дахом чужого неба заволоділо мною пристрасне бажання вийти кудись на шпиль скелі з дубовою гілкою у волоссі і замість молитви й дяки жбухнути у провалля каменюку, притрушену снігами, як грімке осанна радісному Богу.
Замість сього я йшла легкими стопами попри квітники великого міста над Дунаєм і поміж старі причілки мурів, що шуміли сріблом голубиних крил. Де-не-де вдарив мене у серце чийсь профіль опукий та гострий, наче відлив черт завойовника, або роздзвонено-хижий сміх дитини, що бігла наступом на твердиню з піску. Тим радісніше минала я в таку хвилю струмочки сонця і дивувалася новітній обстанові світу, як поет, що непохитно вірить у казку.
Тільки тоді, коли замерехтіла з-поміж лісу будівель якась латинська Гіральда, крилатий сонет про снігами вкриті вічні шпиці, я зупинилася зором на лінії, витягненій лучем у синяву неба, й поволі вступила у храм круглими, витоптаними сходами, по яких, може, проходила колись чиста, як майський світ, Гретхен, Шубертове кохання. Вона, певно, держала в одній руці святочний роброн, у другій — молитовник у білій хустині, з застромленою між сторінки віткою рожі.
Мене окутала темінь, вщерть повна внутрішнього світла, стокольорова, пересіяна крізь вікна, тонкоузорі, як валенсіанське мереживо. З ніші в недалекому куті поглянули на мене з-під брів, насуплених вічною тінню, германські святі в мідних шоломах з окиссю, в нагрудниках з кільчастої чешуйки і з копіями.
 — Lacrimae Christi ... О, ви сльози Христові!
Як чайка скиглить віолончель: жіночий альтовий голос оксамитною стрічкою тече крізь мої духовні пальці. Прислонюю очі руками від блиску пісні, чистої, як лілія раю. Сниться мені, що з рамен виростають знову мої малі, мої понівечені крила: вони дрижать на вітрі та додають ще один тон від себе.
 — Свят, свят, свят, Господь Саваоф...
Альпійський соловейко залився щебетом, аж бачиш, як перехиляє натхненну голівку в гірському малиннику. (Між листям сміється сонячна мрич...).
Неймовірно чергуються в'юнкі, як хвилі Рейну, пасажі, солодкі скрипкові фложіолети, антифон слів, що утікають чимскорше на висоти. Навіть павзи, проникнені нематеріальним світлом, здаються продовженням мелодії. Щось космічне є у тім „Sanctus”, яке повисає високо у просторі і немов важиться там над лоном землі вод.
І бачиш, як у тиші храму вихилюються слова прозоро скандовані, — перші гаї з бурунів вселенної, і видно жовту, наче вохра, лінію овиду та синяву молодого неба. На обрії рисується велетенський віл у ярмі, за ним вічний його погонич — чоловік. Тінь від них паде далеко на шнури скиб, вона здається темніша чорнозему.
І привіт тобі, вечірня радосте по праці, жінко! Рожева свічечко погонича, його веселе зітхнення на зорі! І ти вплітаєш гучний акорд між святі глаголи, що їх Метатронос співає Господу у Сабат. Стоїш отсе нага в зелені спілого саду, крилате дитя клячить на світлім похиллі твоїх рамен, рве яблука, зі співом, подібним сонцю, дає їх тобі.
 — Benedictus, qui venit... Благословен грядий...
Чорні ленти крісел обіч престола колишуться матовими рухами задуми. Якесь тонке скло забриніло від бурдивої нотки, наче крило джмеля. Людські зітхнення на подобу темних ягід сипляться з невидимих гілок, сипляться...
О, яка студінь в нагальнім шумі молитов!
Се так, як коли б під самою копулою отворено колесом усі вікна настіж. Високо угорі свиснув гострий подув, брутальний зойк, хтось вдарив мечем об старинний щит... Ще раз той самий тон, ледяно-зимний, сліпучий — ні, уже згас. Одна мить — і шалений вихор зривається навкруги: се покотилися по яругах, по верболозах побідні оклики, брязкіт мечів, крик сурм, передзвін літаврів і видно... видно, як лілейним ранним полем женуть борці з „Walpurgisnacht”.
 — На прю, други! Окольмо ліс!
Дух Вотана над нашим днем!
Мовчіть, — стежіть, — в долонях спис,
Як в'юн углиб, ми в бій пірнем!
О Спасе! Розсипається огненним пилом душа моя... В куриві крові валиться все довкола, падуть люди, як лан від граду, і конають, мов звірі, — звірі ж конають, як люди! Шамочеться розпука з насильством, сім раз обіймами заплітається, кричить проти неба і в судорогах паде.
Але... стежинкою біжить менестрель молодий, русоволосе, радісне хлоп'я — шелеще у повітрі стягом, що покотився у кров, і з буйним трепетом кучерів співає...
Schwarmlinie!

 — чути на цілім фронті хорів довге, кріпке. Уже, уже збігаються голоси, кожний уоружений, хто копієм, хто пращею, — тіла похилені вперед — вітер свисне, полетять!
Пішли — ні, рванули, крик під саме небо, й яка у нім поезія смерті! Сонце заходить криваво, витязьке, повне тужливої ласки, наче Лоенгрін у мідяному панцирі.
Dona nobis pacem...
Там, де рідко підшитий гайок начинає темну смугу лісу, видно, як збирають ранених, як кладуть рам'я під омлілі голови й легенько несуть розгойдане тіло. Сумерки злітають на листя, здовж піль кладуться тіні, вогкі від смертних сліз.
 — О, пошли нам мир, господарю Вселенної!
У благанні чути категоричний імператив, зухвалий визов уст, аж по ясна розхилених спазмом розпуки.
А вірна челядь витязя, дві бестії з очима в іскрах, як карніоль у золоті, безсмертні вовки Вальгалі, — лягають хмуро на землі спочити. Тепер і старий Вотан у крилатому шоломі й золотих нараменниках, із груддю, вкритою волоссям, оперся розлогими плечима на святий дуб із краю лісу та глибоко, стомлено віддихає.
Ще хвиля — й йому піднесуть солодке вино богів.
 — Ite missa est!

Білі стихарі і як грань червоні ковніри міністрантів заслонила імла фіміаму. Мене людська хвиля понесла з собою, і я не пручалася, плила. Поблідла, оголомшена незнаними страхами, в похміллі безради я хотіла лиш одного: втекти, втекти поза межі крові.

НА ВЕСНЯНІЙ СОПІЛЦІ

Горбовий край, з фіалковими тінями у впадинах скиб, розгорнувся байдужно перед моїми очима. Гливкими межами йду наздогад: перевалюється мутна ріка, віадук чорніє, верби над стежкою торкають приспаний жаль. Якісь ями, де плаває гидка ржа, ланцюги кам'яного осипища, розритого ніби пазурами собак, — і вже стою перед ворітьми, над якими замість дантейського покладено напис: Гмінд.
У ліхтарнях, дуже високих, чувають ще світла. Тихо, як привиди ходять, снуються мовчазні люди. Мелькають білі, з червоними розшиттями кожухи з Жучки та Заставни, «шляхетські» та німецькі вбрання, де-не-де, як дорогий алмаз на смітнику, засвітить красою буковинська хустка, чудово шита. А дівчата, що досвіта вспіли вже перепрати свої сорочки під неділю, розвішують їх на шнурах зовні бараків, розпростовують уставки, щоби рівно сохли, а тоді чешуть на порогах шовкові коси.
Сниться мені, побожно схиленій, Алгдинове підземелля з усіма його дорогоцінними блисками. Ось перемітка, на обі сторони однаково шита, як знята зі старовічної емалі або картин церковного митця, де голови святих жінок цвітуть серед таких самих рісок над вітхненими чолами. Онде хлопська пазуха, — на ній опукі хрести, мов на книгах Євангелія... З захопленням стежу мрійну думку карміну, сепії та фіолету. Розумію краски наскрізь, як слова рідних уст, тихі і правдиві.
О даровиті руки жіночі, що шукаєте дверей для своєї туги в псалмах, вишитих квітками! Коли б вам довелося творити цінності в щасті, яке дає воля, ви б здивували світ генієм свого народу.
Стара Мотря, що її у грудях коле від Главосіки, сидить на своєму чорному берлозі і любо припрошує мене сісти обіч. їй, сердешній, страх як хочеться дізнати про Відень і про те, чи виділа я найяснішого пана? Вона питає шепотом, з примиленням, у розсіянні чинить хрест на згадку освяченого імені, потому отямлюється і з ніяковості залишає розговір упівдороги.
Оброслий твердою щетиною, як білий, виголоджений вовк, якийсь кістяк застряг головою в удушливій струї, що пливе від печі, жує щось беззубим ротом, хоч їди біля нього не видко.
 — Ви хорі? На супровіті?
Мигає очима:
 — Під Горлицями лівий бік мені продерла шрапнеля. Трохи мулить, як студінь, зате... в цивілю я пан!
Знижує голос і шепоче стидливо:
 — Тільки їстки б побільше, гей!
По берлогах куняють тупо, шиють, сваряться купи людських тіл. Почерез сволоки висить і димує вогке лахміття. Біля вікна, серед гребенів, святих образців і кольорових кусків мила пишуть листи дівчата, що повернули з роботи від Пруса.
 — Ну-ко, Усте, заспівай!
Чорнокоса дівчина з вогким лицем, йно що витертим у приділ спідниці, смикає за рукав подругу, що вишиває рушник з написом: „Guten Morgen”.
Рука з голкою застрягла вдумливо в повітрі. Уся рада юдити. Кладе підборіддя на пальцях, вкритих циновими перснями, сиві, зухвалі очі сміються до цілого світу. А тоді співає пісню, принесену здалека.
Гу-га! Сміх, молода поморока, лиця горіють.
Беру за ховзьку від пари клямку — і зупиняюся. Десь, там в улі висять над землею два каправі світельця і від біганини людської, від вітру, що холітає дранки на шнурах, то стріляють димно вгору, то сідають жовтою каплею на стебелині воску.
 — Дитинка померла, он тої молодиці, що плаче...
Витягнулося маленьке на лавці у вишитій сорочині, хрестик у пухлих руках, над чолом ґердан, немов грядка горошків над закритими очима. О Спасе! Яка жура без просвітку, яка скорб за всіх, що остали, на сих довгих віях діточих! Який проймаючий голос заключається у мовчанці сих зболілих, потрісканих уст! Тихим віночком окружили покійницю діти, що менше витягає шию, як ластівка наздогін комасі. По червоній панчішці дівчинки повагом повзе вош.
 — Ой, Катеринко, моя дорога, княгинечко моя пишниненька... — голосила мама над деревищем, біла, як біль, від горя.
Молодиця обіч гідно додавала їй жалю:
 — Поставна дівка була, як із води росла, за всю роботу бралася... Не йдіть, — каже, — мамко, до кирнички, бо там вас придавлять, ви закленете, а мені грішка буде, бо я маю вас виручувати! Кождий ногтик мамі обцілує, як хрущик до ночі співанками шумить...
Тамта з новою силою заридала, розсипувала по труні град ясних сліз:
 — Мої ручечки... мої ніжечки... моя головочко... мої ще й косочки... устонька запишанії...
Вже не було плачу, йно скигління.
 — Цить же, Гафійко, ей! Добро, що малим умерло, не ме більше бідити тутечки...
За простибіг душенькам на чужині преставившимся, за поворот до гнізд далеких, птички побиті, сестри найдорожчі...
Серед шляху на купі каміння сидить лірник, накутані ноги спустив у рів. На колінах у нього ліра — гучна мелодія, як хвиля над глибиною, колихає серцями. Невидющі очі, у синіх тінях справив на розтрясену вовну хмар. Баби плачуть, несуть гріш співакові, а він з дякою приймає лепту і сам обдаровує величаво: під бойовий ритм, і якого сіяє дух старовічних співів, творить нев'янучий рапсод нового часу. Червінь — гора Маківка палахкотить у вітрі кривавими квітами...
Ой летіли вірли сиві почерез Карпати,
То грянули стрільці наші край обороняти.
Били серед доріженьки крила об смереки,
Плила кровця молоденька по горі далекій...
 — Заспівайте про Градище, дідусю! — піддавали школярі, до ради охочі.
Сліпець мотав головою:
 — Ся пісня ще не має формальності, панове християни! Я хочу сю пісню перевернути цалком, бо мені пункти ся не стосують. Хочу так скласти, щоби була формальна.
Малий, як жук, п'ятилітній дівчур вихилився мамі з рамен і крикнув дзвінко:
 — Про обтинані коси, діду, заспівайте!
Мама палко поцілувала дитину, а дід відповів:
 — Треба вволити волю дитинці.
Повів сліпими очима по сугорбах, засипаних ще снігами, по чорних челюстях, що просікали сніги, і як вихор, гой самий, що над головами, з суворою силою облетів людські серця:
Ой Господи милостивий, змилуйся над нами,
Щоби ми тут, молоденькі, та не пропадали!
Ісусе наш Милятинський, Матінко Гошовська,
Так на Гмінді дівчат стрижуть, як хлопців до войська.
Ой ходжу я по бараці, тай думку думаю,
Мала коси, як те гілля, тепер вже не маю...
Ні я хлопець, ні я дівка, ні я молодиця,
Як той жовняр обстрижений, що в штурму годиться.
Дайте ж мєні мундур сивий, най довше не тужу,
Зі стрільцями січовими Україні служу!
Люди заворушилися від нестерпного враження — якась бабуся гірко потакувала, прохожа дівчина закрила запаскою лице й сплакала навзрид. Діти, заков'язлі, як мухи у стужі, гляділи на них круглими очима... Вогкий туман затягав склицею кінці вій, гострі кути голодних щок...
Хвиля — і на церковній вежі розколихали дзвін на благовістя.

ДОРОГА

 — Ну, шабаш, Маріє, досить з тебе! — сказала я дівчині, що прятала скло після вечірнього чаю. — Можеш іти.
Схилена над паперами, замітила я між якоюсь одною сторінкою і другою, що рухлива тінь Марії, заломлена на стелі, станула на місці, і кроки, приглушені грубою вощанкою долівки, стихли.
Настирлива конечність приневолила мене оглянутися. За моїми плечима стоїть Марія і наче жде чогось. Її голова трохи прихилена під рубцем білої хустини, а тінь лягла посмерком на чисте чоло й очі.
 — Що там ще, Маріє?
Відповіла не зараз:
 — Кому квапно на бараки, панечко! Цимер
світло давно вже погасив, людиська позагортувалися у дранки, дують одно одному на плече від зимна, як той віл у вертепі на Божу Дитину. Пані не йдуть спати? Я ще посиджу...
 — Гаразд, оставайся.
Доторкнула лежанки кінцями пальців, з приємністю присіла на краєчку, вдумливо підвела смуги брів, ніби ясочка стулилася у купку і хвалила собі вечір.
 — Пані у Бога щасливі! Чистюньке ліжко, піч нагріта і світло де пересунути, там світить. А у нас берлоги та й берлоги, як в гаврі, на стелі одна іскра, гей мерцеве око. Дуже неприємно.
Засунула руку у пазуху, блиснула сонною груддю, видобула кусок полотна, розшитого драпатенькими. Добирала ниток із райдужного повісма, перекиненого через рам'я, притискала край волокна зубами і, засилюючи голку, жмурила під світло милі очі.
 — Так делікатно в панів, Божечку! — зітхнула зі щирістю.
Я поспішила з дешевим висловом:
 — Пожди, Маріє... Ще трохи — і всіх вас закличуть додому. То буде радість!
Вказала з глумом у сторону кладовища:
 — То буде плач! То раз будуть мами бити головами у бараки за сим маленьким народом, що остане — там!
 — Як-не-як, Карпатів удруге не меш переходити.
 — Або першина? Як треба буде...
Задумалася нагло: мабуть, розглядала у своєму серці неймовірні простори, розгойдані шумливими вітрами, зраховувала до купки щонайлютіші болі. Дивувалася без краю своїй незнаній силі у вічнім цвіттю.
 — Розповідж свою дорогу, Маріє. Ні раз мені спати не хочеться.
Добирала уважно ниток, перечіткувала спомини...
 — Два роки буде на Ілії... Я пасла у петрівськім лісі худобу. Обзираюся — а над нашим селом земля такими стовпами стоїть! Дуже тяжко москаль б'є... А почерез корчі скаче жовняр, кричить, трохи зубами не кусає:
М Воєнцкий розказ, не вільно лісом ходити! Навертайся вліво, бо як тя мадяри озмуть, то меш мене згадувати! І не обзирайся, дівко, бо хоч обзираєшся, то не скоро будеш у селі!
Міркую, що робити, а сусідова дочка надбігла, руки заломлює:
 — Здоганяй неню, Маріє, вони на дорозі мліють за тобою!
Я кинулася як ужалена, правцюю з коровами на цісарську дорогу.
Чую, жовняр люто сварить на дівку, але мені байдуже.
 — Ти що зраджуєш нарід? Що зраджуєш, питаюся тебе, а? Нехай тобі Бог заплатить за неї!
А я біжу. Йно-м вихилилася з ліса, там вже мадяр із косими зубами гей заяць, кріс на плече, мене поперед себе — і гайда! — здоганяє людей. Три села тоді йшли з возами, з всячним таланом, а хто, як ми: ні хліба, ні лудиння, тільки всього, що струджена худібка отся, далеко від нас жовняри її женуть... Порох, як та сива птаха над цісарською дорогою, свою руку не зувидиш. А коло мене дєдів голос:
 — Се ти, Маріє?
 — Я, дєдю...
Вони застогнали гей на вмиранню:
 — Ой, чого ж ти мене здогоняєш, дитино! Пропав талан, пропала праця!
Бо вони думали, що обійду битку боками, що мадяри не спіймуть мене, і я вернуся пантрувати обійстя. Богато людей так зробило, їли білий пшеничний хліб, хто що оставив, мололи, продавали, різали вівці, кожухи собі мудрі пошили...
Вихор, що у сотний раз облітав хату і тряс над нею сніговим куривом, проглотив останнє слово Марії. За стіною трудився тим часом діточий голос, наче повз на стрімку гору і падав між жереп по шкалубинах:
 — Südchina ist... in den Flußtälern und Ebenen... ein ungemein fruchtbares Schwemmland...
 — Пагат, вісім тароків, ультімо! — Десь там регіт, шум, торохкання крісел — і знов те заправлене гіркістю, навіяне сном:
 — Südchina ist... in den Flußtälern...
Марія судорожно розсувала пальці на колінах, як той, що від нудьги не находить собі місця.
 — Як нас загнали у тії Карпати, то там, де найбільше мочиво, казали нам лягати на відпочинок. Ніч, стужа, аж місяць у димові, кості мулить, нудь під серцем ссе, а діти то так вже пищать на мокрім! Хоч хто й вереньку підстелить, не помагає, вода лізе уверх. Такий мочар, такі скиби! А коли уже на день сонінько викочується, то мадяри гонять з голими мечами:
 — Далі, далі!
Ані тої водички, ані кришки хліба, кожде тягне свої мозолі, не годно вже й плакати. Йдемо вдень порохами, а на ніч знову лягаємо у мочиво, бо такий воєнцкий розпорядок. По дорозі як ґазда вмре, або челядина, або мале, то лишають мерця під хатою у ґазди, просять його, щоби труну витесав, тіло спрятав. Як ґазда добрий, то поховає, але ци та мама знає, де він її дитину дів? Вона лишає мерле і йде, бо не вільно їй ставати.
Як ми йшли тими Карпатами, то люди з голоду дуже пухли, жили одним ялівцем, що то ним плоти позаплітувані. Хто йде трафунком, то дивується, або й на сміх підіймає. А хліба ніхто не виносив. Повиходять у недільку карпатські діти на царинки, кожде у руці байдочку держить, то наш Василько аж в'яне, так хиляється до хліба. Але ніхто не давав.
У Косові як зувиділи діти хліб і яблука, то дуже плакали і мами з ними, бо станути ніде не вільно, все йно марш та марш! Якийсь жовняр сплакав тоді над нами як рідний, то камрати аж клалися зі сміху:
 — Дурний хло! Та якби вони були порєнні, то їх не провадили би на шибеницю, вони були б в селі! То москвофіли!
В Соколівці роздали нас на кватири, бо люди дуже падали. Варти казали нас годувати. Одні мали досить їсти, мене й Анну ґазда ще припрошує:
 — Їж, сарако, їж, бо ти нещаслива! Може, Господь зувидить, що я тебе не опускаю, і мене пожалує...
А другі, бувало, ходять, в'януть, ніде нічого. То куплять дзиру і так жиють. Мої дєдьо і неня жили дзиром.
Все нас дразнять тими «москвофілами». Аж панотець на проповіді уповіли цілому селу правду до очий:
 — Аби-сте не сміли прибавляти ще більше кривди до тої, що вже є! Не будете прощені за цес нарід, бо він ні на макове зеренце не винуватий!
Побули ми кілька день, знову маємо йти далі. Моя сестра Анна жила у старшого брата, а я у дяка. Як вже нарід виходив, дяк каже:
 — Оставайся, дівко, з нами!
А я була здалеку від своїх, ані їх сповістити, ані що. Сиджу у дяка в хаті (скляні двері були), ніщо мене не береться, плачу, аж по ліжкові качаюся. Як я можу розлучуватися, коли вони на шибеницю йдуть?
Через хвилю гомін, на цісарський шлях гей гора валиться... Я штрикнула у кукурудзи на полі, аж дяк за мною:
 — Сокотися, сирото, мадярів, ой, сокоти!
Гляджу, дорогою йде дядина і стрик, дєдьо і неня, Анна, і Настя, і Параска з Васильком на руках, усеньке вигнане село... Такий мені жаль до серця підкотився, що-м вискочила з он тих кукурудзів просто у руки жовнярові.
Замовкла Марія, опустила шитку на коліна, на очі лягли тіні. Припочала ніби ластівка на камені край моря і впівголоса говорила далі:
 — Так ті Карпати порозпікалися, як грань... Ні листочок не зашарудить, ні стебелинка... Гей огненне озеро світ учинився. А шлях шутрований, бо це гори, — де стану, кривавий слід за мною.
Пригадувала:
 — Так, якби я живу її виділа. Параску, нашу... У плече ранена, дитина на руках, тіло ув'яне, як вода йде, лице з плачу струпом стане, очі гей при смерті блудять... Дитина отяк п'явочка тягне їй груди від спеки, і така зім'ята у руках ся дитина, аж ніжки падають гей поломлені, коли розвернути... Лице йому від сонічка пообпікалося, ніби при вогневі, бо то молоденьке...
Пост знав, що Параска ранена, казав одному ґазді, щоби її взяв на свою фіру. А той вишкірився:
 — Каменем-бис стала, ще тебе маю везти?
То Параска йшла всю дорогу.
Малі діти що ступінь, то падали, жовняр держить мамів, б'є, бо не вільно йти нікуди за цісарську дорогу. Якась жінка винесла з хати коновку молока, а мадяр як заклене, та за нею з байнетом!
Жінка до втіки, коновка беркиц, молоко поплило по шутрові, а жінки схиляються, ловлять його у пригорщі, підмочують дітям губи, бо дуже повіддувало від сонічка...
Але й то йно раз трафунком було се молоко, і мами своєю слиною намочували дітям губи, як порозпукуються.
Смерком уже фіри не могли тягнути, та й поста, бува, не видко, то ми станемо над Парасчиною дитиною, бануєм... Нам казали чоловіки у Карпатах, що ми йдемо під шибеницю, і ми не знали, де вони з нами тото зроблять, та просили у Бога і такої смерті. А Василько з Парасчиних рук ні до кого не піде, озму я або неня — хиляється до Параски. Видимо всі, що вона ізниває, ради ж нема.
Одні тато ніби тою росою кріплять нас по дорозі, жартують іноді з жінками:
 — Дуже люблю,- кажуть, — як молодиця в зеленій хустці. Така весела ходить, як птаха! — А до нас: — Не сумуйте, діти, гей! Виводить Бог з села, то й приведе в село!
Самі ж зійдуть з очей де за фіри, зціплять зуби — так тяжко плачуть!
Ув один день жовняри обмінялися. Поприходили наші, вкраїнцкі варти, і як зувиділи, що ми такі струджені, то дуже сварили мадярів, аж кріси витягали до них, що нас так споневіряли...
Йдемо далі — ані сіл, ані людей, йно голий шлях, а боками ліси та холоду від них не привіває. Чую, пост мене кличе:
 — Дівко!
 — А?
 — На-ко, понеси мені гвер!
Сам розстібнув мундіра: поки гвер ніс, так йому скіру, як від окропу, відогнало.
Взяла я того гвера, несу, а духота така, аж світ зомліває. Йду, а потім як не заплачу! То з того жалю — бо одно, не знаю, де мене ведуть, а друге, їсти хочу.
 — Чого се ти, дівко, рипиш, а? (Так той жовняр д'мені).
 — Дуже-м голодна...
 — Цить, цить! Приїдемо на Венгрію, будеш їсти білий хліб.
А мені жаль було, що я зараз нічого не маю, ноги зів'яли, як той дим стелюся, річку сліз сплакую із серця... Млин пустив би сею водою! А жовняр що подивиться на мене, то губи йому люто задрижать, аж в один мент кріс мені з рук, дюгнув мене прикладом у плече — звалилася я на купу каміння, сама як камінь.
Ходив потому сей пост за мною, день і ніч ходив — де я, там він. Просив мене дуже делікатно, щоб я йому простила та не намітувала сліз на його душу. Але я не могла ніяк вгамуватися... То він люто мене тоді зненавидів.
Прийшли-смо до Ворохти, заладували нас на колій для худоби: як вагон рухне, де хто стоїть — повалиться, голови діти порозбивали чисто...
У Станіславі розділили між нарід арбату з румом, а в Будапешті файно-смо полуднували.
На Мораві то були цегольні, на чотири і більше поверхів: покоїв ніби не було ніяких, йно такі клітки з патиків, на цеглу — все одна клітка понад другу. Не мож було сісти у тій клітці, йно відразу лягати. Такий капур у тій цегольні був, що тут поставиш сніданок, а там вже згори нош паде. Як придивитися, то та моравська вош червона, лабата, а злегонька ходить. Як уночі впаде на лице, то гей половина хруща — зараз ся християнин пробуджує. Ой, як ми там бідили, як біди-и-ли!
Не було де дранки визолити, аж шиї людям нечисть пооб'їдала...
Ми були на третім вершку, а на четвертому були мадяри. Світла ніякого не мож було світити, лазить одно почерез друге, не раз, бувало, заблудить напотемки. Дуже собі недобре мадяри починали... А як умре дитина або старе, то лежить на ковбках поміж павутиння, вмерле і живим, поки не пригадають ховати.
 — А де ж ділася худоба, Маріє?
 — Ті, що були з худобою, стояли у полі, на поріччині. Над водов, над тов, фіри поставали. Боже, як пішов дощ!
Похитала головою з пристрасним жалем:
 — Ходили коло нас тоті моравці пильно, як коли жиди. Все своє: продай худобу, бо не на добру дорогу вибираєшся! Як навтямилося людям слухати й бідити, попродавали за що-будь, аби руки розв'язані.
 — Що ж далі?
Потягнулася банно і говорила в простір, притишено, як жахливу повість над веретеном:
 — За далекими горами є таке кружальце, і бараки у тім кружальці побудовані, як трунви, що в одну двіста людей поміщається. З бараку горів не видно, бо по сім боці мрич, а по тім боці, від Тиролю, як на Петра, так на Різдво – сніги ніколи не злазєють. В долині се кружальце водов прудков опущене, щоби наші не тікали. Що раз була чутка за утоплеників і багато з розуму зступало. Се місто писалося — Вольфсберг.
Змовкла, постояла хвилину серед вітхненної грози — і поволі простягнула руку з шиткою під світло лампи. Рух сей був як дороговказ, за яким я побачила витягнені у безконечність простори, значені слідами отвертих ран, повикривлювані тіла мерців під плотами незнаних хат... І ще бачила я дні та ночі народу, що в сумерках гірких сліз для побід далеких доконуються, і хрести Голгофи розсипані по чужих землях, над прудкими водами лиснючі...

КВАРАНТАНА МОЛИТЬСЯ

Сумерком, бува, виходжу з хати, пожити хвилину ілюзією. Вечірня зоря снує ніжну легенду, в якій кожна мисль є милосердям: воно, як свята Єлисавета, простягає грізному королеві, злій хвилині запаску, повну рож. На безліч закутин, ям, темних відпливів, зарослих ситником та щавієм, де пахне гниллю, злітає шовковий промінь, аж усі бараки виблиснуть під небом, білі, мов гай розсипаних на безлюдді домовин.
Сьогодні по вечірній науці я вийшла також на вулиці табору і з дрібкою щасливості думала про сідоголових моїх школярів, які вечірній відпочинок, повний примар, віддають за повість про небо, за стрічку вивчених слів, за одобрену мною задачу. Бачила їх усіх перед собою, як сидять, у лавках, занизьких на їх ріст, змаргані до блідості трудовитим днем, але захоплені кожною мінутою, що несе душі тепле світло слова. Я споминала зворушено ті перелетні рум'янці втіхи, смішно-милі, що від якогось мого сердечного руху розгладжують борозни на обличчях, підмиті там руйнуючими слізьми...
Але як на пальцях останки крейди, я чула у серці щось, що дивно перешкоджувало бути спокійною. Так і музик з останнім акордом композиції вертає до першої нотки і судить себе в недомовленнях, у зовнішності і безсиллі. Я провіряла отеє також останню годину, бачила в своїй роботі нерівності, чорні щілки, місця нетривкі...
 — Добрий вечір, Соломонко!
Дорогою йде маленька поліщучка в личаках, жовте волосся обтяте рівно довкола шийки.
 — Уклонися пані учительці, Соломонко! — велить мама, строга, добра Шупулчиха.
І Соломонка кланяється, а тоді жмурить очі від втіхи, та йде до мене на руки. Вона гладенька, мов слимачок, щічки в неї навіть пухкі, але без каплі крові. Молока дасть Біг, хліба обмаль, і ніхто ніколи не кладе на нім рум'яного яблука.
Побіч Соломонки, наклонивши любо голову в сторону церкви, стала в призадумі вісімнадцятилітня волинська молодиця. О, яке ж біле високе чоло під кибалкою й тим райдужним віночком із вовняної стрижки довкола нього! Зворушлива лінія овалу, у виразі фіалкових очей сама ніжність і правда. Верх грудей «крижик» із св. Йовом. Многострадальний на зеленій шерстяній плетінці довгенький стан кутає кабатик з пестрими розшитками. Груди легко подані вперед, рука лиш кінчиками пальців оперта об бедро, й від сього самозапевненого руху, в якім є блиск духу і грації, вся її постать така гнучка та совершенна її мірах, як сама пісня народу.
 — Осьдечки лавка, Уляно! — жебонить мала.
 — А то й сядьмо, Соломонко. Пані учителька з нами?
 — Бев, бев! — гуде вечірній дзвін.
Он — за високим дротом, що розмежовує свобідний табір від запертого, молиться кварантана. Проти неї, по цім боці битого шляху, стоїть церква, просвітлена місячним блиском і сяйвом свіч, струями гірких сліз і пахощами фіміаму. Вона сіяє мов щирозолоте паникадило, завішане в сутіні гір.
 — Радуйся, ліствице небесная, нею же сниде Бог... — стеляться по сизих мраках слова акафисту.
За дротами молиться юрба: півнагі діти, старші у пурпурі й фіолеті одіял, які роблять їх схожими на біблійних рибалок, жінки хрестом на землі розпростерті. Декотрі годують дітей: закрили лоно полою свитини і мовчать, у заметілі тривоги вони розгубили всі слова.
 — Господи, простри руку з висоти, вихопи нас із вод великих, з краю чужинців! Як тінь, що стелиться, зникаємо, як сарана полохаємося...
Сивобородий велет у волинській семерязі простер намуляні руки у молитовнім забутті.
 — Умилосердися, Господи, сил, до гнізд нас власних прибий! — шепотіла хила бабуся і клала руку на голові заслуханої внуки. — Нехай не стаємо за прохачів по світі!..
Дівчина-сирота, що вдень оперізувала тісно лоно, джерело життя, і не скидала з себе ні разу широкої хустки, стулилася, як мушка, лежма плакала шепотом у темінь одежини. Може, просила милосердя у Тої, що в однім черевичку спішить на поміч обсміяній до смерті?
 — Доцю? — торкнена жалем, схилилася над нею бабуся. — Доцю, спиш?
Стихло. Чути удари сердець, як прибій хвиль, а тоді зойк з глибини душі видертий:
 — Ми, грішні, Тебе, Бога, просим: умилосердися над нами, Господи!
Перед лавкою, покапаною вапном, стоїть навколішках кілька дівчат, хустки з яркими узорами опущені низько, і тому лице не видне, лиш одні уста палахкотять чудно в червонім сяєві. На середині лавки горить приліплена там свічечка, і при марнім її блиску дівчата співають з розсипаних сторінок книжки, доки гомінкий плач дитини не накриє собою купних молитов...
Над головами кварантани здіймається холодний легіт, мервить волосся, збирає з уст слова і розтрачує їх зараз.
У сумерках духовість могутніє і немов видимо виступає назверх. А мою душу прошибає нагло гострий удар спомину:
 — Де на землі, у яку годину задуми я бачила такий сон про велич? У болю Йова? В огнях хвали Ілії? На сторінках святих книг Дебори, де людський жаль у своїм власнім вислові сягнув хмарних висот генія?
Я ціла як зіниця, якій дано видіти пересунення океанів.
А там, високо на вежі, що своїм шпилем ділить останнє колесо Великого Воза від Північної зорі, згасло знічев'я якесь самітне світло. Вінок золотих пчіл довкола копули стрепенувся від незримого подуву і потах. Подув такий сильний, що сягає таких самих світел у людських серцях і гасить одно по одному.
Тіні ж людей простелилися дивно на землі: се крила, насторошені болюче і переломлені зрадним ударом. Крізь темінь слезять по них рубіни крові — се світло свічі, просіяне крізь рум'яний платочок дівчини, схиленої над молитвословом.
Ще кілька сторінок перелистованих трудними пальцями — і воно спалахкотіло судорожно раз, другий та згасло, як мана.
Затих і шепіт скорботних уст, але просьба не уймається і триває водно присутність сили, тої самої, що пустині одіває квітками.
Тільки тепер зривається вітер, жене наосліп хмари, і вони, ніби чорні скіфи, мечуть у себе копіями. Дроти кварантани, струною витягнені вдалечінь, снують високий тон, увесь у сріблі...
Встаю. Біля мене давно вже нема нікого. Хитаюся, мов ізпросоння, й наслухую.
Чи не гарфи се сіонські — плачуть ніччю на вербах чужини?

ЯК ЗГАСНЕ ДЕНЬ

Людський рух, чорне озеро, куди з силою звалилася каменюка, кругами стелиться і при берегах стихає. Все довкола висловлює смертну скуку. Засвічую світло і кладу перед собою одну з тих книжок, які співають невмовкаючу хвалу богам Сикстини, усі скарлатні квітки вирію приносять до ніг аспазій і золотий диск нової розкоші кидають у простір світу, як стрілу весняного грому.
Стежками, киненими крізь болота, лунає ритм тяжкої ходи. Є на ній наголос бездонного смутку. Чую чийсь визов тьмі, розлитій по всіх дорогах.
 — Проклята ніч!
Кроки зупиняються. Чотирьох мужчин у сірім одінню, яке заслоняє їх щільно з головою, лишаючи видними тільки ніс, очі і уста, гойдає попри моє освітлене вікно носилки з недужим. Лице нещасного горить маскою з огню.
Як рибалки на дно води, так вони поринають у своїх жахливих одіннях у темінь нічної години.
Срібна вдовичка на вікні не спить: ледяно-рожеві квіти поблискують, як парча. По шибі спливає хистка тінь, може, шнури чиїхось зливних сліз? Одно крило вікна, обернене на жовті сугроби й чахлий бур'ян, відбиває фантом розваленого храму, прекрасне лісове затишшя і білий плай, як стяжку довкола стану дівчини.
Нічні прохожі розважають себе розмовою:
 — Паляничку зувидить, як хто пече, мусить украсти, хто їй що вдіє? Мале, їсти хоче... Стане собі поза людей, руку встромить, спійме. Хто з'їв паляницю? Де вже, нема кому казати! А ми видимо, що вона собі якусь роботу найшла, зачервонілася...
Усі згортки моєї істоти хочуть зложитися так м'яко, як шаль у нутрі оріха, привезеного Сіндбадом з подорожі в казку. Мрія про свій дорогий край, про шовковий шум беріз на розсвіті та глибокий вечірній тон трембіти, кинений гірським співцем на добраніч долинам.
 — О-го-го!
Двері будинку отвираються з ломотом на заржавілих спіралях, скрип пронизує серце, і аж тепер розрізняю тривожний крик пса, зокрема ж обернене в небо ридання людини. Вздовж муру гомонить чалапання собачих ніг.
Се Христя банує за дітьми.
Кожної ночі, коли поїзд жене у чорний світ і гук із віадука котиться, мов грім, по приспаних бараках, вона бере на плечі клунок, повний всякої снасті, та йде полями, аж на межі дротів. Спотикається, паде і знов спішить із зойком смертельно травленої істоти... Хто зна, може, в одну хвилю залізний велетень стане й, милосердніший від людей, забере її до дітей, у небилівський ліс, де вони й досі сплетені обіймами від стужі зимових мрак?
 — О-го-го!.. — ридає божевільна.
Її проводить виттям собака, не в силі винести гіркості людських сліз. Чую, як вона, маленька, сіра, в клубочок звита животина плаче отсим милосердним криком о поміч людині.
У темряві йдуть жінки, гомін приносить до мене їхню мову:
 — Сто бараків, а п'ятдесят шпиталів! Та як се народові одоліти? П'ятеро діток привезла я тогідь, одно осталося. Одно, кажу вам, як одно ім'я! Треба нам виїздити до Данії, коли списують, там відай шпиталів не буде.
Другий голос, музичний і солодкий, ніби майське в лісі журчання, обізвався десь дуже близько.
 — Як я йшла перший раз до спису з дітьми, то мені давніші люди говорили: «Привела ти, сарако, дітей, але не меш їх везти назад! Хоч ти як сокоти, день і ніч побивайся, тут їх і оставиш!» — Правду казали.
Тамта з черги порина у гірких споминах:
 — Як пішов за доски мій найменший, то слід за ним по шпиталях зовсім пропав. Чисто в лісі непрохідному з рук уронила! Бо то перекручують німчихи імена і пропала дитина пропадом! Три місяці шукала я по панах, куди його діли? Аж раз приходжу в сороковий шпиталь, картка над ліжком «Федь Котимук», — ніби моя дитина і не моя.
 — Федьо звешся? Ти Федьо? — говорю.
А воно останній дух переводить:
 — Я... Федь... Калинюк...
Ще раз грудьми стрепенуло і роззявилося.
Гляджу, а тут вже друге, третє, четверте...
 — Зборівських дітей пішло доста — туди! Ще беруть?
 — Ні, вже вибрали. Вже нічого нема...
Пішли — темрич замкнулася за ними, як вода за каменем.
О, як безконечно змаліла ти, як дуже стала дешевою, архистрадальнице Ніобо! Бачу тебе, як вийшла ти з рук митця, скам'янілий, в могутню форму заклятий абстракт, що висловлює найвищий крик любові: біль материнства. Хітон твій опливає тебе ніби джерело життя, яким була ти колись сама, а кам'яний рантух схиляється над чолом, що увіковічнило останню думку твого серця. Мармурне тіло вигнуте в потрясаючу нервами лінію, одуховлені, подовжені очі з докором пронизують, і скорбно міркую: відколи встав із хаосу Гмінд, Гредіг і Хоцен, ти не є більше символом.
Скажи, чи оставила ти усіх своїх дітей в одних сорочках під метіль снігову, в глибокій ямі серед лісу, що її ти викопала б власними руками, як отеє Христя? Чи перестріли тебе жовніри, тоді, як бігла ти в село, засипане стрільнами, по одіж і хліб дітям, — та погнали простоволосу, на віки божевільну під вавілонські верби, до Гмінду? Чи конали твої діти у вонючих печерах угорського Градища, мерли від великої хвороби в Куновичах та Вальтерсгофі?
Чи вони, як побиті громом ластів'ята, лежали в смертній знемозі під порогами повних шпиталів та ждали на дощах і стужі, заки чиясь смерть опорожнить для них місце?
Чи каралася ти цілі роки скаламученими думками, які не давали б тобі з'ясувати нічого, навіть самої себе — один страх тільки оставляючи живим?
Ні, ти занадто вже дешево стала безсмертною. З п'єдесталу тебе, богине! Кожна з сих споневіряних, завинутих у дерги та міхи, запухлих і п'яних від сліз, що б'ють головами об стіни шпиталів, падають на деревища останніх своїх дітей, — се буде символ прийдешніх поколінь, якому ти у земному поклоні розв'яжеш ремінці постолів.
Два старі роздрожані голоси гомонять у теплому вітрі:
 — Такий на вид плохенький, як душа без тіла, а заговорив — не наслухаєшся.
 — Ви про Колибабу? Се ж книжник був! Він знав якісь лігаритми тягнути, Костомарова, Хмельницького напам'ять так вам співав, як «Отче наш»... Він хемію мудрував!
Другий відповів не скоро:
 — Як його піймили, аж му риба очі виїла. Вода така прудка на сім Вольфсбергу, що не мож ся дивити. Люто глибока. Все через другий день когось витягають — жінок найбільше, з дітьми на руках. Бо то не одно таку нудь має, що за добро просить собі смерті...
 — А чули ви, що Самко Демида вже покійний? Ото сильний богач був! Хлоп, як вежа, і таке мав у Чернелісі обістя делікатне! А тут, коли прийти, попід кухнею порожні бочки перевертав, чи де хвостик з риби не притаївся...
Замикаю вікно. Кладу тупо голову на руки і думаю про зміст розритих могил вздовж і вшир моєї країни, думаю про огидливі нетри розпуки, над якими витає смерть в зелених лаврах побідника...
Невже ж перейшли тудою орди старих жителів печер, і маскою вовкулака, та побили до стебелинки яру пшеничку й виноград долин, рожеве цвіття людства?
О, яка пустіль! Прогнано богів і божества з їх радісних храмів на верхах гір, в ізмарагдовій воді, в дуплах святих буків і в каплі роси, що дрижить на гілці айви... Уви ні! Моя книжка з її прекрасною духовністю не висловлює уже нічого. Кривавий попал паде на пусті гаї академій і Псіхе, втоптану в гній доріг.

БІЛЯ ВОРІТ

Їх гурток: стали під дверми класу, розмовляють бадьорим півголосом.
 — Вам чого, діти?
Ми, пані, хочемо до школи, — говорить одно, найбільше певне себе, та дряпає в заклопотанні замурзане лице.
Повздержливо, низьким голосом, який проглочує сентимент, говорю:
 — Ходімте, запишу вас.
Поставали кругом стола, зорять за бистрими рухами пера. А коли котре почує на собі мій погляд, спалахне слабкою тінню і стулиться в купку, ніби той мертвий жучок.
 — Як пишешся?
 — Оленка Шугенюк.
 — Село, повіт?
 — Кийданів, Бучач.
 — Родичі де?
 — Тато у Канаді. Перш за все були у Фортвілю, тепер переїхали, але не пишуть, де. Вже п'ять літ як з дому.
 — Багато вас дітей?
 — Одно в шпиталю на «реперації», а я з мамою осьдечки.
 — Померло котре?
 — Та всюди, в Грядищі, у Вінкельсдорфі і в Цветлю... Скрізь по одному.
Катря Гриневичева з синами Ярославом і Володимиром. 1900-ті роки.
Пам'ятник Катрі Гриневичевій. Проект роботи проф. В. Січинського
 — Як се ти попала у сей Гмінд, небого?
Підняла худенькі рамена, мов птах, що он-он пурхне від землі.
 — То, прошу пані, нас заладували на колій. На Зелені Свята стали дуже кулі летіти, і наші війська нас вигнали, бо вже була битка під лісом. Дівчата повиносили шмаття на городи, позакопували. Зі скорострілів так москалі стріляли, що раз! Забили свиню на ланах, рух зробився, та й ми пішли на ксьондзове поле за водою, а потім до Вольфсбергу, а з Вольфсбергу на Гмінд...
Кількома стрічками невидних слів які поміряно простори! Скільки білих кілометрових стовпів, піль, розгойданих вітрами, глибоких, як ніч, лісів, ще й рік, розлитих зловороже!..
 — А на Чехії діти дуже мерли?
 — Там не мерли. Не було шпиталів. Тут, на Гмінді, покладено наших у ями багацько... Дуже много шпиталів побудували.
Стоїть переді мною така поважна в рухах, бистра у висновках, зв'язка в словах! Спідничка на ній з сірої дерги, кабатина з сінника, низка зелених «перлів» на шиї, руки порепані, кривавлять.
 — А ти, маленька, як пишешся?
 — Пишуся Доця Косик, село Незвиска, повіт Городенка, — виголошує за одним віддихом, як привчена сорока. Сю формулу Доця знає напам'ять — вона її метрика, паспорт, свідоцтво приналежності до нації.
 — Ти давно вийшла з карантани?
 — Буде три неділі.
 — А де ліпше: там чи тут?
 — Госпідку, та на вольних бараках ліпше!
 — Мама де?
 —  «Злапана» до Росії. Я з бабою приїхала.
 — Зі шпиталю вертаєш?
 — Ні, — сміється мило, — йно баба не мають мене чим погодувати.
 — Багато вас дітей?
 — Дуже небагато.
 — Ну кілько?
 — А п'ятеро...
Виджу я тебе, українська бабусю! Колись кріпка, весела й потрібна всьому родові, мов сонічко боже, а тепер зажурена, аж чорна, грієш півнагі тільця дітей, як крізь усі щілки мече водою і вітром, дуєш на рани від блощиць, що жалять до нестями, і посеред нічних прокльонів та ломоту дверей молиш небесні сили, щоб помогли донести отсей дріб синові, цісарському стрільцеві...
 — А ти як пишешся?
 — Катерина Равлюк.
 — З ким тут?
 — Дядина є.
Підносить рам'я, щоби загорнути волосся з-понад брів, і тільки тоді бачу, як з темної основи уставок виступає незнаний мені мотив високо артистичним обрисом.
 — Хто се вишивав?
 — Хто ж би, сама!
Знизує легко плечима: їй трохи смішно.
 — Тепер не шиєш хіба? Коцика нема!
Усміх заволікся турботою:
 — Я ще маю двадцять мотошечків, тоненьких, по грайцару, але нездалих... Добрий коцик, чим переться, тим красший стає. Ми наш закопали у ямі, а як москалі втікали, то вже був зогнилий... (До шитки, проше, треба сукати!) . Ще як розводжу — нічого, але як прийдеться заповняти, що потягну за ниточку, троха не плачу...
Хотіла ще щось сказати, але надавили її з боків, діточа юрба розходилася ходором:
 — Ай... пустіть мене, пустіть! — лепетіло засмалене дівчатко понад голови других. У мові зусилля, ліве рам'я томить судорога, очі блудять високо, повні сліз.
 — В нашім селі була цілий рік... швармлінія... Мама пішли до Данії... на контракти...
 — Слідуюча!
 — Щепківська Тацька з Космирина.
Вона проста, чистенька, як смерічка, виросла на зеленій обочі.
 — Я не маю нікого. Тато убиті під Галичем, а маму й обі сестри в Космирині граната розірвала.
Загортаюся в свій шаль, дарма що тут і там снується ще полиняле, осіннє сонце. Воно світить на таблички, заставлені військом кривульок, на дочку фараона, що он на образку виймає з кошика маленького Мойсея, — на худенькі, байдужі обличчя, схилені над лавками, і не роздає радості нікому. День довгий, як рік, голодний обід далеченько! Тільки весела Доця Косик веретениться, аж кіски скачуть.
Кажуть про неї, що коли пороздають на кухнях харчі, вона біжить туди і за ложку каші виспівує кому треба її не треба:
Ой червоний бурачок,
Зеленая гичка,
Любив мене козачок,
Хоч я невеличка...
Одна тільки за всіх Доця підскакує на місці і трохи тяжким від застуди голосом з усіх маленьких сил тішиться своїм існуванням:
 — Сонце, о сонце!
Діти, мов приворожені, дивляться вслід за її рукою, простягненою в світло.

ПАСХА КРАСНА...

Ангел з далекого вирію стояв край челюсті бараку, біля дверей, широко отворених, та споглядав на синяву поранного неба. Зблизька він чинився трепетливим жмутом проміння, готовим відлетіти за першим подувом з гір — здалеку ж стояв непорушний у ликах пасхальних риз, із бурею огнистих кучерів над очима, крилами сильними, як заліззя топорів, і твердим виразом уст, мов на старинній емалі.
В перемітках, біліших від снігу, йшли всими стежками жінки; лагідна задума накрила світлом скорботні лінії, ті, коло уст і очей, дороги болю.
 — Здається мені, Докіє, що ви паски й не розчиняли... — говорив гірко юнак з пустим рукавом, устромленим у кишеню.
 — За горами наша паска осталася, Андрію...
(Голос лагідний такий...).
 — Кумо Соловіїхо, будьте вибачні, бо то Великдень. Діти попоб'ються, а ми, старі, уже рік бокуєм.
Притулюють до себе просвітлілі обличчя і тривають так під тепле биття серць.
Тлінна, як травинка, торкнена косарем, як та омела, струснена з дуба геть, баба Соловіїха станула поміж інших так, щоб на її чорну чвертку хліба упала конче небесна роса з панотцевого кропила.
Шум, що коло неї сновигався, торкав приглухі уха мов дощове шарудіння, накрапав об душу баби, гей об скляну шибку, і пригадував раз у раз, що треба добре вгрузнути дерев'яниками у глину стежки, а то кожне йно пазить перебігти.
Згубилася в думках, але не тих, що в'ються квітками біля старих ніг. Нахлинув відкись страх і бив у виски баби проймаючим дзвоном. Молоденька онука, наймиліша, Пахолюччина, томила бабу здалека.
Як на те, заговорив до неї пожовклий сусід зі скляними трясучками у петельці кабата:
 — Ваша Ксеня у панів де?
Глянула на нього неприязно з-під навислих брів:
 — Хрестіться, що ви?.. На Чехію пішла.
Бачила її, як ходить там лісами, полями, сама одна — як вистоює попід чужі хати, обмінюючи сорочки за хліб, як полоще малі ноги по потоках та полохливо обзирається, чи шандарів не видко... -
 — Ой далека се Україна, далека! Я там уже на тій Чехії сімнадцять сіл отсими ногами переміряв, — відмахнувся говіркий сусід. — Собаками цькували, камінням шпурляли! Відлежав я у шпиталі сю дорогу від Різдва до теплого Олексія.
 — Боже, Боже! — облетіло кругом.
Якась городенська кароока дівчина, оперта раменем об свою подругу, постелила голосом понад всіх, ніби той бойкий птах на зорі:
Як вийдемо дома на вулицю, то аж повітря мигтить, ніби дукачі по рівному покочуються. Торік у Незвисках ми повиходили під церкву, як отеє нинька; дивлюся, а Ксеня Пахолюччина ходить по цвинтарі поміж дівки, ніби гой мак, йно що розтулений... А грузинський князь (у селі стояв...), гей в чаду, стежки по її слідах витоптує. Аж зчорнів!
Не хотіла собі з ним заходити, та й він із-за того. Застрелити хотів, бо сильно приємна дівка вдалася. Сліпачки, тої, що з-за броду, Улянка трохи подобає на неї, але Пахолюччина — де-де!
В її темних очах спалахнув екстаз. Глянула з пошаною на хмарну бабу Соловіїху і поволі виймала з-за пазухи платок з мідяками, бо якраз ішла д'ній обдерта космиринська бабуся, торкала кийком стежку.
 — Аді... боса-м, як липка, люди добрі! Чари виправляють зі мною, ніде мене не хочуть відсилати, йно в святу землю... Ратуйте старуху Пазю, ратуйте!
Дзвін на вежі сколихнувся стоголосою піснею Сили — гучні акорди поплили хвилями світла, ніби той в'юнкий бистрень по веселих спохиллях гір.
Лан людей звалився на коліна і поринув ні то в згадках, ні то в молитві. Намуляні руки пригортали до грудей пам'ять спалениська, де колись було обійстя, нивки, що її, чорне гаддя, позаплітали траншеї, а надівсе церковці з розваленим притвором, цілої в барвінках і співі плисок, що витали сонце.
І говорили їй, церковці он тій далекій, крізь промінистий плач:
 — Зазулько... рідна... покрове наш!
Над Гміндом стояло ясне сонечко, правда, але вже тріпалося бігти геть, непосидюще, як усе. Квапилося в миртові гаї, над туркусові води... Росила мряка, пересіяна крізь позлотисте сито, і вії тепло злипалися.
Якраз під брамою табору станула Ксеня Пахолюччина. Повна верета, що тупо в'їдалася в її шию, з ямочкою над малими грудьми, тепер пригадалася їй всею вагою і недогодою. Коби тільки до бараку! Обгорнеться, зачеше і поспіє на богослужіння. Запізнила кріпко, ще й з тягарем! Але слава Богу, що й так! Кажуть, гірше дєдьові і нені у Талергофі.
Червона брама, стилізована під вітальну аркаду, з крислатими прибудівлями обіч, була отворена. Три чорномазі, з зеленими викладами на конвірах, провірники перепусток сторожили тут зі спокійним завзяттям ранньої смерті.
Один із них, з долішньою щокою в коростах і рисами, що зраджували жидівську чи румунську країну, перший доглянув спізнену мандрівницю. Чорний, зі світлим виблиском, жмуток волосся над чолом дівчини майнув перед його очима, як давно бажана ява.
В службовім розпалі він поступив назустріч дівчині, але зараз розгадав і відступив, поки не минула браму.
Вокруг було пусто, все, що жило, вилягло під церков, тільки тіні молоденьких дерев то снувалися почерез дорогу, то гасли.
Вона чулася тут уже дома. З веселим зітхненням простягнула руку з перепусткою чорномазому і ждала одобрения, оперта клунком об решітку, чудово мила і чиста з тими розхиленими, як пахливі гвоздики, устами, з блідістю утоми, що облітала ніби перлова сутінь здовж теплого обличчя.
По чолі теребилюльки шмигнули жорстокі тіні очарування і втіхи. Другий з черги, жовтий, вже сідий, зі скісними очима татарина, наближався сонливим кроком хижака, мов охлялий нагло в солодкій застанові.
Рудий молокосос, з веснянками верх закарлюченого носа, і собі пристав до гурту:
 — Иш ти! Скільки притягнула. Ану, дівко, висипай, а квапся, бо поза уха доложу!
Глянула на нього широкими, ошалілими очима.
 — Що дивишся, а? Висипай, кажу, зрозуміла? Вже ви більше ні одної барабольки не перенесете, злодії!
Смертельна блідість вкрила її лице й уста — червоні і жовті зорі куривом розсипалися у тьмі, прижмурила очі щільно, мов до сну, і злегка осунулася з ніг.
Переглянулися миттю гострими поглядами і згідним зусиллям потягнули у сіни, а там в урядову домівку.
Через яку годину обдарували її з милосердя і розкоші тою ж самою картофелькою та пустили з рук пом'яту, страшну, розкричану беззвучним криком...
А в церкві йшла відправа: ангельська білина стихарів, як лілій Сарону, царське золото риз і гафтованих шовком вінків на фелонах дияконів нагадували непорочний маєстат Того, що колись, у поранок окроплений білими росами, йшов на стрічу жінці.
 — Благообразний Ійосиф, со древа снем пречистое тіло твоє, плащаницею чистою обвив...
Непроглядний ліс кощавих, заплаканих нуждарів пропалився на всі нави, переходи, ступені престолів. Жалібним мовчанням і розпукою очей вони оповідали Спасителеві в строгій хвалі візантійського малюнку про криваві сліди на розпеченім від сонця камінні Карпат, про мадярські конвої, ріки, переброджувані умираючими, роди вагітних у печерах Градища...
Жалувалися на той цвинтар у Гмінді, звідки пливе кров десяти тисяч побитих невинних на батьківські ниви, зарослі хащами, худібку, марно розсіяну по світі...
Опер божеську руку на картах книги життя. Слухав і важив.
І ще просили в мольбах он тих настирливі, як діти:
 — О виведи нас, Сyce, крізь усю ту далеч і страхіття в наш край утрачений, гранатами поритий, в землю, що у Ністрі ніжки свої мачає...
Рукою, піднятою злегка, двигав до себе всіх і заспокоював:
 — Цитьте, сироти, цитьте!
То від сього нечутного слова все просвітліло, як від сонця: людське море, іконостас із барвистими погруддями рибалок, тетрапод із зеленим, як рута, накриттям і плющ по колюмнах, розмальованих у яхонт і маймуран.
 — Пасха красная, Пасха Господняя, Пасха всечесная нам возсія!
Крізь отверті двері церкви, зачертані чорними контурами далеких лісів, нарід ударив морем на майдан увесь в сонці.
 — Христос воскресе... із мертвих... смертію смерть поправ!
Ті, що ждали надворі, піднесли під саме небо гімн відкритої могили і двигнулися широко, у величавім супроводі дзвонів, у хмарах ладану, що плив із повних курильниць, як святі дими жертвоприносин вигнаного народу.
Йно один ясний звук жіночий ніби спів жайворонка плив понад товпою і нісся в блакить сам один...
А люди йшли нестримними полками під шум стягів, розгойданих високо, і кричали до Бога свою перемогу над розпукою й насильством, над туском і приниженням, прокльоном старих століть...
Пісня котилася по мочарах ніби бойовий зов мідяних труб, тимпанів та баранячих рогів, і простір подавав луну, могутню, як грім. Се падали лоском мури якихсь останніх твердинь, рвалися ланцюги і горіли бервена останніх мостів, завішених над глибинами. У чарівнім сновидінні далеч розплелася тисяччю білих доріг, і стало видно аж до подільського Ханаану і карпатських островерхів, любимих... Тоді ж, з криком побіди, якого не здавить вже смерть, кожний почув себе вільним там, де стояв — як во время оно, коли суддею в Ізраїлі був Йозуа.

ПІД ЧУЖИМ НЕБОМ

На трясовині стоїть ще отруйна мряка. Сиві, самітні сосни стирчать у просторі, як шибениці. Хвилями оглядаєшся, чи юрбою не надлітає гайвороння. Сонце встає неохоче, визолочує край неба струйкою ясності так нерадо, немов за ним сховалося око Господнє з кріпко прижмуреною повікою.
 — Ви звідки, дядьку? — питаю візника.
 — З Тернопільщини, з Чернігова! Три роки вже, як з дому!
Раз зачеплений не зараз покине розмову. У нього два сини в Італії, бугая москалі украли, на корови взяв квит, але грошей не дістав, жінку куля в ямі убила, а телятко скапарилося на Гмінді. Та, проте, він господарем був — і буде!
Поля каменисті, сірі й червоні, ніби розкрашена опока, к жать у сонці та ізнивають. Вдалі жнуть ячмена самі жінки, маленькі гей перепелиці.
 — Ото раз! Косами косять хліби! О, які там стирти і ірипіхаті, як то воно понівечене, скапарене, Боже наш! Виходять в поле на години, від другої до восьмої, щоби ні обіду, ні вечері женцям не дати! У нас, як коні вечером їй тануть оброку, на зорі їх позапрягається, господиня наварить яєць миску, дасть колачів, молока, то до полудня такий-о шмат поля обіжнемо! А от якийсь хлопище переорює стерню під озимину. Та що йому, дурному, така земля вродить? У нас, як на весну зроблять підкид, а по другій матці перегін, то земля гладка гей гатлас! Ходиться коло неї по-людськи, то й дає... Вйо, карий! — ляск батога, віз жене.
Минаємо якийсь мавзолей у полях, обпертий об старинний костел з круглистими, вищербленими бійницями, як твердиня. Вікна за гратами, чорні, приземні, наче в тюремнім льоху. Двері отверті; з павутин видно бароккових святців. Липи сиплять цвіт на стежки, зарослі травами...
А жара сильна, липнева. Їдемо все вгору, непомітно, білими дорогами в пилі, тіні ніде. Кожна мушка на молочіях і волошках нерухома, наче замкнена вкруг янтарною сльозою. Гарна широка дорога звужується несподівано, віз пропадає в сутолоці черемхи, минаємо цвинтар, щільно обставлений мармуром.
Ми у Вайтрі.
Коні іскристо тупотять по кам'яних плитах, перед нами брама-лук витязів, над нею лицарські знамена, що їх держать два архангели в одязі римських центуріонів. Впадаємо з грюкотом у заворотницю вузьких вулиць з причілками над ворітьми домів, де хмарою гніздяться голуби. Тривко здвигнені мури, безліч веранд обсипаних тюльпанами і наперстником, сходи внизу полоще спінена хвиля ріки. Все те таке несподіване, по-новому особливе і таке безконечно чуже!
Позатим місто мовчить. На улицях появиться часом дитина і зараз зникне. В підскоках, із червоною волічкою на шиї, майне біленька коза, за нею вихилить з вікна голову кістлява старуха з запалими глибоко щоками, немов лісовичка з байки.
За старим кам'яним муром, де граються зелені ящірки, біжить дорога, вдолі високі смереки, що доторкають її верхів'ям. Звір темний там, пахучим зіллям розхолітаний, шумливою водою, відбиттям неба. Придорожні липи сиплять жовтавий дощ... Серце томиться від тяжкої насолоди. Се туга.
Але хтось унизу співає... Музичні склади проковтує іноді бурхливий клекіт ріки. Наслухую, у висках лопоче:
Десь тут була Подоляночка,
Десь тут була — молодесенька,
Тут вона стояла, до землі припала,
Личка не вмивала, бо води не мала...
І знов:
Десь тут була — Подоляночка...
Лишаю візника під деревами в передзаходовій тіні, біжу як вихор за голосом. А там площа, на корчах висять суконки, а діти, півсотки дітей в одних сорочечках завели танок, гагілок співають... Добрий день, любі, добрий день! Запити, відповіді, оклики, пестощі... От і Катруся, Івась Набрідний, Мариня Мишка, голенька Доця з гіпсовим панцирем на тілі й нерухомою ніжкою, яку опирає на залізнім трикутнім костилі. От Василько Парфенюк і Павлуньо Літос, Оленка без назвиська, Дем'ян Чорнодоля і Парасочка Гордійчук і багато-багато ще українських і сиріток, що їх мами по Вальтерсгофах мерли на холеру, а батьки від італійської чи мадярської кулі, коли не на галуззях яблуні перед вікнами власних хат.
 — Воротарю, воротарю, відчини нам воротенька!
 — Хто ж там воріт кличе?
 — Ярії бджолоньки, дрібнії сльозоньки!
 — Що нам за дар везете?
Веземо вам дівоньку, у рутянім віноньку!
Заливаються співом, як жайворонки.
 — Feuer! Nieder! Bajonett auf! Hurra-a-h!
Се старші хлоп'ята наступами йдуть на себе, крик дзвонить, луна плеще і собі.
Сестра Труда з Вестфалії, що пильнує дітвори, підносить в небо свої прозоро-голубі очі, наче видить там Вальгалю, і легенько блідне.
Але над струєю димує вже туман. Сестра Труда кличе дітей одягатися і згодом веде похід у легкім бігу попід нагріті дерева.
Тим часом і справді вечоріє.
По липових алеях являються бабусі, може, столітні, в шовкових старомодних нагортках з кружевами, пожовклими від довгого сну. Пальці бліді, як кість слонова, в прозорих піврукавичках і тяжких родових перстенях з хризолітом та кривавниками. Високі, мов різьблені у дереві, причіски на матових перуках. Легко вдумливі лиця молодих жінок, знаменито скроєна сукня, маркізетова блузка, як гірські сніги, срібний ридикюль, наголоси м'які і таємні, як во время оно, коли царили лицарські балади про мандрівки співаків любові. І много гарних незайманою вродою дівчат, що сходять отеє з кріпшаючим ароматом лип у чарівну долину, щоби незабаром пропасти непомітно у великанських хмурих подвір'ях, як явища з тих самих балад.
Якась біла, вітхнена рука торкає у віддалі клавіші піаніно. Як той місячний міст, що його шестикрильний ангел сумерків завішує між людиною і Богом, пливе понад долиною і звором знагла утихлим, „Місячна соната” Бетховена.
Де ж ти, краю мій рідний, поораний стрільнами, засіяний хрестами, червоний від пожеж і прокажений смертю?

ТІНІ НОЧІ

Ще звечора пішла баска хуртовина, з моклаків шився чадний дух, студений посмерк розповзся по грузьких глинах та ріні, шум негоди дув у стіни бараків, як у той старий орган над ворітьми костьолу, й нила душа. Цвинтар, ніби глухий на все у світі, варівко задрижав і прислухався у своїх старовинних глибинах до зловіщої луни: ліс обіч, чорний і чахлий, мов притрушений сажею, лебедів від остраху, наче муха в павутині, сосни накивували чубами в сторону хиж, що тріскали на вітрі, немов чули лихо та остерігали всі бараки (звісно, довголітні свідки й замилувані сусіди...):
 — Сокоті-ть діток, мами, сокотіть!
Не одна мама від того голосу двигалася на соломі, і толоченій у терміття, ясувала мутні думки, а коли збагнула суть накликувань, шукала напотемки своїх дітей, обтулювала їм студені щічки і з німим криком у серці роздумувала над завтрам. А щоб не дати привидам, що перекликувалися у зрубі, під стелею, приступу, писала стуленими пальцями на стіні своєї перегороди великий знак хреста.
Ілька Ситничка (її звали чогось то Гилькою, мабуть, тому, що була струнка, як віття) прокинулася так само і сторожко, як перше, коли її синочок лежав безпечно побіч неї. Їй саме снилося, що хлопчик босий, замерз, то вона ніби гріла йому юшку над сею свічкою, що всукана про смерть лежить у скриньці і тільки одним краєм надгоріла, тоді, як він вмирав.
 — Га-га-га! — затріпалося нараз у повітрі та вдарило об нього зривано, як серед особливої забави.
Гильці, що лежала при стіні бараку, опертого об цвинтар, здавалося, що сей голос невгамовно веселий йде звідтам. Він виринав, як блудний огник, знов гас то тут, то там, наче грався у жмурки з темною ніччю та соснами.
Гулька усіла, хотіла спіймити на поличці сірники й глянути на чоловіків золотистий американський годинник, коли се порожній кухлик покотився униз, цвенькнув глухо і біг до порога. Оперла томно руки на коліна і даремно силувалася віднайти, чий се, такий знайомий їй, голос надворі? Було дивно, що в глубоку ніч і хугу хтось ніби на радощах грався.
Лягла знову взнич, руки поклала на грудях, очі сиві, як вода ручаю, не жмурилися. Згадувала... Десь будьто чоловік її коло воза на обійстю в Семиківцях майстерку начинав, вона ж обіч, на ставку під вербами визолює рубаття, а їх хлопчик розволікає по лотачеві і маруні свої вогкі сорочечки... З окликом щастя вона ловить дитя, підносить проти неба на випрямлених руках, а сей безсловний рух її виявляє самозахоплення і тричі веселе забуття.
Картина звіялася, мов дим з церковної курильниці, та серце Гильки стало битися дико, як коли б хто встромлював у нього зазублений ніж, удари стали голосні, ніби ранній стукіт наковтача об черствий пень. То вона завзялася у собі і, рятуючи себе од божевілля, рвала з душі спомини, як соха рве хмиз з землі, та лишала їх по борознах, залитих нерухомими водами сліз.
А дорогий привид суятився вперто коло маминого барлога і ніяк не хотів відходити. Жалісно-любо шепотів щонайсолодші згадки, виспівував усі гагілки, зачуті від дівчат весною, і з таким теплим домаганням пестився коло її колін! Як же се? Вона ж дала дитяті у труночку білий калачик і крашанку, щоби не плакало за життям, і нарошно сіяла сивий мак почерез дорогу від його могилки аж до порога хати, щоби не приходило ночами... І всю злиденну обстанову своєї перегороди обмінювала раз у раз, щоби не пізнавало...
 — Га-га-га! Га-га-га! — голос забулькотів отеє десь недалеко, так переливно і хистко, немов іскриста вода у полонці.
Гулька зірвалася удруге і сіла, готова кожної хвилини вискочити на вулицю, як той, що серед бурі від жаху кидає собою з човна у водяну безодню.
Пізнала.
Се була вона... та сама, з виряченими очима без брів, у чорній киреї і сніжно-білім завитті, схожім на ковпак старозавітного духовника.
Викликувала мамів, щоби кидали дітей на поталу студені і щоб хуга випивала тепло маленьких тіл. І щоби вони даремно шукали, де б обігрітися, та за день, за два, за тиждень були готові тудою, за березовий пліт.
Се була вона, перелета!
Весна сього року була дощиста й студена, Никольцьо бігав за м'якинням, гребав у смітниках з відпадками, поки шийка не заболіла — тоді ліг. Прийшла на щоденні розглядини німецька сестра, та сама, поклала градуси, скричала веселенько:
 — Waldbaracke!

Ноші, що їх несли шпитальні люди, двигнулися, заколихали, як тріска на чорній воді, то Гилька попленталася й собі.
Сестра йшла попереду та справляла волосся тонкими мильцями, на яких блистіли перстені, з сих один жовтий, мерехтливий: хиже, котяче око, що стежить за добиччю. .У дверях лісового бараку обернулася, пропустила ноші попри себе, а тоді увійшла тудою сама і миттю обезпечила двері засувом. Гилька звалилася як довга на стрімких сходах, обіч глиняних глечиків з геранями, і остала там доти, поки рука з жовтим хижим оком на сердечному мильці не жбухнула у неї струєю помий.
Аж тоді Гилька двигнулася на ввесь ріст, випрямила проти он того вікна затиснену руку і проклинала жахливо. Відтак пішла — кожне дрогнення серця перековувати на ненависть.
У два дні прийшов санітет, прочитав: Никола Гнатюк тут?
 — Ой, добре, — згомоніла, — про моє дитя мова!
 — Еге ж, — каже, — помер Никольцьо.
Не вірила, вхопила свічечку про смерть і стрічне ряденце та бігла, п'яна від сліз.
На столі, застеленім білою вощанкою, лежав її син з норою, вирубленою у горелку, зовсім схожий на щиглика з червоним п'ятенцем під борідкою.
Дивився на неї пильно одним недожмуреним оком, то квапно засвітила свічечку і притулила до холодної ручки дитини, але се, мабуть, їй тільки здавалося, що воно дише. Не стало потішки, забрали послуженьку...
Життя бігло, і Гилька перестала ридати, змовкла, зате вічно роздумувала над чимось темним. Ціле літо вишукувала по сутичі і незахідних місцях щирицю і тою, сушила їх разом з кров'ю мізинного пальця та грудкою землі з могилки дитини і спалювала у ватрі під лісом з таємними мольбами і піснею, якої ніхто не розумів. Коли новий місяць плив понад вершки сосон, падав з гір ниць, немов провалювався в землю, а тоді вертав струєю, просякаючою ліс, вона вже була там, набирала у черепок води, розприскувала на перехресті і заклинала. Якось-то на очах всіх зціпила гострі білі зуби, аж скорч местної насолоди відслонив її ясна, і, вкрита потом, вбивала ніж під бревно хатнього порога...
Все те вона пригадала миттю, забула лиш одно: як вернула пізньою осінню з копанки картофель у Мораві, хтось- то говорив, що сестра вмерла.
Тепер рішилася як стій і боса, в одній спідничині скочила на вулицю. Не здивувалася нітрохи: в чорній киреї і сніжнім платочку на голові, зав'язанім так, як ні одна з сестер не носить, в два угли над чолом, а два над карком, стояла осьде вона, перелета.
Її очі без брів з повіками, навислими важко, мов ізпросоння, вдивлялися в Гильку з таким самим зловорожим блиском, з яким вони зображені на світлині, вправленій у хрест напроти цвинтарної брами. Вітер заколихав чорною мантою і перекинув на голову сестрі рубець, заслонив тьмяною тінню недвижні очі... Видиво пряталося перед Гилькою, мов у танку або на хиткій деревині понад глибиною, і йшло в напрямі могил, ішло... Тамта ж, дишучи важко, здоганяла.
Старенький дяк Клим Чепига не спав, ізвечора пізно наслухував, як сволоки тріщать, немов кличуть когось на той світ, як на багнюках і гуляйполях бурлить скажена хуга, а в ній щось кричить і превесело сміється... (Так само в першу сніговицю дівчата вибігають у звалища і грімкими сміхами і «фурєють си» білою грудочкою, аби їм лиця горіли і на все остали рум'яні). Потім думка Климова полетіла низько-низенько, як ластівка над нивкою, прикупленою за онукові долари, над сонячними межами, що ними, бува, йшли діти з повними глечиками, загорненими в красу платнику, а вже найбільше коло обійстя суятилася, як то там, пробіг! Є ким поле обробляти? Є чим засіяти годувальницю?
Чув зітхнення, що виходило з грудей опущених перелогів і кликало в простір за ним:
 — Га-здо!
Він мучився. Надівсе боліло Клима Чепигу, що його тяли у світ з поля як стояв.
 — Хоч би-м ще був подивився, в якім се порєдку, хоч би-м знав, де що стоїть, єк то все си лишєє...
Така нудь підплила до серця, так занили кістки на землі, що встав, оперезав ременем згрібні штани, закинув на себе дранку і в дорозі до дверей говорив безрадними губами:
 — Чому, Господи, стоїш оддалеки, ховаєшся у час тісноти?
Завірюха жбухнула йому в лице пригорщею вогкої студені й піску, аж станув опертий цілим тілом об стіну бараку і кінчив молитву задивлений без тямки перед себе... Молодиця розхристана й простоволоса бігла шляхом, руки простягла в далечінь, а сестра в чорній киреї манила її то кивком голови, то скоком, як у танку...
І говорив Клим Чепига:
 — Встань, Господи Боже, щоб судити правду сиротині і пригнобленому і щоб чоловік, що з землі взявся, не лякав...
Він не вспів докінчити, як з-поза угла рвонув жахливий вихор, обвертів чорну сестрину манту довкола неї цілої, аж станула миттю гей той стовп смереки, обгорілий від грому на уголь і вирослий тінню далеко поза ніч і бурю. Ліс зашумів дивоглядно, а вслід за ним при самих відземках дерев зірвалися шепоти і прокльони, здавлені в півдороги, ніби арпеджія пекельних гарф... Наздогін їм прибіг лютий свист вихру і погнав з маревом крізь дебри і нетіч, та жбурнув ним голосисто десь на гуляйполі...
Повінь місячного світла залила простори. Ущухло кругом, мов відрубана мечем від крику і грози, розстелилася над світлом солодка тишина. І тільки ліс один-однісінький накликував старим, журливим шумом:
 — Соко-тіть діток, мами, сокотіть!
ПАРАСКА ГОГОЛЬ
Заглибина чужинецького підгір'я жевріла від пожовклих лип, мінилася солодким фіолетом туї, смарагдами дерлибану, зовсім наче золота церковна чаша, у яку з-за візантійських шиб глянуло сонце.
Віяло вже осінню. З промінними хвилями чергувалися невгамовні дощі. У пролісках гриби не давали себе настолочити: хрусталі леду в'їлися їм у серце.
Як зупинитися на цвинтарнім узбіччі присілка „Unsere Frau am Sand”, 
видно полоси всіх стежок, що падуть там з лісів униз. Щодня і щогодини являлися на них галицькі скитальці — у руках кийок від собак, почерез плече верета мандрівника. Карі і голубі очі томилися розкішшю чужого, немилосердного достатку, безліччю копиць на стернисках, блакитною сіддю спілих слив у тьмавій зелені віття... Завидні зітхання молодиць, кашель старух подібні були до зляканих окликів дітей, кинених у лісову гущу, слова ридали без сліз, півбожевільні у дальніх отсих просторах, під грізно насупленим чужим небом...
Нестерпна туга бичами гнала мене з хати. Я блукала, здригаючись перед отсим вкритим лютою проказою тілом Йова. Мрілися мені цілющі роси на яругах, слова надлюдську міру, що перемагають насильство, якась на огнянім нозі серед громів і бурі поміч з висот...
Даремне, даремне!
Я не могла ніде заховатися перед неминучим. На всіх переходах переймали вони мене, сі привиди глибокозорі, виснажені довгими постами, як пустинники, жителі могил, що прогодовувалися іссопом.
Тямлю, все ж таки одній стрічі була я рада. Серед якоїсь мандрівки з химерною грою настроїв наскочила на мене Параска Гоголь, найкраща швачка Покуття. Ми звиталися тихими радісними окликами. Мені приємно було видіти знову, як її молоде обличчя дише погодою і веселить все довкола, наче та приязна керничка у полі, сиві очі з горіховими пружечками всміхаються і лагідною силою і як все в молодиці радіє: туге тіло й куценький киптар, ще й звабливо весела фота, ніби сама витязька весна. З обновленою цікавістю моєї приязні я замітила, що Параска порушується дещо незручно, а через те зовсім по-новому мило, як той, котрого ім'я має: гоголь, птаха степів.
 — Ходімте, Парасочко, д'хаті, треба огрітися, пообідаєм.
 — Отсе ж вам жменя горішків, щоб не попадати голіруч на новосілля.
Біжимо поневолі осипистими лісовими спохиллями, фота Парасчина обхвачує краєвид, як полум'я. Беру молодицю за руку з нез'ясованим зітхненням пільги.
Добиваємося хати; тут натоплено, страва готова, але з чужої обстановки повіяло нехіттю, і нагло торкнений жаль обсновується гадюкою кругом серця.
Сідаємо проти себе, мовчанка.
 — Щось мені видиться, Парасочко, що ми отсеї скитальщини не пережиємо.
 — Бог з вами, панечко! — розсміялася дзвінко, як з доброго жарту. — Чим лучше тисне, тим пружніші чинимося.
Крізь вікно видно скошені поля і хмари, навислі над ними. Голос Параски засновується легкою імлою.
 — Я лишилася в тяготі, чоловіка взяли до війська, у вісімнадцять неділь по ньому найшлася дитинка. Коли б він жив, навколо світа шукав би за мною. До суду-віку з-під таліянських гір не відозветься! А я, бачите, ще живу і хочу колись знову бути у Петрові, на моїм обійсті.
 — Писем про нього не було?
 — І найменшої повісточки. Як у воду, на крутіжі, канув. Вже мене стрийна до такого тут посилали, що примівки діє, але я не пішла. Той примівник мій, що мене вродив!
Аж тогідь під Успеніє у сону звидівся: нібито йду я через наш старий сад, а мій Тодір під яблінков ліг на лівий бік, чорнов мантлев укрився, каже д'мені:
 — Видно мене з цеї стежки, Парасочко?
 — Видно, — повідаю.
 — Піду ж я так, щоб мене більше ніхто не зувидів.
Гляджу, сад пустий...
 — Та чи думали ми коли, небого, що нас доля пожене у таку далеч?
 — Чому не думали? Як он та війна мала учинитися, то худоба віщувала вперед чоловіка. Рикала, аж сум побирав, що пастухів муть брати від неї, що смерть недалеко, побійця... Котюжка клала голову до землі, слухала і все розуміла. А люди й собі задуріли чисто — прийде сусід д'сусідові і не знає, що казати... Кожде гостем у хаті крутилося, блудом блудило, гей перед тічнею утікало...
Начеряла ложкою злегенька, з честю, хвалила се і друге. Коли ж після обіду ми роздякувалися, вона усіла в осіннім промінні, напів із дощем розсипанім на ситі шиб, і оповідала далі:
 — Прийшло т о т о
, і ніхто ся в селі не втримав, кожний йшов де очі несуть, аби далі. Завернула й я дитину в оцес сардак, йду з людьми в ліс. Кулі так фівкають, як кані перед дощем, щось трахнуло в мене — чую, кров по плечу капотить... Мій кум тащив міх муки, то я відвинула сардак, кажу:
 — Куме Йване, гляньте-ко на моє плече!
Він як узрить, як метне собою в ліс! Муку лишив, так керви злякався.
Насилу тягнуся вперед, не озираюся на дитину ані раз... Думаю, вмерло — бо ані щеберне. А воно тільки злякалося сильно, біле, як імла, очі в одну міру.
Стрінувся побережник:
 — Тобі що, Параско? Ти чого так пожовкла?
 — Ой, мене, дєдику, куля вдарила — не донесу я себе д'неньці!
 — Давай тут, сирото, дитину, бо меш вмирати.
Взяв Василька на одну руку, мене обхопив другою, притягнув нас хто знає як до своєї хати. Я лежала цілу добу в горячці такій, що світа не спізнавала. Другого дня зранку прочумалася крихітку — чую, наскочили купою жовняри і наші люди — ті копають шанці, а тамті стріляють поза людей. Гляджу по хаті — побережника нема. Полізла я через поріг на колінах, один раз руками, другий раз зубами дитину держу. Аж на третім селі своїх найшла; була ніч, уже всі спали на лані. А лан був мочар, пропасниця вхопила, з дрожі кинуло в піт, аж хустка мокра.
На другий день займили нас жовняри і погнали. Хто мав воли, хто коні, а хто самотяж, везли хліби, лудиннє, бараболю. Одною водою жила я від Петрова аж до горів — а так до нас сі гори, як онде... хмарка мроїть! Вісімнадцять миль мус було йти з дитиною при грудях до Ворохти. Ой, панечко, як тіло від поту сіклося! Бо то ми самі сорочки прядем, наші ткачі тчуть, ряднина груба, кожний рубець як зубами муляє. Йду, ніхто не знає, як я терплю. Набрали люди на фіри хліба, фасолі, солонини, а я вийшла з ліса гола, як свята.
Той нахвалюється: я собі муки захопив! Тамта веселиться: я крупицю тащу! А ти ж Параско, як?
 — А я, — кажу, — дитину собі взяла.
Йшли ми без спочивку, варти обмінювалися і гнали, а прийде ніч — випросимося, то люди постають дорогою, хто кийком підопреться, а хто й так передрімається, стоячи. Всю дорогу порохами обкурило, худібка рикає, діти кричать як ніч так день.
Пригнали нас до Ворохти, стали те пекло на залізницю заладовувати. Багато нас тоді вже не стало, падали люди на ходу, як мухи, де там вже смерть попала: в лісі, в полі, чи при дорозі... Такого гайвороння летіло за нами, як на весілля...
А в Ворохті неня стягнули з себе крайочку та корову нашу ув'язали на ній, повели. Продали жидам, що вже ждали нас там, як галич, за двіста корон. Корова була з телятком, саме на порі, то неня шкодували по вагонах її збавляти. Як лялька була, що на молоко добра, що на телята!
Приїхали ми через тиждень на Морави до цегольні, бодай не згадувати! Тоді цілою купою кинули нас на Гмінди. Я нездужала від тої давньої рани, ховалася по людських возах, щоби доктори не завдали за доски. Як ведмідь на маржину, так на християнина шпиталь! Я так годі слабіла! Що увиджу, як обід несуть, то завинуся коцом, аби мене тота пара не обійшла...
 — Жива ще ваша Параска? — щораз питають люди мойого дєдя.
Вони відповідають щось тихцем, бо голосу не чути.
Бог поміг, прочумала я.
А дєдьо були босі, на Моравах хтось чоботи їм украв, ще й фіру одної вдовиці пантрували декілька ночей на дощеві. Стали вони від захолоди нездужати. В бараці студінь, іней по стінах, то прийде вечір, онучі на грудях грію, померзлі ноги дєдьови обкручую. В четвер насилу зігнали їх жовняри до купелі, а в неділю їх похоронили.
Ще тогідь, як збирали до війська старих, я так побиваюся, аж на очі не виджу. А вони кажуть:
 — Та йди, дурне, мене шандарі не озмуть, за мною черв'яки глядять!
Правду говорили...
У суботу біжить дівка з шпиталю від тата:
 — Вже йдіть, одягайте!
Найшли ми шматтє нелатане, купили шапку, неня мали ще шлюбну перемітку свою і мою. Підстелили ми під тіло скатертину, вкрили татови руки маминою переміткою, а моєю ноги їм обвили. А забора не віддирали-смо. В нас кажуть, що не мож давати з забором в яму, бо увесь рід за мерлим туди ж забереться. Наші мама не дерли перемітки.
 — Нехай кличуть нас з собою до одного! — голосили.
Ходжу, руки ломлю, не знаєш, де ся подіти:
 — Через чужу фіру пішли тато в гріб!
На другу ніч сняться вони мені:
 — Ти собі, Параско, — кажуть, — не жалуй, що мама дали забір. Я лиш Василька собі озьму, більше нікого не займу.
(Дуже до дитини змилувані були...)
А дитина мов ніколи нічого, грається, гоготить.
 — Де дідо, Василечку?
 — Нема діда, — лепече, — дід пай-пай!
У Доці Нижник захоріла дівчинка, і вона ховала її у кожусі на хорах цілі дві неділі. Аж раз не встереглася — доктор переймив, записав. Доця розізлилася (дуже причеписта жінка була) та й каже:
 — Або то одно тілько хоре? Як беруть моє, най беруть усі!
Казав доктор шпитальським дівкам класти градуси всім дітям на нашому бараці. Мойому Василькові сам поклав. Йно приступив — як не напудиться маленьке, як не затріпоче собою! Сю мить градуси скочили вгору.
Озвірився доктор на мене:
 — Дай дитину, бо тебе озмуть до арешту і всім Гоголям не дадуть їсти.
А я кажу:
 — Або то я маю сина, що не ставився до бранки на той час?
Він ще пристає:
 — Віддай, по-доброму говорю, бо будеш заперта. То дитина дорога, цісарський жовнір, розумієш?
Обернувся ід дверям, зверещав:
 — Санітети, сюди!
Я йому тоді:
 — Тобі зась до мене! Як я вісімнадцять миль несла сю дитину у плече ранена, то не було форшпана під мене, а тепер є санітети під мою дитину?
Буркнув мене нехрист у груди, як той лютий звір погнав.
 — Буркай, — кричу, — не буркай — не дам!
Налякалася дитина сварки, як тільки її сорочечку розстібаю, за руки ловить, не дає...
У неділю обідали ми вкупці. Мій Василько все мені ложку з рук озме, сам їсть, лиш аби-м му зачернула і мисчини. Він так весело дивиться, аж я допімнулась у сестер:
 — Мой, дівки, чого не обзиваєтеся до моєї дитини?
Тільки я отсі слова, а воно зразу ущухло... подивилося горою в одну міру, як на тих полях у Петрові, зітхнуло гей старець, а сльози з очей аж до вушка капотять.
 — Нене, — кажу, — дивіться, як Василько зів'яв... Щось мене страх бере... Чи не вмирати хоче?
 — Та йди, дурна, дитина щось зазріла на стелі та й міркує по-дитинячи, а ти гинеш!
Поклала я його на соломі, він легенько потягнувся — і холоне...
Як не заголосять неня тоді! Як не зломлять руки! А Настя, найменша сестра, плаче-вмліває:
 — Василечку, не кидай нас, ой, не кидай, зозуленько! Та вона тебе ранена принесла в такий дальний світ, а ти умираєш?
Відплакала його Настя, ще з годину дивився.
Прийшла дядина, подала свічечку, тоді воно тихенько зажмурилося і вснуло навіки... Як коли б хто ножем зарізав — і пішов.
Пошила я сорочинку з крижма, крайчиною оперезала, і ялинки гильок сестри принесли, сухозолотом вбрали. Лежить мій Василько, такий делікатний!
Я тоді для цісаревої уставки вишивала, дуже поспішали мене пани, то я всю ніч при мерцеви дзьобала тоті ниточки, як волосочки. Наболівся мій Василько за свій вік не по-дитинячи, то я гей парубкови молитву йому наняла. Нехай, його мучену смерть обійду гідно з моїм родом!
Ні місяця, ні зірки, поснуло всьо, йно дяк чита псалтиру при Василькові, а я дзьобаю. І лавочки вивела рівненькі, зібрала білими нитками, а зашила чорними.
Ніби тільки звиділася мені та дитина.
Прийшла я з похоронів така безсила, вже й не годна скинути з себе чобіт. Чую, горячка мене ломить, плече розболілося...
Побіля мене сів наш дозорець, смикає вуси:
 — Ой, щось ти, небого, дуже горяча, треба мендувати санітетам... Може б, ти прийшла до мене побалакати, то я горівки тобі дам? Ти розумна молодиця.
 — Та я горяча, бо ще жию. Ідіть геть, що вам до мене за право?
Блимнув тими очима, як сатана.
 — Я нинька маю право до тебе, бо ти пашиш, як грань!
Зачув мій стрик тоту пересправку — насилу шибеник відстав.
Я дуже плакала за тою дитиною, ніяк не могла вгамуватися. Йду я раз дорогою, а той сам дохтор мені навперейми:
 — Щось у тебе очі червоні, молодице! Будеш мати віспу! Ти в сотнім бараці, а?
Вийняв з кишені книжечку, записав.
Загомоніло між нашим родом, як в улію: «їдь та й їдь! Приписуйся на роботи куди хоч — до Данії, на Чехію, на Мораву! Тут тебе борзо зі світа зженуть за татом та й дитинкою!»
Їхали люди, поїхала і я.
Є на тій Чехії фільварок, Колозорки, з Бріксу невилазна дорога болотами. Йно ми зітхнули до Бога, що дах над головою, ті, що там вже були на роботах, скричали з порога в один голос:
 — Людоньки, волілиби-сте посідати під колію, зачім мали вас до того пана везти! Бо коби то пан — а то жидівський посіпака! У нього ніхто не удержиться, і він собі добре на тім профітує. Прийдуть одні з Гміндів, оброблять весну, не зможуть вибути, втечуть, заліг пропаде, то зараз пришлють других з Хоцня, оброблять сапаннє, Фольфсберг обійде жнива, а Гая осінь. Ніхто зразу не дістає собі плати, цілий місяць роботи на заліг для себе «справець» відтягає. А потому голодом морить, нагаями пражить, поки нещасне не втече ніччю лісами, у які там дебри, щоб шандарі не переймили, бо контракт переломлений і пан на втікача право має!
А тамтой собі радісінький, що даром оброблена весна, літо, осінь, що робітник не переводиться... За чим ще вас тут, люди добрі!
Знаємо вже, який наш пан, але пробуєм.
Як ідемо на сійбу з міхами насіння, що волічуться з плечей до землі, то як хто припочине стілько, що жучок на листкови, «справець» залізною «бігою» підганяє. Б'є, б'є до вечора, аж сам умліває. О Боже, він нашим людям виклинає як тілько сам хоче, і на нього права нема!
Як трафився день дощовий, то він нас посилав каміння розбивати. Бо то там у них є декотрі такі поля, як цвинтарі, — камінюки здоровенні гей копиці, а такі гладкі, ніби у Прутови на лютій глибині. Казали чехи, що колись туди йшло море і понаносило он ті велетні.
Той пан, що його фільварок був, будував собі палату на одній горі, на високому виступні поміж смереками та струмочками. Ми се камінне товкли на лані зубчатими палками і виносили на плечах туди, на підвалини.
Прийшов Великдень, а справець з бігою у дверях:
 — Ану, виходь сяка-така! (Самі жінки були...)
 — Не підем нинька, пане справець, бо це у нас роковиця, раз до року! А як будете гнати на роботу, то всі йдемо від вас!
Став червоний як жар, трохи під ним трава не йметься:
 — Пождіть! Я через годину шандарів на вас пущу!
Ми у Великдень під байнетами тото каміння у кошілях на гору носили... Такий зойк був, Боже наш!
Перебула я в Колозорках два місяці, а тоді одної ночі без плати, без паперів, простоволоса втекла. І от інов я рік на Гмінді, шиткою проживаю.
 — Ви тих узорів, певно, сотками знаєте, Параско?
Усміхнулася крихітку гордо:
 — Я їм сама ліку не тямую! Якби хотів числити, го-го! Самих переміточних є двіста. А ще яка сила-силенна всяких всячних! Драбинкові, колені, грушкові, дзьобані мачком, прунечкові, чорнобривки, крилаки, гуцулочки, полушевкові, мачкові серединки, чотири рожі, лапками, гребінчасті... За день би не переговорив! А є також — пані знають? — узір Великдень... Бо тоді одній дівці в Колозорках звиділася у плачу така шитка, як малюнок... Дуже ми собі її уподобали. Ой, я таку маю охоту до шитки, що раз! Як дома на вечірках прядуть дівчата, то я всіх підганяю:
 — Живень прядіть, гей, бо я хочу шити та й дуже!
Смеркало. Параска розпростувалася, стиснула кріпкі руки жменями, заговорила впівголос:
 — Ех, так мене движе, Господи! Всю роботу в своїм крає поїла б! Десь там нивка банує за мнов, пчілки ждуть по лісови, кужіль павутиннєм знялася... Коби до хати! Земля у нас як медом змащена, що не згадаю, всього дасть...
 — Погоріло, кажете? У лісі смерек кілько? Сувої в ямах погнили, отару гей фуфелиця звіяла? Нехай, що так! А я лихій годині навкірки ще тонших мітків напряду, овечок ще веселіших викохаю!
Сміялася захоплююче, з блиском творчої розкоші в очах, із-за свіжих уст світили перлами міцні малі зуби. Стояла так, кріпка, тривка, з надміром сил, що бралися в тисячний раз строїти нове життя на згарищах минулого, зеленими гілками закосичувати трагічне вчора із його глибин добувати золоторясну красу, навдивовижу небу і землі.
Я дивилася на мою гостю мов торкнена божественним видивом. Душа стрепенулася в мені до дна і видала з себе тон чистий та високий, як «аллілуя» на досвіті тої одинокої ночі, коли народ кличе розп'ятого з небесного вирію.
Се ж бо стояла переді мною не городенська виселена швачка, але невмируща Україна моя, тисячу літ бита за коси до землі, волочена по тюрмах і гаремах, по чужих нивах, неплачена робітниця — босоніжка... Мені сплили до серця усі вітхнені слова, за простибіг розсипані по світі, і ними витала я, знемагаючи від щастя, мою на смерть обречену любов.
Не крячте, галки, під чужим небом, соловій дзвінкої співає!

У КІГТЯХ ТУГИ

Був Святий вечір на чужині, у нічім не схожий на той, у рідному краю, коли як ладан в'ється осанна по горах і долинах, а небеса відбиті у людській душі сіяють, мов вічно молода мрія. Не було снігів: нетіч на багнюках вилискувалася ржавим зеркалом, хмари повзли з ненавистю і гнали перед собою, як настирливих собак, усі смутки чужини.
Я стояла перед вікном і притомлено дивилася на поля, витягнені безконечними повісмами, на сяйливий туман, що переливався над ними, і нагло стала вся увагою, цікавістю, унесенням... Он там біля купки бересту, розп'ятого голими раменами, над задимленою струйкою, йшло над землею рожеве світельце. Здалека у перловім сутінку видно було, як воно часом дрижало, хилилося в сторону, мов від наглої знемоги, але все йшло над землею, на висоті. Музичний гомін, як струмкове дзюркотання, нісся обіч нього й особливо ударяв ухо: ні то був плач радості, ні то оклики побіди... Начертані виразно й тонко, як живий очерет, якісь тіні йшли за отсею юрею, йшли...
Небо і земля, небо і земля нині торжествують!
Під моїм вікном облога молодих голосів, невчених, як птичі, але достроєних на волосинку. Колядники! Мій кожний атом уронив сліпучу іскру. Душа, приспана по-научному, рухом вилискливого маятника занила... Пропав гіпноз, вислід довгих зусиль, байдужість, що затискаю п'ястук, забуття однозвучне зі стоїцизмом на силу — все в мені стало нараз тисячоокою пам'яттю, теплом живої крові, розгойданим унесенням смислів...
Колядники!
Я отворила вікно, кинула якийсь гріш, заходила нерівно по пустій кімнаті — і пішла навмання у сутінок зими.
Ходім зі мною, душе моя, шукати похмілля.
 — З дороги, брачіку Тана!
Космацький ґазда з табалою через плече, почерканий в безліч брунатних морщин, як бонз, виводить трагічний танок кругом самого себе.
Вона в'юнка, оксамитна, ніби ласиця, з темною тінню між брівми, йде перед ним у легких підскоках і славословить утіху:
 — Ох, як весело, як весело!
Служки під образами грають у карти, блискають серця з карміну, червоні мушлі на пісках сонячного острова. Одна чиясь рука замінена протезою і одіта в сіру рукавичку.
 — Можна до вас?
У дверях станула незнакома.
 — Гі-гі-гі! ох! гину! — сміялася танечниця. — Чому не можна? Боже, татку рідний! Ми ж ваші, ми ж ідіоти!
Гостя усіла на пустій лавці, поклала книжку на колінах і мовчала.
 — Якась писарка, — замітив подратовано Федір Головатий. — Мабуть, пише людей додому. Обманюють нас пани від паски до коляди.
Його слова зробили враження. Кожний зупинився там, де стояв. Йно в'юнка Маруня в легких підскоках була вже тут, перехилила голову через плече незнакомої, спробувала всунути голову під її рам'я, як звірок, шукаючий пестощів, і роздумалася. На колінах незнакомої лежала книжка.
 — Господи! То тому добре, хто письменний! Ви знаєте читати, правда? Напишите один листок і дасьте мені?
Як з криці точене рам'я піднесла вгору, обняла з чулою обережністю шию писарки і дуже делікатно поцілувала її в ухо.
Та глянула на неї, пригадала щось і стала живо намічувати наївний рисунок на білому листкові.
 — Ей-ей! Церковця, бігме! Цвинтар, хрестики поперевертані!.. А он вогонь... війна!
Хиляла собою, як вутлий колосок, битий бурею.
 — Дивіть-но, дивіть!
Люди стали бігти, мов причаровані. Панас Дудка, рябий, з обличчям гей виструганим із дерева, біг і собі, тягар плечей, зігнутих у дугу, опирав на костурі, ще й налягав на нього обома старечими руками. Його ходу чути було здалека, як сопіння молотильниці.
 — Сусе! Церковця… Корівка біля хвірточки, небога… А се – військо… о, шварма! Бідна худібка! Як то мече собою, не знає, що діяти… Акуратно, як ми на Гмінді! Гей – а се по якому? Таж то ніби наша Красуля, що? То ніби так, міркуєте, Федю, як у Сажавці, тут горбочок, а там смерічки і Кубове поле?
Се йде радісний легіт душами, сонце розхлюпується по білих косах, по ріни — надії, колисані під серцем, плачуть.
 — Ой! — береться за голову й хлипає від щастя Федір Головатий. — Додому пишуть!
Ходить, спохитуючися з боку на бік, як качечка, готов миттю у голий світ.
Другий, блідий гей видиво, проводить його зависним окликом:
 — То-то будете тішитися з вашою Марією!
 — Ой, буду тішився! — признає з силою. — Що буду, го буду. В чоботи взуюся, свитку на себе, та й до Коломиї.
 — Ох-го-го! — регочуться розбавлені санітети. — Федоре, ти куди?
А інші кружляють роєм, як бджоли.
 — Тебе вже писали, Андруню, що?
 — Писали, брачіку. На самім вершечку намічений.
Витаються з захватом, як діти. Слова ридають, від щастя понад міру.
 — Чекайте, братчики! Нехай і я поговорю!
Між ліс рук, плечей, колін вховзується блідий, задиханий парубок, сяйливі очі звернені косом від непевності.
 — А одіння ж додому де? А хліб де? — розвів руками в радіснім дрижанні.
 — Бог з вами, люди! Хто тут і де говорить за дім?
 — Ми всі говоримо, ми всі!
Розгойдалися, б'ють об позлотисті піски весняні води, нанесені з верхогір'я. На одно дрогнення серця світ чиниться повен красот.
 — Сусе Христе, ти, що паличку маєш! Матінко Божа, що в спідниці красій! І ти, свята Варваро, кучерява, як колись в капелюсі. Пусти мене з гайворонськими людьми додому, Тройце святая!
Обгорілий димом безумного богомілля хтось там цілвав землю, навхрест розпростертий, та ждав, щоби небо відкрилося і вийшли звідтам крилаті полки проводжати його, вічного наймита, аж там, де сивий тато у засніженім лісі рубає дерево сам один...
Але не було видно нікого — тільки вечірня зоря перед вікнами взяла собі за крила дві хмари в півнеба і розглядала з висот тугу пропащої людини.
Я плакала ніччю крізь сон, та в моєму серці стало тихо, ніби в глибокому лісі зимою. Голубий сутінок нового дня стелився над світом, як мене збудило дивне почуття: хтось прислонив світло полою киреї та ухилював непевно дверей, як Борджія з солодощами в шепоті й кинджалом, схованим у рукав. Спохитнувся на обломках стручених кольон, станув та розглядав з-під насуплених вій храм, засипаний жужелицею. Від пекельної жари потріскали там обличчя святих, повикручувалися, мов у спазмі, щирозолоті скапи сонць над їх єратичними головами і витекло в сміття та мерву любастрове панікадило перед розп'яттям Бога...
Згарища...
Так, згарища, духу руїни! Але крізь бійниці, розвалені аж до основ і диким галапасом оброслі, світає молодий день з його чистим золотом, видно білі стовпи безконечних доріг у всіх напрямах, вгору і вниз, між землею й небом, — видно легенькі, як мисль, мости на веселих водах, що по них поранкова хвиля кладе світла тихі... і довгі... а на кінці просторів, там, де тільки можна догадуватися родимих лісів на обрії, видно, як, прислонивши руками очі, потемнілі від мук невимовних, товпою ждуть мене...
Прийду!

ЛИСТ

Новобранець із зіркатою квіткою при кабаті хилявся над ровом, викопаним здовж дротів кварантани, і розмовляв з молодицею, що стояла по тім боці високої решітки. Вона засунула руки навхрест у рукави свити, шовкова хустка красила гідно її скорбну вроду, струнка шия клонилася на груди, як квітка понад тиху річку.
Парубок поклав переписний листок з червоним хрестом на переплеті свого записника, простер його на лівій долоні і писав під диктант молодиці:
 — Микола... Хе... хе... Хемій, воєнноплєнний — плєнний, Ураль, рудокопи Мордовської області, старо... е... Стародубицького уїзда, імінє графа... графа Бодакина...
Склала руки як до Отченашу і просила, бліда від втіхи:
 — Дивися, Петрику, не пропусти чого, мій злотний!
Він запевнив, що не помилиться ні на волосинку.
 — Пишу тобі не пером ані атраментом, лиш серцем вірним, білим діяментом.
Здавалося, немов у неї над чолом самоцвіт, якому немає рівні.
 — Стараннику мій далекий, мужу мій рідненький, твій листочок у моїм серцю дуже веселенький.
Усміхнулася кутиками м'яких уст і хвилинку спочила, от як вечором при дорозі.
 — Коби ж то я, соколику, твою біду знала, я би тобі воробчиком хліба передала...
Ні, то стебелинка в поранковій росі хитала головою під ритм своєї довічної любові.
 — Пишеш, що наші мруть на Уралю, як іней на сонцю. І в нас у Гмінді щодня сотку прячуть у могилу. Мої мама померли на Главосіки, а твої в Пилипівку. Наші діти...
Глянула в сторону кладовища і правила строго:
 — Тепер, Петрик, випиши дві могилки, одна — Івасеви, а друга — Ганнуні.
Слинив олівець, твердий гей дріт, і ворчав отяк на ворога.
 — Над могилками хрестики, кожному в ніжках по барвінкови. І ще напиши: милий, Божа воля!
Петрик рисував слова манісінькі, що дуже бояться за себе і раді б з болю не існувати зовсім. Поміж те слухав байдуже, чи чиїсь далекі кроки не сновигають у мраці, одинцем.
 — А з дому, зі Сморжева, пишуть, що хліба вистане до нового і що ніхто не бідний. Десь там наші любі стежки муравою позаростали, а слідочків як і не було.
 — Скорше, Палагно, гей! — гукнув Петрик, мов на полонині. — Ніде вже стрічки пустити та й почту запруть, набезпечно.
 — Кінець, амінь! — поквапилася молодиця і з трепетом стала порпатися в платочку з мідяками, а кроки, чимраз ближчі, тягнулися та заклякали, чисто павучі поміж очі сітки...
То Петрик послинив ще раз сухий олівець, дописав отсі два слова з відступами та додав після кожного для прикраси й радості собі по одному звивчатому усикові, як у фасолі. Потім придумав щось особливе і поклав край кожного з тих слів побожно виведений знак питання. Письмо представляло тепер райдужну картину, по якій шмигнув очима хмільними від контентності.
У той раз чиясь облатана тінь, довгонога, з опукою юрбою в руках, станула попліч новобранця, нишпорила терпляче... Майнув листок, струджений от як людина, — чорні й червоні кривульки, призбирані по неймовірній дорозі, спалахкотіли таємно верх чужинецьких слів.
 — З Уралю вісточка, з Уралю! — сплеснула в руки молодиця, запишана з утіхи аж по чорні стріли брів. — Про вовка промовка, про Миколу, а він...
 — Гниє у рудокопі, — з голодною люттю відворкнув листар. — Тогідним літком закутали твойого Миколу. І нас найдуть, не бійся, ні...
Старий спір склекотів у грудях перевертом, і листар синів зі зусилля, як боз.

ВЕСІЛЛЯ КАРАПУЛЬКИ

 — Діду, ходіть живо!
 — А що?
 — Під лісом грають...
 — А їсти дають?
Мовчанка. Дерев'яні підошви б'ють землю, як ціпи на току. Чалап-чалап! Погнали!.. І не вони одні. Гей на пожежу летять із усіх переходів десятки, сотки людських ніг, обутих у підошву з дерева, зачеплену за пальці ремінцем, достоту обув коминаря.
Це вечір. Високо в померках дроти телеграфу, на них поливається галка, як сойфер над книгою талмуда. Під лісом шатро, засмічене соломою, побіч — вартовий, тупий і безвиразний, як сама душевна відсутність. Рудий рефлекс від сторони заходового світла: тінь, начеркнена сангіною. З сього місця видно пологий гниловід — за одним дотиком Меркурового сандала виріс тут табір.
Здалеку, у молочному присмерку осені, з битого шляху й вікна маленької залізниці, що жене тудою крізь алеї змерзлого свербивуса, сей табір схожий на північну казку, на стилізований білий тиждень у якійсь світовій конфекції, — такі тендітні ті хаточки з карт, підперті в найдостойніших місцях оксамитними гострицями смерічок. Крізь усі вікна перлить увечері світло, рівно й під міру, як нанизаний на нитку янтар. У долі позіхає блакитно-чорний теребіж, за ним сотворена оптичною маною глибінь, що проймає смутком, від якого хочеться ридати. У пліснявих нетрах, у вмерлім корінні плеще щось чуле й жорстоке вітер-самограй — перебирає стрункими пальцями на сопілці з водяної трощі.
 — Огей! Згасло червоне сонце... О жалю, нічна годино!
 — Набік! Набік! — лящить луна під міру «польки», під несамовитий тупіт людських ніг.
Віктор Карапулька з дев'ятого шпиталю жениться з Оленкою Райбідою з тринадцятої кухні. Гості танцюють то рисцем, то галопом, топчуть втішно на одному місці, холітають із захватом бедрами, як Давид перед ковчегом, піднесеним проти неба на золотих двигунах.
 — Тс-тс!.. тю-тю!.. — дивуються смаковито глядачі страшні, лихі, обтягнуті пісною скірою, з очима, вбитими у глиб черепа, як банда Уголінів. Глітно так, що хто раз здобув місце на смердючому берлозі під стіною, той сидить там, втягнувши живіт у себе, й тільки очима кліпає.
А Оленка увихається манерно, гладка, мало ще збідована; тяжкі коси піддержані гребінцем з краплями чеського хрусталю. Навколо шиї рожева стяжка летить довжезною ув'язкою на кремезні плечі — плечі, як у рослого хлопа. Рожевіють стрічки, золотисті кучері, позакручувані зночі папірчиками, рожевіє Оленка вся, неначе хоругва на майському леготі або у вечірній заграві сутуловата, сільська тітка. Оленка чує себе осередком всіх думок, і ся певність робить її рухи згруба бравурними. З високої чотиригранки вона наливає в потріскану чарку рум, червоний, мов вивар шалвії, й подає вибранцям.
 — Пийте, дядино! — тручає стару костлюху, що сидить під вікном, закутана в ковдру, як «Неминуча».
 — Ти... мені? Господи милосердний! З роси, з води, доньцю!
Облизується, дрижачи, стріпує гостро трикутниками рамен і замикає очі від насолоди.
А Оленка вже промайнула далі, сміється широко, ласкаво, владно, з похмілля летить на хлопів пружними грудьми та полишає по сьому любому, твердому зударі і ємну й запашну жагу... Наче шкарлатна рожа розхилила свою глибінь на теплому вітрі, зітхнула пропастним ароматом і — обсипалася.
 — Гу:га-га! — пританцьовує дрібно первобутня любов душі до ритму й руху хвиль, що по їх лінії, як світ по дорогах екліптики, з віку на вік совгається доля людини. Замкни лиш очі: побачиш пустині над морями, кам'яні скрижалі чи ідоли посеред бурного степу, а клекіт танцю й шум розговорів ударить у твоє ухо так, як музика глибини у стіну черепашниці.
 — Моя ти дівчино, єдина!
Оленка паде в рамена молодого всею вагою палких сподівань, з непритомним осміхом бере від нього м'ятні «бамбони» та кладе в уста напереміну то йому, то собі. Аудиторія ковтає солодку слину і — тужить за щастям. А про молодого, гостроносого, полинялого гей торішня іранка, говорять дівки таки уголос, не стісняються:
 — Такий він молодий, як я молода... Кажуть, шлюбна і придбаннєм дома осталася... З лиця як той віник змарганий . Пройдисвіт якийсь!
Молодий помічає інстинктом присутність небезпеки, тоді на одну мить дивиться похнюплено, худий, бідолашний, штани висять, мов порожні. Одна щока здригається час од часу з глупа-хитрою судорогою, під очима, які стежать щось вигрібуще понад голови людей, рисуються чорні тіні. Мов серед тяжкої недуги, ніс загострюється, а на губах сідає вогкість. Як той черв'як у запертій коробці, так він тоді кружляє довкола стін, шукає собі шкалубини, поки не отямиться з жаху й не скрикне дико до своєї молодої:
 — Ще чарку, Оленка!
 — Гу-га-га! — клекотить перед ним, поза ним, доокола.
Сволок, під яким сидять музиканти, пообв'язуваний шкаматтям, щоб не потовкти голови тому, хто встає з лавки або прийде під скрипку приповідати.
 — Де Василь? Василю! — кричить молодий до урльопника з рукою на перев'язці, що застряг побілілими очима на якійсь точці в стіні, щипає сорочку на грудях, гей від дурійки, й горлає щосил про те бездольне сирітське весіллячко на сумній вулиці, у чужій десь хатині... Далеко Василь, далеко!
Молода хлипає в запаску, наливає чарку вщерть і приносить співакові. Весільний дурман слезить сяйливо крізь її розтрясені пальці.
 — Пийте, побрате, раз жиємо на Гмінді! — каже з чуттям молодий.
П'ють один до одного, цілуються тричі.
...Його знак рибальство... вудкою світ спасає...
З порога звенить нагло напівцерковна, напівтеатральна мелодія — у відчинених дверях стає Сильвестер, цар Ойдип бараків. Він хмарний, як елітний день, зморшки лиця повідмічувані глибокими нарізами болю, зі смішною грізьбою блискає білками очей під ритм своїх таємних думок. На нім картаста конопляна верета, закинена почерез груди і плече, наче мантія ретора, й застібнута на лівому рамені дерев'яним «базілеос», з вербового прута. З-під мантії видно старенезну жовнярську одежину, без ґудзиків, з обдертими челюстями кишень. На руках диковинні рукавиці з одним пальцем, голова вкрита волічковою шапкою, круглою, як птиче гніздо; гаряче-жовта нитка викінчує сю шапку навколо, і Сильвестер ходить в ореолі.
Підніс угору здорову заболочену палицю і хрестить нею народ, мов жезлом:
 — Благодать... Господня... на весь мир християнський...
Молода вмить доглянула нового гостя, прибігла з бойким фуркотом спідниць.
 — Хто тобі казав, Сильвестере, що сьогодня маю весілля? — защебетала приязненько.
 — Воля моя поступила, і то так, як моя сила... Чи чула ти образ Соломона на святім ложі?
 — Ні, не чула... — широко сміється Оленка і холодить лице хустинкою з монограмою.
 — Чуй, ти, базікайло! — торочить Текля з сирітського захисту. — Се тобі таліяни зробили, що?
Вона чіпає настирливим пальцем позагублюваний, зле підгоєний слід рани від чола до уха Сильвестра, але зараз подається, мов від удару, і холоне...
Чиниться рух: юрба мече собою з краю у край і шумить глухим квилінням. Се божевільний встає з місця на весь ріст, випростовує розлогі плечі, мов від проникливого болю, морщить чоло, високе та сміле, як у філософа, аж на переніссі укладаються одна за одною вижолобини на зразок потрійної підкови. Скосо й зловіщо блискають тьмяні очі, смертельний страх трусить суставами... Він зісунув н одну свої смугасті брови, бачить сім ступенів пекла, хаотичні примари блимають у сутінках духа, глянь, вщухнув весь, дрижить...
 — Гей, у тій войні... огниста туча залізним гребенем кучері мені чесала... Три тисячі капель крові з моїх ран гилило, три тисячі сліз потекло по косогорі, червоній...
Блукав очима кудись по височинах:
 — Монте Фальконе... Сан Мікелє...
 — Набік, набік!
Клекіт такий, мов зачароване озеро горі дном вивертається. Блощиці виповзають, не можуть діждатися пори, сипляться з одежі, як гречана полова. На середині бараку під самою стелею горить бліда електрична зірка. І все те внизу чорне, злякане на смерть, розп'янене голодом і тугою, подобає на візію костей, яку бачив напівумерлим серцем святий еклезіаст.
 — Не можу взяти пріми, нема кому акордувати. Дуже швидке темпо беруть.
Старий музика, чахлий, як листок на відлеті, скрипку з лівої руки опер на праве плече, вітром по струнах бренить душа його, високо піднявся над марні турботи доземлі, над саме життя. Розуміє зерно і плід, сумерк і ранню зорю, блакить над верхами і тьму упадків, увесь хоровод змін. Читає у буквах долі, як у ході світел небесних, не дивується нічому його снігом побілена голова Аріоста.
 — Тілі-тілі, ваті-ваті, тьох, тьох, тьох!
Чорний опецькуватий дудельник має рот випханий повітрям, як ангел, що сповіщає останній суд світові. З-під злиплого чуба пливуть струйки поту, й від сього щоки блищать так само, як бляшки кларнета.
З дороги, діти, з дороги!
Ох, як мрійно журчить музика під пальцями Олекси Мамая! Гей дівчину милує він скрипку розкоханими руками, то кокетно приблизить до неї ухо, мов наслухує шелестіння любовної казки, то стріпне химерно довгим чубом, що в нього повисає аж на перенісся, відкине інструмент далеченько на рам'я, зблідне... забуде себе... відлетить у просторонь... Місяць у роздолі, шатра сіріють, червоною ниткою мерехтить похід — на розпутті трепета, а під нею козак Мамай тонкі струни тручає:
 — Тілі-тілі, ваті-ваті, тьох, тьох, тьох!
Не сніжнобіла се айстра мелькає під осінню негоду — се чепчик дижурної сестри: стрункий парубок стоїть напроти неї, розгорілий, як грань, сльози п'яного щастя течуть до уст, чудові блакитні очі не видять — мимрить щось недоладне. Сестра цупко держить його за руку, числить удари живчика, розпитує:
 — Де мешкаєш?
 — Де ж би, в добрім місці.
 — То ніби де?
 — А в шпиталю, під самим цвинтарем.
 — Десять, одинадцять...
 — Е, пустіть, що ви? Я такий обізнаний зі шпиталем, .і він зі мною, що нинька я хорий, а завтра здоров. Запанібрата з докторами...
Губить основу думок, бореться зі знемогою і хрипить:
 — Сила народу, пане... того, сила народу...
А музика пливе легко, сонно, як місяць нічкою на стихлій воді вихитується. Ще один-другий акорд, немов зов серед руїн, плач за мрією, що осипалася з красок, — І тиша.
Се досвіт.
У вікна б'ють з дзвінким шелестом дощові крапелини. Імжить сива студена мряка. Кути починають позіхати нудьгою, мов сцена після гамірної трагедії, засмічена лахміттям, тлінню квіток, що валяються поміж мервою і пилом. Раз у раз відчиняються двері, і пасмо синього світла паде на щоки, дивно знагла поблідлі, на очі, згашені без рятунку... Отруйний чад ночі снується, як тяжка ммна. Дітвора, збуджена ким попало, пурхає, мов ті піблики з барлогів, біжить нарозтіч.
 — Та пождіть, гостоньки любі! Ви куди? Ось зараз кінець... Ще ж тільки... дарування! — зупиняє втікачів зажурена молода та поблискує пустою тарілкою з цеглястою рожею на дні.
Дарма! Кожний втискає уха в ковнір, голову в кучму, баби закутуються в ковдри. Остання злазить із вікна костлюха, що то на її лиці видно лиш плями очей, і кидає на тарілку молодої... усміх вдячності.
Ох, як пусто довкола! Всі пережиті дива стають сном, хоч після них в устах гіркий смак полину. І тільки одно — безумовно правдиве і грубо тручає приспану душу: цвинтар на кінці битого шляху, хиткі тіні, що трудяться там ранньою годиною, та довгі шнури хрестів, що падуть раменами в досвітнє небо.

НАД СТАВОМ СІЛЬОЕ

 — Панотчику, рідненький...
 — Тікайте в той дух, не торочіть пустого! (Священик ззирався на боки ніби злодій...)
Шубовснуло їх з десяток у церков, а там — на сухі, затишні хори. Радесенько простелювали на долівці нагріті собою кожухи і з міццю кутали дітей, червоних, як сукно. Міркували пошепки, задихано:
 — У столярні нічого вже не тешуть — одні трумни.
 — Кір бризнув тяжкий.
 — Десь там тепер розтікаються по бараках, гонять в окулярах, а ми... слава Богу.
 — Добре тотим мудрувати: дала Палагнючка одиницю — тілько й виділа.
 — Та ви погадайте! Крізь шкалубини вітер голосить, а ті... купати! Діти, що на втікачці, по церквах, по стайнях, от як наші, попищать маленько і здорові, шпиталі ж хоронять півсотки на день. За пару неділь сім соток глиною привалили.
 — Що докторам? Сущий рай, люди! А діти у тім раю плачуть, аж серце ся уриває.
 — Хоч би капелька молока! Хоч би однісінька! — жебоніла упротяж якась маленька мама, босоніжка. Із шматка паперу вона добула мокре біле клоччя і обтирала ним спечені губи дитини.
 — Бо то корови, що ми привезли, пани профітують, знатнійшому сметанка, вутлійшому спіднє. А нам від кислого хабазу ноги пухнуть, озутися не годен.
 — Ідіть-ко гляньте на тоті велебні корови, пізнавайте! До німецьких можна зачесатися, такі гладкі, наші ж, вкраїнцкі... Стегна видко, скіра пооблізала!
 — Зате щурі, як зайці, шугають по дорогах.
 — Цитьте! — згомоніло й ущухло. — Та цитьте ж бо!
Поприлипали до себе цупко, кам'яніють. Якісь кроки поскрипують, мов на морозі. Зі сходів виринає жінка в темному.
Облетіла зором сутінь, поніяковіла та ймилася тихенько сходити вниз. А щоби тамтим не було лячно, клала палець на устах, ще й моргнула весело до жінок, наїжених, як звірки...
Панна Мері пробувала перед зеркалом поранну сукню з crepe de chine, краски блідого золота з заморськими квітками, витріщатими отяк павині пера у сонці. Відколи приїхала до Гмінду, підлітала ніби на крилах від почуття шкої пристрасної радості, як коли б постійно їхала на вакації.
Так-так, так-так... потакував годинник у магоневій іимфці. Бринів срібно, як сопілка.
Пряла мрію про вечірню зустріч з медиком і залюбки міряла з-під сонних вій кімнату, де мов верх розхристані и насолоди мимо білого дня горіло світло.
А справді, гніздечко манило чаром вигоди, всіма принадами даремщини: стіни кутала аж до стелі, як карабушку, голуба фланеля, знову ж груба вощанка вкривала всю полівку. Воно було далеке від прокльонів і сліз, як очі під брів. Пахло крилатим щастям. Здавалося, у нім розцвіла і жила ним смішна квітка, обвішана, ніби ялинка, десятком білих черевичків, з росою вглибині. А ще — низький столик з Мопассаном і неграмотною перепискою обіч, на тлі чудової огненної хусти, воєнного трофею і пліч виселеної красуні...
 — Прошу!
Увійшла жінка в темнім, зацікавилася віденським моделем сукні, а тоді:
 — Введіть мене на туберкулічний діточий поза часом відвідин.
 — Якраз у мене служба, ходім.
Через хвилю явилася біла від голови до п'ят, закрила русими кучерями зрум'янені уха, йшла.
 — Здається, ніби сей вітер жене заразу! Мабуть, випрятують канали.
В омерзінні зупинилася хвилю без віддиху під брамою шпиталю і тільки тоді догадалася:
 — Селедці везуть для людей.
Тільки що вони на поріг — повз стіни шугнула баба чорна, як струк, простоволоса. Торчала вже хвилю проти якоїсь шиби і тепер опередь них вчинилася біля дверей, скочила в нутро...
Щось злопотіло у боротьбі над першим з берега ліжком, замигтіло блідим сяйвом жалібним — і коса, як зоря у леті, опинилася між сухими бабиними пальцями, а там з тріскотом червоних іскор пропала у печі отвертій настяж.
 — Так? Коси в світ, а дитину в гріб? Так?
 — Weg, матка, weg! — харчала з ножицями у руках посатаніла сестра.
Якийсь тонкий голосок заплакав навзрид, високо, хтось пошпотнувся на зеленім склі вощаної доріжки, вдарив собою у двері, щез.
Аж тепер з порога зали, ген до других, безконечно далеких дверей, постелився лан дітей, з краю в край розгойданий терпінням.
 — А-яй! — стогін мовк і знову двигався, мов на стромину. — А-яй!
 — Дайте мені плати-нку, головку зав'язати... — кричало під вікном, де кусав вітер.
 — Що тебе болить, Парасочко?
 — Капку голова і капку груди.
 — А ідо ти їла сьогодні?
 — От...
 — Бери рушничок, грійся...
А там, у куті з біждеревцем на підвіконнику, чиїсь мулиці у ярім вогні, очі злипли від гарячки, губа упала, л се губа чорна, гей би хто крові наліпив.
 — Бабо... бабо... згоріла наша хата...
Он ще одно розправило банні руки, готове миттю у вирій. Сорочину відай мама краями наддерла, щоб легше душі полетіти.
 — Олексуню, дам тобі яблучко?
Шепіт з тої бережини:
 — Дайте...
Дівчинка, трьохліток, у короні пухкого волосся, совалася по ліжку, як зяблик по клітці:
 — Водиці! — правила. — Водиці!
Сестра озирнулася на гостю, підійшла зараз і затарахкотіла чимось під ліжком — зволікала дитину з постелі.
 — Водиці! — пручалася дитина. У горлі грало дзвінко, очі чинилися склові.
 — Das Kind bittet um Wasser, — пояснила гостя.
 — Ah, so. Ich bring sofort!
І побігла.
 — Милий Лучку, вмираєш?
А він:
 — Вже.
Чиясь Тетянка біліла йому понад головою, от як свічечка, що ніяк не годна горіти, довіряла будь-кому сльору, що при смерті:
 — Нічого мені на світі не жаль, тільки тих жовтих чобіток... На кого я їх лишу?
І знову, оддалеку:
 — А-яй... а-яй!..
Стогін мовк і з новою міццю перся на смертне узгір'я.
Майнула з вітром лікарка, янтарноока, дівоча, сніжний блиск блузи поміж світла сельскіну, згомоніла любо до сестри, схиленої над книжкою з фривольним рисунком заголовка, а тоді:
 — Ein Neuling?
Вказала дитя, розтягнене на подушці верх спинкою, навхрест. Над карком хлопчика, ніби крило галки, причаїлися тверді пера волосся. Один бойкий жмуток звився за-круташкою на чубку потилиці і мигтів в осіннім сонці голубими іскрами. З-під зісуненого одіяла видно було порепану ніжку з відбитим нігтиком мізинця. Тепер ніжка отся дрогнула ледве помітно раз, другий, чимраз швидше... Переживала, може, давній досвітній танок по росах дрібно висіченої толоки? Перегортала пальцями нагріту струю сільської млинівки? Спиралася ціпко на пірнатій гілляці дерева, де крізь сорочину фуркотів липовий шум, піднебний?
Не в думці, відай, було їй, ніжці он тій, слонятися дні і ночі коротиною зябного ліжка, бо сердилася сама у собі міцним рухом стопи, бистрої, як трепета.
А сестра в жарт, а сестра в сміх:
 — Новичок? Так... Привели вчера, зодягають на ніч, а воно — з рук та попід ліжка, та навтіки... Всі кричали: щур! З годину бігав... Потім змаргався, пурхнув у кут, за голову його витягнули. Дорана ані ся кивав. Тілько тепер — бачите? — пролупнює одне цікаве око...
Лікарка застукотіла приязно по насторошеній спинці й легенько:
 — Ти щур? А, ти щур?
Він мнгом обернувся, сів, як м'яч, відбився від сінника і гнучко скочив уверх. Лискавкою звився між ребра ліжок, тут був, тут пропав! Жінку в темнім, що виходила, гевкнув в отвертих дверях чисто орел клювом, рванув горі вертепами!
 — Го-го, остроногий. Го-го! — щосил кричала вулиця.
Вартовий розчепірив руки в шурпатих рукавицях і засвідчив побожно:
Невмирака!

БАБУСЯ

Кость Сем'янчук, шкільний паламар, добре загріється, заки перебіжить усі три довжелезні коритарі й сповістить школу, що можна уже дітям вставати і на цілих п'ять хвиль бігти в голий світ! Від проникливого голосу дзвінка здіймається всюди шум і клекіт, в якому, однак, ніде не дочуєш дитячого сміху. Його так як не знають наші на Гмінді, а що вже дітвора, то зовсім до сміху нездала. Буває, йдеш улицею, а хтось ніби засміється, то станеш та наслухуєш, мороз біжить по плечу, бо сей голос зломаний, знівечений і розбитий, як посуда, що з неї тече життя.
Скільки їх ще тут, сих дітей, Боже України! Як листя, що то дощ потовк, вітер до сорочки обскуб та качає голе і босе з одної калабані у другу.
Крізь тридцять дверей сунуть хороводом хлопці і дівчата, одно за одним, полки цілі! Так вони привчені, щоби на случай пожежі скоро опустити велетенську дерев'яну школу.
А сяйливо ж сьогодні, світоньку наш! Площа перед церквою залита сонечком, як в майський день, хоча осінь глибока. На вулицях, стежках, переходах, довкола церкви минаються, випереджають других, приостають їм розмову щораз то інші діти. Он урльопник з обчімханим наплечником стоїть перед углом церкви — загубив слід своєї сім'ї, що була тут колись, і жде случаю, знакомої людини, що, може, розкаже йому, де ті, що оставив їх тут колись, рік, два роки тому?
Не приходить ніхто. Ноги гнуться безсило, та він жде — жде... Куди ж йому впрочім піти?
А осьдечки біжать санітети в полосатих халатах, холітають весело носилками, нишпорять по бараках за хорими, гей хорти за куропатками.
Вози, візки, ровери, самоходи... Гуде, свистить, дзвонить, клекоче. Дівчинка, маленька, як краснолюдок, у спідниці до землі, несе зі шпитальної кухні пару ложок штучного молока. Йде поволеньки... давить її повага хвилі. Молоко колишеться від берега до берега, а так кожної крапелинки шкода! Вона освячена безліччю просьб, жалібним вистоюванням попід усякі вікна й двері, і стільки з нею зв'язано надії на чиєсь чахле життя!
 — Ох, майка ма! ох, майка!.. — заводить маленький в'юнкий чорногорець в одній сорочині, з голим черевцем. Цілу ватагу півнагих «монтенегринів» пости женуть до купелі, а він, хитрун, скочив в отверті двері церкви і пропав. Тільки ж жовнір не полінувався, метнув собою в темінь наобум, вхопив за обшивку і нам'яв чуба.
 — Ти, Светозар, де твій «краль» подівся? — їдовито питає утікача Івась Глад, що то разом з ним сидів вісім неділь на кварантані і перехопив деякі слова.
А малий чорногорець, що ось плакав за матір'ю, скалить білі зуби, як вовченя, і шипить з люттю:
 — Кде мой краль, добро, кде я, не добро!
Побігли, тільки голі, худі, як у бузьків, ноги мелькають у сонячному пилі.
 — Два колеса! Вліво, вправо! — вигукує учителька в сірій суконці і чорнім брукселіновім фартушку.
Діти скачуть, як паперові козлики.
 — Де Марка, співачка?
 — Я осьдечки, прошу пані! — блиснуло прекрасними карими очима дівчатко в городенській сірачині, з обстриженим на Мораві волоссям.
 — Ну, зачинайте!
Голос Марки задзвонив дрібно та високо, як трель ранньої пташини, — і все немов просвітліло, насякло скрізь сонцем, пострушувало смуток, що присів лиця, як кришу мурава. Хоровод звуків, щораз окремого виразу, здається шелестінням гілок, шумом хвиль, мрійною луною здалека.
Тернем, тернем, там доріжка йде,
А хто ж сею доріжкою в світ піде?
Тож доріжков охвицери йдуть,
За собою много войська ведуть.
Гусароньки позаквітчувані — 
Карі очі позаплакувані.
А за ними старий отець йде,
Свого сина по личеньку пізнає...
Ой, ти сину, ти дитино моя,
А де ж твоя люба — мила дружина?
В чистім полі високая могила,
Ой там моя люба — мила дружина...
Стоїть побіч згорблена бабуся і плаче. Рукавом свитини обтирає лице, чорне, полупане, як стара церковна ікона. Сльози пливуть течійками по худенькім обличчі. Така, видно, ласкава, добросердна бабуся, до якої усі діти можуть погрітися, як до сонечка, коли вона сяде в неділю на призьбі і шепоче напівпозабуті молитви.
Учителька у сірій сукні і чорнім брукселіновім фартушку кладе руку на бабусине плече:
 — На війні когось маєте, правда?
 — Ой маю, любо, маю... — ридає бабуся і заслоняє очі сукатими пальцями. — Одного сина, як одного життя! Невістка в Аленштайгу померла на горячку, а я мучуся і її діточками!
 — І мої на війні, — говорить учителька і зараз, як той равлик у черепочок, засувається в глиб своєї істоти. А біля неї стоїть вже гурток цікавих: молоденька молодиця з хлопчиком на руках підходить і собі, рух її уст висловлює пристрасне бажання. Здвигає любо соболиними бровами, просить найкрасшим з поглядів кусочок цукру Михасеві. Зубки труться, нема що в ручку покласти дитині... Така скрута, госпідку!
По гранку цукру, що знаходиться у фартушку учительки, простяглеся четверо рук, з тих — дві круглі і пухкі, з ямочками над кожним пальчиком. Оклик захвату, подібний сонцю.
А хлопці з приюту, ті дають грудям знати! В сивих одностроях, тісних і куцих, на німецький лад, вони стають чвірками і в такт пісні переводять руханку:
Наша славна Україна, прабатьківська
земля мила...
Аж сяє з утіхи високий білоголовий священик з поглядом вірла, композитор пісні.
Ай, як гуде сей велетенський діточий брендяк!
Червоно-крапчасті хустинки дівчат мерехтять у блакитному воздусі, чвірки спускають їх до рамен, наперід, убік, над голови — в один мент, гладка й під міру. Тут вже пісня йде інша — про зозулю, що упустила сиве «пюрце» у тихий Дунай, про чорну ріллю, стрілецькими кістками засіяну...
Дзень-дзень! Дзень-дзень!
Шкільний паламар Кость Сем'янчук сам один не грається, а пильнує «служби». І тепер він стріпнув дзвінком так міцно і врочисто, що кожний лишив бавку впівдороги і стає в ряд. А їх много, много, і гарно видіти, як з усіх сторін великої церковної площі течуть діти тридцятьма струмочками.
Одна мить — і площа затихла зовсім, лиш біля сходів, у дверей, немов їй пісня вояцька не дає відійти, стоїть бабуся з обличчям темним, як церковна ікона, — і плаче.
„ОКРОПИШИ МЯ ІССОПОМ”…
 — Он і депеша біжить, дивіть! Пожди ти, псямать!
Один з трьох санітетів схилився до землі за камінням, готов швирнути ним, як в собаку, але, не знайшовши нічого, погрозив тільки нікчемній чорній фігурці, що гей ворона лопотіла по снігах у сторону бараків, простягнених під самим лісом. .
Хлопець злякано приостав, вони ж метнули собою ще завзятіше через білі завалища, снігові сугови, з хижою насолодою мисливців, що поперетягали в гущавині сильця тугі, з кінського волосся, і спішать почислити, кілько орябків повисло між узлами.
Перший допав бараку Яць Шуліка, отворив двері, аж будьто непроходима пара звалилася на нього, підождав хвилю, облетів очиськами долівку й банти, скрикнув владно:
 — Гей, до купелю, баби! Котра остане, за дріт!
 — Ану-те, злазіть там з бантів! Чого поставали? — помагали два другі, за порогом.
Ой, пускаються до людей кріпко, підкреслюють власть посеред того люто столоченого бабського квітника, самі ж захищені свяченою лінією свого уряду!
Попадинихи не було досі видно, тепер вона вихилила нагло з-поміж лахміття над печею своє допитливе обличчя і впадинками на матових щоках, засвітила білими зубами її півсміхові, з вагою пішла очима по напасниках:
 — Та-а-к? У Різдво та до купелю? В церковці правиться, а ми у пар? А щоб ти більше не діждав гнати! А щоб пі гнав собак, не людей!
 — А ти, коли б чемна жона, тут би ти не сиділа! Моя баба сидить в порядку дома! — відгризся Яць дуже делікатно.
Тепер щось таке учинилося, як коли б хто у шипіт жбурнув цілий засів. Поставало проти Яця старе і молоде, мало пазурями тими до очей не лізуть. Судна година.
 — А ти, драбе! — нав'язалася до нього дячиха Гарасимовичка. (Вела голоском як по срібній струні...) Ти тут такий цікавий? Ти тут такий гойний? То ти вже забув шанці? Забув, як мадяр меч витягає, а кулі бринять?
Оторопів Яць від несподіванки, оступився кроком, стих.
 — Ти б повторив ще раз те саме, ти... — лагідно й на вид зовсім безобидно дораджувала Яцеві бабуся Маслючка, що саме зодяглася до церкви і невістка пришпилювала їй на голові дрібнесенько зрішену перемітку, білу, як цукор, з мудрим шовковим забором. Не діждалася ніякої відповіді, то й не подивилася вже ні на кого, преспокійно перехрестилася перед образами, отворила двері попри самий ніс санітетам і вийшла повагом, як цариця, у тій свиті стародавній, хорошій, з червоними усиками довкола стану...
Се було щось зовсім нове, тому ніхто і не розібрав гаразд, у чім суть, і баби веретенилися далі:
 — От ліпше би-сте сінники дали, бо див, що воші по стінах не ходять...
 — Дома то щораз божий вереньку визолю, не кручу — кину на пліт у сонце, через хвилю як гладжена! Околот свіжий дам, ряднину з мерви струшу, як ляжу, то аби-м і не їла! Ех, коби-м хоч один раз іще лягла, як ґаздиня! — жебоніла ласо котрась молодиця.
 — Не знати, хто то буде за цес мучений нарід... відповідати?.. (Голова у старого Деркача колихалася дрімливо...)
Лопнули сінешні двері — біжать з рейвахом діточі форпости:
 — Секційна іде, з книжкою, п'яний!
 — Ану-ко, баби, заходьте по дві, щоб ви згоріли!
Пищать люди, не до ладу їм, що вже й казати! Але ради нема та й нема! Мами загортають дітваків, пускаються нав'ючені по скрипучій дорозі з ожеледицею.
 — Діду? — уважно, як коли б пробувала ховзку гілляку над проваллям, заговорила, було, Бондариха до свойого сусіда по берлогові підстаркуватого Федька Проня, що цілими днями сновигаеться, як в дурмані, останком сил дужається з дияволом розпуки, зі споминами. З кожної щілки, у кожнім кутку бачить свій утрачений рай, увесь и цвіті його досмертної любові, увесь в сонці і сивій росі. Рай, який кличе в простір за ним, господарем...
Пронь саме снувався з таємним смислом біля печі і мило промовляв до когось закутаного в хустку головою:
 — Ходив-єм до церкви, най Бог прийме, тай-єм змерз. що грієте?
 — Водицю...
 — Діду? — знову насмілилася Бондариха.
Зирнув на неї з-під розкошланих брів, припорошених кузкою, тими очима, набіглими кров'ю, мов голодне, смертельно огірчене псисько, і гаркнув:
 — Чого?
На поспіхах злебеділа, немов галузка, що обсипає і себе перли поранку.
 — До купелі женуть бабів — ви ж видите? Торкніть колиску, як мале заплаче, а?
Осміхнулася довірчиво, будьто клала на стіл могорич:
 — Нинька сам Бог у яслах покладений...
Приглянувся молодиці з-під ока, задвигав спеченими губами і прогугнявив з ненавистю:
 — А де ж то... тато твоєї дитини? У Петрівку на меду розчіхнувся?
Бондариха не витерпіла: схилилася поривчасто, від одною маху піднесла колисочку з хворостини, обіймила її лівим раменем, правою ж рукою накинула зелену, гей рута, дранку на себе і свій тягар та так вже й пішла за людьми. Картку посіпаки для передачі купальникам застромила за пазуху.
Попадиниха і її кума раз у раз доторкували себе раменами з голодного похмілля.
 — Три роки купають, мало не щодругий день, аж йно та одна плінка осталася, що кістки християнцкі держить. Вже тут тої води живим і вмерлим удовіль. Боже, коли б писали раз до Данії на контракти! — банувала стара Хима, ясенівська повитуха.
Попадиниха навчала її:
 — Тому купають, кумко, щоби був гендель. Одних сюди провадять під байнетом, других туди на марах несуть. То на се, аби народу менше ставало до миски. Здоровому тут неконтетні, зате до тих, що вже на сконанні, такі приємні, гей муравель до меду.
 — ,,'п Tag” — поздоровляли півбосий гурт виселенців німецькі робітники, що йшли зі своїм знаряддям на роботу.
 — Най буде і так! — простодушно відповіла Попадиниха, бо не знала, що на таке казати. Потому від неясного приливу опрощення міркувала уголос: чого то тепер всі мов рідні стали, а на бараках одно одному таке ненависне?
 — Бо то воно дуріє, гей тота купа песят, що з цілого краю назбігається, — пояснювала Похила Калина. — Свище з голоду та ладокає, а в нім би ся керви не дорізав. Ще інше висвариться тяжко, або сидить, як мушка, ні жиє, ні мре...
Остання в юрбі була Бондариха, дорогою глагоїла дитину. Яке манісіньке, а пручає собою, гей той жучок, обернений долі спинкою!
Вели їх так до купальні, де чорніли вузькі рури коминів і гналася сажа, перемішана з рудими димами. Хтось там отворив знутра побілені двері, і нарід входив у комору з сутим кашлем, тупотом дерев'яників, приповідками. Шипіли з зимна, як раки в кропиві, але живо скидали і себе одежу, в'язали її цупко в клунки і відносили на машину. Був се залізний велетень, що вилискувався на череві білою полосою світла, як кит, обернений боком до сонця. Тепер прибігли зачорнені робітники, отворили засуви, і з нутра машини виїхала залізна прича з ґратами по боках, як куряча кліть. Жбухнули тудою отеє лахміття разом з колискою Бондарихи. Зі свистом і стогоном, неначе душа на покаянні, стала бігти пара крізь сітку рур, поплентаних над якимись збірниками у землі та почерез ліс залізних проводів, простягнених високо над сволоками і сягаючих у нутро дезинфектора. Стеля шопи, сива від вогкості, блистіла, ніби ледове дзеркало в підземеллі.
У дверях своєї канцелярії станула сестра Вальпурга з яструбиним обличчям, в проміннях білого чіпчика; на ній були широкі білі штани, зв'язані щільно нижче кісток, рясна блуза, оперізана ремінцем, і жовтий воскований фартух. Вона пускала нагих жінок по черзі, садовила на лавці перед собою і чесала їх великим кістяним гребенем. Обіч стояла мідниця з водою, там вона струшувала нечисть, а видерті жмутки волосся кидала в отверту піч, де з шипотом згоряли.
Очередь була довга. Дітвори досить, що її треба було стригти. Люди томилися, бо мали місця саме стільки, щоби ноги оперти. Декотрі звернулися до стіни, в сторону церкви, і молилися Богу, бо то рокова днина — другі терли закачанілі рамена і груди або давали ляпанця дітям, що тяжко надоїдали у стужі.
Стара Скрипничка, як срібний полин сива, кріпка і чиста, держалася прямо поміж отсим знівеченим народом. Сиділа на лавці, звернена стрункими плечима до німчихи, придержуючи якийсь рубець на грудях, і своєю спокійно піднесеною головою, освіченою мудрими очима, приневолювала до здержаності і шаноби. Тамта поволі, не без здивування, розплітала холодне в дотику, видко, все ще плекане волосся, то Скрипничка миттю відчула настрій, і лице її осіяла кокетлива меланхолія. Осміхнулася молодо у ті дими, іскрами притрушені, і злегенька тремтячи у собі від душевного підйому, перебирала повісма волосся, як коли б струни гарфи, а тоді й заспівала:
 — Розплітайтеся, ко-си, Мали-сте гаразд доси...
 — Тепер вже не будете! — бурхливо підхопили молоді молодиці, що, коротко побувши з чоловіками, пустили їх від себе на поневірку, на смерть по кавказьких рудокопах, по Албаніях, карпатських западнях, італійських нетрах страховинних... Колишучи головами від нестерпних споминів, від пристрасних згадок, небожата закривали долонями щоки, по яких плили сльози й темна жага.
 — Не брат мій косу розплі-тав.
Де він тоті запліточки подівав...
Чи на менші сестри подавав?
Чи на тихий Дунай поки-дав...
За співом час біжить, хто більше неспокійний, томиться, докоряє сам собі:
 — Христіянин, як народиться, то якесь лице має, а тут гей безроги! Дома Ністер, кожне приємно заховується, а тут мами, діти, баби, всі голі а голі, чисті від рубця до рубця, гей ті хлопи, що стають до бранки...
Маслюччина Марія, нага і гладка, як біла береза, в однім тільки ґердані на гнучкій шиї, несла свої розкішні коси в обох руках.
 — Вуйно, — сказала з осміхом до жінки обіч, — чую, сестра хвалить людей, що голови чисті, — пустіть мене опередь себе, може, дасть хустину біленьку?
Жінки зглядалися заздро на її веселу вроду, на волосся, мов розтоплений янтар переснуте крізь пальці, але хвалили і трохи жалували навіть:
 — Кілько то таких кіс, як отеє Маріїна, пішло під ножиці, як сестра полакомиться? Коси у світ по панах, дівці ж біла хусточка і гайда на всі вітри, обстрижену!
Скінчила німчиха навісну роботу, нарід грянув у тепло. Купальня загомоніла ляском босих ніг, діточим пискотом і журчанням гарячих струй, що потекли з кранів на долівку. Від землі плив ще холод, то жінки посідали на лавах, підопхавши ноги під себе, як ті равлики, облуплені з черепочків. Діти й собі попри них: оповідали одно одному, хоч зуб на зуб не попадав, що саме тут у церкві перед царськими ворітьми німецька ялинка, уся в чічках та сухо- золоті стоїть...
Не вспіли натішитися розлогим місцем, надбігла сестра; зі шпитальної канцелярії їй телефонували, що на сотім бараці тиф. Блискаючи настовбурченими зубами, нона, як той Бровко гусей, стала заганяти нарід у сусідню комору. По невловимім страху й наглій втомі чулося там близькість роз'яреного до грані залізного велетня.
Замкнула двері на ключ, щоби не заманулося кому втекти, і, вертнувши худим станом, повіялася з подругами здоганяти чужинецьке богослуження.
Холод відразу ущух: стало добре тепло, не загодя ж так гаряче, що люди посхоплювалися з місць, готові бігти, але не було куди. Баба Хима зі своєю задишкою не могла собі найти місця, вона крутилася в колісце й чіпала закарлюченими пальцями стін. За дверима чути ще було голос німчихи, то баба Хима боязко поволоклася туди й заплакала у щілку:
 — Ой, спека ж то, спека, сестричко! Здоровля йде марно, голова збавляється. Молодим то виграшки, але нам, сироти, старим?
Тамта не розуміла, але здогадалася і відповіла з-чеська:
 — Нічого, нічого, за се ви біленькі!
Жвякнула дверми і пішла геть.
А час тече: люди так в'януть, аж очі більмом заходять під тої жари непосильної. Принишкло все, на ногах стояти не годно. Діти то зразу кричали, як коли б їм хто блекоту завдав, а потім уже сиділи цілком каламутні. Попадали то тут, то там на лави, а то й на долівку, як та риба строєна, що викотиться на берег.
 — Уляно?
 — А що?
 — Відай я вже відси жива не вийду.
 — Набилюєш будь-що.
 — О Сусе, Уляно! Води!
У двері стали міцно добуватися жіночі п'ястуки. Який десяток баб, перехилених над великим зімлілим тілом, кричав порятунку. Між іншими припала до дверей Бондариха з дитиною в судорогах, маленькому котилася з ротика піна, тільцем струшувало гостро...
Не отворив ніхто. Зате удушливий пар приплив новою струєю, здавив горло, мов у петлі, і кидав людей долів, як той град хліби, що спіли уже під Божу косу. Цить...
Крізь пустарі людської душі, ямами зволочені, крізь руїну й огонь сердечних утрат повіяв тепер Божий легіт, заспокоєний з небес:
 — Нагнівалисьмо Бога без міри, люди!
 — Ваша правда, Семенишко! Кілько то ми не викликали, кілько добра не прогайнували марно! Цілу божу днину перебудем за чим не треба... Господи, милостив будь мені грішній, душі моїй...
Била груди жменею, навколішках; розплетені чорні шнури волосся зсунулися з-позаду голови, почерез чоло й упали на каяття отеє, як заслона.
Друга, дрібна як хрущик, у тяготі, оповідала пошепки, від зусилля:
 — То йшло дев'ять сіл через Карпати, і сторонська жінка покинула у мене пряжу. Незагодя вертає: віддайте, дядино, мою працю! А я забожилася: не виділа я, жінко, від тебе нічого! Через місяць погнали і мене...
Постулювали люди руки як до Отченашу, голоси бриніли чимраз далі уст, ясними ритмами, в яких чимраз менше було землі, кривди і образи.
Старуха, залита росистими слізьми, звинялася комусь- то обіч:
 — І сама знаю, що гріх, бо дитина невинна. Треба б за мазухою сокотити, бо сирота, а я йому ні слова доброго...
Сповідаються одні одним, як у розпаленім череві Молоха.
Осунулася навіть міцна Скрипничка — мроїться їй, ніби нони дома, посадила у піч хліби, але не гнітиться, то невістка запалює жмут соломи і тиче в грубу, аж червоний дим сідає на одвірок із циновими тарелями.
А Попадинисі мроїться син, що помер у Араді, — ніби вони удвійку косять, і ячмінь так то рівненько з коси простеляється на нивці! Старий Попадин ходить собі межами, числить полукіпки, руки за чересом — дука, що й казати! Сонічко піднялося високо, легіт ні тінню не заколише...
Бабуся Хима притиснула очі руками від їдкого пуху, і пальці лізли за тими болючими очима у якусь яму глибоку. Під повіками нагризало тяжко, здіймалися в просторах хвостаті зорі й розсипали сліпуче срібло. Кругом перевалювався шум, зривана мова та зітхання, як після причастя, коли від престола в світлах і цвітах, на крилах фіміаму й золотого мигтіння зривається тричі, чимраз то вище й вище під небеса:
 — Спа-си люди Твоя, Господи!
Ліс білих тіл з гострими чертами ребер маячів під незримим подувом, і чимраз далі не було видно нічого у молочному тумані, йно одні обриси рук піднятих угору, мов за небесною росою.
Світ запалився перед бабою Химою: сволоки стали коптіти кривавими бурунами диму, блимати язиками огню, як чистилище у ясенівській церкві, на тій старовічній іконі, де Христос муку приймає...
Ще раз попленталася Бондариха з конаючим дитятем попід стіни. Хотіла досягнути віконця вгорі, ген, під стелею, та не було як, то й вона кружляла тільки в колісце, як всі, пошпотуючися ховзкими стопами об ховзкі тіла. Ще хвиля — і вона звалилася в куток, дитину зсунула з рук і, відвернувши убік лице, уста, двигнені прошиваючим страданням, поклала на губках дитини свою велику непритомну долоню з срібною вінчальною обручкою вкруг середнього пальця...
Дрогнуло разів зо два і заспокоїлося зовсім.
Якраз у сю пору попід вікна купальні, заслонені ледовими скапами, біг Єремія бараків, з ума зведений на Монтефальконе, у своїм шурпатім гнізді на голові. Підвіси шапки з брудними тороками теліпалися в повітрі по обох боках обличчя, сірого, як попіл, і викривленого слізьми. Прихилений трохи, як той, що готовиться до скоку або бачить у темряві щось зловіще, він обома руками стискав свою трагічну голову й обрабованим із розуму голосом кричав перед себе:
 — Кров ллється по Єрусалимі! Кров ллється по Єрусалимі!

ПІСНЯ ЖОРЕН

Се не бистрень у яру бурлить, не ковані вози женуть, се у барак принесено вечерю. Чорні п'ятна по причах задвигалися, ожили, метнули собою, крізь отворені двері разом з голосінням вітру влетіли діти, гей мишенята, розбрелися по кутах за посудою, тарахкотять об мисочки, штовхаються між кожухи, скрині, спідниці, наносять старим памороки.
Цимер, кучерявий довгоносий парубіка, жиє в такі хвилі своєю величчю. Йому служать, охороняють від зударів і тісноти, дивляться у вічі мило, боязко, забігають сутішої пайки, перехиляють відро, щоб зручніше йому начеряти, стрипіхатим вінком людського бодяччя квітчають його особу і відро з мачанкою.
 — Тобі кілько? Дві?
 — Миска де? В шапку будеш брав?
 — На-те! Нате!
 — Кілько вам?
 — Чотири... і причиніть.
Простягають руки, як світова юрба по дари фортуни. Через хвилю відро порожнє.
 — Го-го? Вже нема? А се ж по якому?
Знімається голос остороги, його передають одно одному, аж навіть ті, що лежали навзнич на причах, не годні їсти кислоти наніч, підносять жовті, обскублені голови і глядять.
 — Гей ви з бантів! Злазьте! Вітиха де?
На горішніх причах підноситься й собі шум, біготня — зсовуються з гори баби, держать спідниці між стиснені коліна. Драбинка навпростець, виступні великі, то бабам недогода. Зітхають, поблискують у тьмі срібними вінчальними перснями, вітер свище крізь шкалубини, підганяє. Йдуть на цимера облавою, доходять права:
 — Пане цимер, згляньтеся на Бога святого, вчера ми також лягали голодні. Хоч дітям по ложці, задурити!
 — Як кажу, що нема, то нема! Або я баба, щоби-м вам вродив?
 — Таже хоч чужим дайте! — розпучливо уймається Грещучка за новим транспортом. — Та побійтесь ви Бога нарешті!
 — Ой Боженцю, Боженцю! — заливається плачем її найменша онука, бабина любимиця.
 — Чого?
 — Якби ви так їсти хотіли, то і ви би так плакали, як я...
 — А щоб ви згоріли! — клене цимер, кидає шапку в середину товпи, гримає дверми, аж вапно летить зі стелі, жене крізь дорогу, простоволосий, пітний, перескакує ховзкі від помий сходи, допадає до кухні, де при тусклій лампці порається над запачканими кітлами цілий полк баб.
 — Тридцять черпаків де? Жінки, поки-м добрий!
 — Шукай! Що найдеш, то твоє! Під спідниці-смо не поховали!
Вивертають під світло кітли, обмазані запражкою, відра, де кисне завтрашня бараболя, цебри з лушпинням, по якім лазять стоноги.
Усі лиця багрові від жари. Якась сновида світить срібним більмом лівого ока і тріпає пальцями, як рак ножицями, замараними в болоті.
 — На, задавися! — шипить до цимера і вливає з люттю в порожнє відро зміст горшка, схованого під лавкою та накритого хусткою до носа.
 — Аби-сь більше не їв, лиш се, що відбираєш! — лютує друга і ллє свою гущу замість у відро, на долівку.
А цимер злісний, аж слина біжить, править їм проповідь від домашньої собаки, що то найкраще свого вкусить, та від мантіїв, що поїдають подвійні харчі — одні тут, другі на бараках, тоді, як дитиська з голоду кладуть в деревища.
Останнє слово рішає все — перед цимером півкітла, як втяв.
Тепер нарешті йому досить, він схиляється проворно, ненадійно, а тихо — шуліка та й годі — як метне собою в один кут, другий, Господи!
 — А підете ви мені звідси, гультяї! Вам другої вечері хочеться?
Декого і палицею задіне, пропало! Гонить, як мотузками з храму, — з лавок у кутках, де зовсім невидно, пурхають чорні купи дітей, заслонюють голови руками, летять в голу ніч!
Мов ті сойки перед мжі, витріщили людиська в темінь банні очі, ждуть, ждуть... Слава Богу — попоїли малувато, перехрестилися, принишкли. Тільки буря бушує в бовдурі й стогне голосисто.
Як Довбуш дужа та росла, Кучуриха нап'яла руки струнками, викотила липові жорна. Зразу легенько, потім чимраз тугіше погоничем править, повертає, другою рукою насипає на бігу кукурудзу світлу, як майське сонічко. У Кучурихи задишка, то вона деколи зупиняється для випочинку, розповідає всячину сторонській жінці, що сидить на підлозі і позіхає там, тіпаючи від холоду.
 — У нас трохи не через кожну другу обору все жорна, жорна... Як була битка, кулі згуста летіли, де впаде, там і огонь, то ми поприв'язуєм жорна по садах до сливок, так мелем, що раз! Мадяри також дуже охотують, як озме котрий, як стане фівкати, аж мука по саду розлітається, гонять горов каменем! А кури то такі хитрі стали, щойно вглянуть жовняра при жорнах, то вони вже напоготові...
Сторонська жінка сміється наболілим, злим сміхом, не дивиться ні раз на повне, гей біб, зерно, бокує тужливо. У її серці щось вигрібуще ссе, як коли з зуба добудеться па повітря нерв, тонесенький, наче волосинка, і щипає до одуру.
Тепер Кучуриха зсипає золотий пил у миску, а тоді хватає знову обома руками жорнівку, як той, що рятується на глибині. Крізь руїни життя, крізь омрак людських нужд котить свої мутні хвилі пісня жорен, так само стара, як вихор і зорі. Вона обтріпує й толочить краски, п'є всю ясність з небесного проміння, валить у дебри дуби й п'ялун, диктує закони і править долею.
 — А один мадяр хотів мене бити, він все меле жито у нас, так охотує! (Дуже приємно меле...) Раз якось прибіг, а тут вже інший при жорнівці. Як не вишкіриться до мене! Я видивилася, гей заяць на християнина, а він аж зубами клацає... Там був фелєбер один, чех, я йому й повідаю:
 — Хотів мене мадяр бити, сама не знаю за що?
Він сміється:
 — То він із-за жорен так всердився, дурна бабо!
 — Ге-ге-ге! — спочуває Кучурисі сторонська жінка. Сміх кінчиться голодним позіханням.
А цимер викурив на порозі папіроску та повагом перейшов людську стайню, тоді ж засунувся в свою кімнату обіч, засвітив і простягнув на шиби смугасту занавіску. Заглянув у глечики з солодким та кислим молоком, зачернув пару раз ложкою з опрятної посуди, що від неї віяло приємним паром, і покинув. Розгорнув з паперу вудженину й білий хліб, але не їв нічого. Злість його пекла чортівська на недостачу патріотизму посеред людей, що найближчі готової пайки і відповідальності перед Богом.
Хмарний, як ніч, він кинувся з обувою на ліжко, застелене квітчастою ковдрою з рожевої сатини, і думав про те, як би то переконати до себе тривожливу Оленку з Вістри, або Михайлину Марію, що то ходить до школи, як чічка. Пригадалася йому мимохіть бійка між урльопниками на третій секції і майнув перед очима „Прейскурант” на дешеві годинники з Морави. Чимраз спокійніший, він слухав, як на вулиці, під ліхтарнею, наздогін вітрові, перемерзлим голосом тягнув під скрипку сліпець Вавила:
Проминуло в смутку літо,
Знов у смутку йде зима,
З діточками жду, баную,
Тебе, милий, все нема.
Той віночок, що-смо сплели,
До слюбоньку із собов,
Тепер в'яне, усихає,
Як я в'яну за тобов...
Двері якраз відчинилися полохливо, і в щілці появився наперед рівненький жіночий носик, потім лице біле, повне, як той ромен, учинений з цукру, і ще груди круглі та високі, обтягнуті пещено шаліновим корсетом.
Цимер заворушився, перехилив ласкаво голову:
 — Озми там, Уляно, що хочеш... Хліб у скатертині, сало, сир... А що, чоловік твій не писав? Приїде на свята?
Молодиця нишпорила за ножем трохи подратовано, а відповідала здержаним шепотом, щоби, не приведи Господи, не почули вороги. Він переждав терпеливо якусь хвилю, поки Уляна шаруділа паперами, ласувала, відтак виставив ногу, озуту в замараний, жовтий бокс, і велів коротко:
 — Роззувай, гаси!
Вона немов надумувалася ще і серед перелетної застанови сказала протяжно, більше до себе, чим до нього:
 — Чогось синиця дуже била крильми у вікно під вечір... Якийсь чоловік загибає в дорозі...
Тепер за стіною роздався дзвінкий кашель діточий. Старий війт з Вишеньки поколисав онука і зриваним стогоном став шамкати проти образів молитву митаря:
 — Боже, будь милостив... мені грішному!
 — Боже, очисти... гріхи моя і помилуй мя...
З жарою мученика бив груди, і вони подали глухий трагічний резонанс. Тепер постать вирівнялася й станула непорушно, немов говорила Богу се, чого ніякими словами людська істота розповісти не годна.
 — Де ж то... Уляна?
Попід стіну знадвору хлюпотять протяжно чиїсь кроки, і вже держиться одвірка, не годен дати ради вітрові, що впився йому пазурами у груди й валить з ніг, сідоволосий жовнір-урльопник в перемоклому до нитки одінню.
 — Де ж то... Уляна? — повторив.
 — А, Семен, в добрий час! Бог на поміч! — весело пізнав його хтось з горішньої причі.
Було темно, тілько в печі насередині хижі жевріла ще купка грани і на лаву обіч стелився сніп блиску. Захожий приволікся туди, усів, цвяхнув шапкою по повітрі, аж струєю хлинула з неї вода, потім здер із себе плащ, наплічник і відплентав камаші. Аж тоді зітхнув глибоко, наче віднаходив себе в стукоті висків, у жарі, що пашіла на краях вух, немов звідтам мала триснути кров, — і дуже зоркими очима обняв рухливу сутінь.
Сторонська жінка йшла вже д'ньому на пальцях, м'яко і посувисто, як кітка:
 — Уляни йно що... не видко... ге-ге! А от дівоньку вашу оглядайте!
Торкнула ночовки, прив'язані крайчиною до сволока, і милосердно спробувала колискової:
 — А тпру, кота, за ворота — не дивися в люлю...
 — А-а! — заспівало й собі дитинча, накутане дергою і невидне в тьмі.
То жінка засміялася притишено і, нахилена над сідоволосим жовніром, клала йому в уха масний свій шепіт, а в шепоті повість про Уляну.
Він слухав її зразу осміхнений, наче не про нього йшла річ, бо брала його за серце тою увагою до нього, врешті крізь клекіт жорен, гострі пахощі роздавлюваної муки зрозумів. Йому стало безконечно жаль себе, обманеного і висміяного, жаль передовсім із-за того, що від самої італійської границі в його наплічнику не було вже ні клаптика хліба.
Якраз якась жінка, з тих милосердних, поставила на плиті перед жовніром мисчатко борщу добре гарячого, що чудом остався від обіду, накришила туди окраєць розсипистого, як терміття, насущника і припрошувала з честю, то він припав квапно до їди, страшний, як привид, розтрясений, годен хвилями кричати з голодної знемоги...
А Кучуриха, що онде маячить у сутіні крилатими обрисами рук, меле мов у забутті, без стриму, без впину...
Рівний, глибокий ломіт жорен як первовічна мова велетнів проглочує шуми ночі. По лінії колеса, дорогами неспертої аксіоми женуть удари та крешуть якусь вихро- винну, космічну мелодію. І все начинає непомітно двигатися з основ, йти в безрадній помороці за отсим рухом, круглим, як капля роси, як зміст існування, як малахітовий перстень, що оперізує землю. Йдуть у танок обкурені сііолоки, колиска дитини, війт із Вишеньки, стіна смерек за вікнами та блідий серп місяця, завішений на верховітті.

РОЗП'ЯТТЯ

Вечоріло. Перед ворітьми шпитмлів жовнір на парті міряв завзято одну й ту саму лінію задеревені- лими ногами й обмерзлими очима, що їх витріщував перед себе, як половик під кришею руїни.
Перша з двох брам цвинтарної шопи, ударена знутра, розхилилася і виявила ліс домовин. Скрипучі половини ні шли на боки. Постоявши добру хвилю, аж воздух освіжів, перший увійшов у сю кліть молодий священик, за ним — церковна прислуга, а тоді вже з непритомним квилінням грянула туди темна юрба людей.
Кімната була низька, в одній стіні віконце пущене в хи- жину вартівника, а заслонене брудним рушником. Над ніконцем червонів ярмарочний богомаз із Христом на смертнім дереві — під його ногами горіло курне чистилище, розгойдане на всі чотири вітри вселенної. А там, як оком глянь, померше військо дітей, майже самих дітей — декотрі деревища розкриті, інші цвяхами кріпко поприбивані, ще й зі зловіщими написами наверху, а декотрі нриложені кришею злегка й косо, аж крізь щілки якісь страховинні обриси маячіли під заплакане світло свіч...
Донька, ще дитина, мозольно вкривала труп матері, дві перемітки клала замість фоти, тонкою хусткою завила і олову, на мертві руки поклала мережаний платочок. Понамітувала на неї лудиння гідне, щоби на Боже судище встала як ґаздиня, а тільки тоді, сягнувши в глиб своєї утрати, заплакала жалібно, як та худенька, перемерзла птичка на зорі:
 — Ий, добриничко моя добренька, порадонько моя одненька... мамочко моя щирозлітная...
Між тим на одну труну налягла своїм довгим тілом якась жінка з-під Бучача і кричала з усіх сил, як при родах, аж шкіра на її лиці здавалася тріскати:
 — Доньцю моя, доньцю! Парасочко моя, Парасочко! Небого моя, небого! Куди я тебе привела? Пробі, люди!
Хитала дико головою в чорних повісмах волосся, поки не охрипла зовсім і не осунулася, як те підрізане ножем бодяче.
А священик співав — одноманітні вібрації його голосу подібні були плюскотові нічного дощу або тужливим пісням, якими матері вколисують дітей у теплі своїх лон.
 — О кто не возплачет чадо моє, єже от житія сего плачевноє твоє преставленіє? О чадо! Кто не возплачет, зря твоє ясноє лице увядаємо?
 — Не пхайтеся, не стайня! — захарчав рябощокий старший брат і буркнув злісно якусь навіжену бабу, що ліктями та зажженими, як у вовчиці, очима здобувала дорогу серед похоронної глоти.
 — О, пустіть! Сусе Христе, пустіть!
Злопотіли у повітрі чиїсь дзьобаним мачком шиті рукави, чиїсь тяжко порепані руки, що оборонялися з усіх спромог, і жінка облітала вже на священика, що поглянув на неї злякано, мов збуджений з трансу, в який кинув його душу власний напів, рівний, як хода маятника.
 — Цитьте, цитьте, бабо! — сердито вмішався дяк. — Певно, вже ваше вночі поховали! Все одно, що вітра в полі шукати!
 — Преміненіє скорбящих, ратуємих мире, обуреваємих отишіє, спасай град і люди...
Жінки, що з цікавості прийшли на знакомі похорони, а не годні були у солодкій духоті стояти, розмовляли під шопою впівголоса:
 — Той, що на войну, то з мусу, а то дитина невинна та й пішла в чужий край умирати...
 — Саме найліпше, стрийно, умирає.
 — Той Палажчин Никольцьо то такий був кучерявий, гей би золотар перстенчики по головці йому повикочу- іі.їм. Як вийшов у садок, світив іздалеку.
 — Або Гануська братихи... Вже на божій дорозі, а ще пряде бесіду між нами: «Йдеш від нас, Ганнуню, у таку іиму, сніговій? Сама будеш у землі, в червоній водиці плавати?»
А вона: «Для чого сама? Там вже багацько наших дітей поклали, буду і я».
 — Веселеньке було та веселеньке вмерло.
 — А он дивіть, Василишко, той хлоп, що йому жінка перед пушенням при злогах вмерла. Дав він меншеньке дівчатко до шпиталю, незагодя приносить, сирота, хлопчика: будете вкупці, каже, жити...
 — Вже вони там нажиються!.. Та ж се голод, кумко, голод, аж вишкірився... їсточки б побільше, а вони лікарства! Не одно чистов кервов від тих медицинів псячих йде...
Колихали хмурими головами, затурбовані, наче млиновий камінь на груди їм увалився, але не спускали очей і того, що діялося всередині.
 — В скиніях Святих да вселиться і с праведними сомричтет, — співав священик, блідий, як рядно, від гірко- і и почувань і тяжкого духу.
Побіля його молодичка з хлопчиком на руках, гарна, як весна в заранню, гойдала дитя і говорила шепотом поміж пестощі:
 — Чіча, Івануню, ай, ляля мерленька лежить!
Воно стискало в руці рубець маминої пазухи і подавалося цілим тільцем взад.
 — Як встане, зараз Отченаш говоре... таке цікаве! — пишалася мама перед сусідками.
Слава Йсу!
 — Навіки слава!
 — Нема нині? Не принесли моєї Оленки? — питала служаку задихана міщанка в пасованій чорній ватівці. Смагляве лице сеї нової гості брало за серце гострим, чк заграва, рум'янцем тривоги. (Послідні отеє гроші роздаровувала вона прислузі за се, що її з дня на день заспокоять...)
 — То кажете, пане Онофер, не було Оленки, направду? Аби-сте ся добре додивляли, мої злотні!
Клала щось на поспіхах у руку служащого, легко стулену.
 — Оставите дітей прійти ко мні, їх же єсть нобою бабам доокола а вже зокрема «Онофрови».
 — Гостіть здоровенькі! — гукнув з гумором хромолабий, кивнув їй ласкаво головою і, як тільки обернулася йти, засміявся, ніби цап, із таємним змислом.
 — Оставите дітей прийти ко мні, їх же єсть царство небесноє...
Священик виходив уже стежкою на цвинтар, хрестами, як молодим лісом, згуста засіяний та уклепаний, мов тік. За ним розлігся крик — Господи, який крик! Вийшов дяк з кадильницею, до гурту пристав і сей з хоругвою, де сіяв образ воскресшого Бога. З рейвахом грянула жонота і в небо піднеслося проти заходового вітру материнське голосіння, семи мечами гострими пробите.
 — Тетянко моя, Тетянко! Сонічко моє золоте-е! Куди ж ти ся вибираєш проти ніченьки темненької?
 — Іванку мій, Іванку, подивися з Карпатів, твій господарик у глинку йде... (Так заводила, що цуд...)
 — Со Святими... упокой... — переплітала отсі голосіння церковна пісня похоронна, от як м'ятка, ласкавець і барвінок переплітають чорну ілю.
 — Та я сама однейка, та я однейка, як у воді... Такі дітойки... такі вірнейкі... — вже не голосила, йно харчала, як коли б їй хто здушив горло петлею, якась баба з Полісся, накрита міхом і спотворена від розпуки.
Три старухи в один ріст, мов Парки, палицями шукали дороги перед собою, сліпі від слів:
 — Братуненьку, ратівнику, годовальнику...
В червоних хустах, фоти гей огонь, запаски — сонце скупане у крові — се заводить Гуцульщина.
 — Гу! І голосять же ті гулани з гір, аж зябно слухати! Ніби вітром полонинським по сорочці цвяхає! — говорив 'іо себе вірлоокий дід, що сидів на камені край кладовища, накутаний, темний і зловорожий, як древній монастирський мдушник.
Якась спізнена жінка несла попри нього погрібавне мисчатко з коливом і з суканою свічечкою проміж зерно, і о дід переймив її та попросив жінку за простибіг. Тоді ж відкашляв старий клекіт у грудях і загукав хрипло та голосно, тряс із вітром буйною головою:
 — Від неволі проклятої, від недуги зрадливої, від смерті в чужиноньці далекій сохрани нас, Господи!
Труни ж носять і носять, а поки їх принесуть всі до і цільної ями, священик на сугорбі засніженої глини і замінні спочутливо в сторону грабарів, що стояли у мілкій інглибині та відвалювали набік груду:
 — Щось не йде лопата в землю... Була сила та на Гмінді сплила, а?
 — А-я, єгомость! Дома-смо полишали маєтки, а тут на лободі умираєм. Така тверда земля, псямать, що джаганами мус лупити.
Червона вода підносилася бульками, і дно ями блистіло від неї металічно. Мілка струя підступала злегенька, гладко опливала рів, і видно було, як посувалися у ній ниповижні хмари. Грабарі приймали домовини на розпростерті корчаві руки та клали одну на одній, у три верстви високо. Якась труночка схитнулася лагідно убік, кружляла хвилю, як качечка за ряскою, — і помчала втішно-запишано по рудій воді...
 — Ой... ой! — закричали жінки та стали дико бити руками об поли кожухів.
 — Ото-м тебе, синку, всокотила! — ридала мама над могилою. — Ото-м тебе в червоній воді, гей в оцоті, поклала! Будеш плавав, лебедику, до страшного суду!
Тим часом панотець мерз перед ямою, охлялий, згорблений дивно... Він співав, кропив і, як пільги натомленій душі, ждав кінця.
 — Вже всі? — перекликнулися грабарі поміж собою.
 — До одного.
 — То ніби «шлюс»?
 — Тобі ще не доста?
 — Його ще не вмерло! — зареготався хтось з гурту, гей сич опівночі. Його завтра наднесуть!
 — Славити Бога, вистане.
 — За чвертку хліба з остяками буде й того!
Обтрусили малувато, приклепали лопатами тоту груду, ховаючи у кишені мідяки за простибіг.
Священик зняв фелон, віддав дякові і пішов живо крізь вибоїни до воріт. Злопотіли наново тверді полотна хоругов, і сяйливий, як сонце, Христос, одолівший смерть, з черленим прапором побіди в долоні, пробитій залізом, зняв понад людські голови свій діймаюче ясний лик... Ринули за ним, простоволосі, і йшли так по місячній полосі божеського видива, як той, що годен у пучину моря.
Над самітним урочищем, розмеженим стіною лісу від решти світа, злітав уже сумерек рутьманою зеленню і сріблом. Нестерпні солодощі розливалися у повітрі, як еметик, то священик збентеженим рухом втулював пожовкле лице в хустинку, напоєну каплею пахучої горівки. Він не йшов вже, йно біг.

СПОМИНИ

Надворі стояв омрак, досвітнім сонцем надиханий, як у кімнаті, що її саме своїм ключем отворила служка, злопотіло щось зеленими та голубими блисками, впало у вихровиннім таночку в глибоку тишину, шебернуло голосами, мов по срібних східцях... Пані сіла на розкиненій нагло постелі та жмурила короткозорі очі від сього любого акафіста. Серце у неї товклося сильно, душа, що мріє в сні, відлітала саме, вся обтулена крилами, схрещеними вниз, — давала місце другій, поранній, що мріє наяву.
 — Як... що? Хто се?
Жмут волосся зсунувся їй на чоло та упав на очі.
 — Се ж ми, з п'ятдесятого бараку, панунцю, гей! Я Докійка Набрідна, що торік вишивала вам уставки лапками! Мені сказала баба Палагна, що нема кому ссї сорочки докінчити, то я в той дух прибігла!
 — А я — Калина, хіба знаєте? На вечірню науку до нас приходила.
 — Звідки ж тепер Господь провадить?
Докійка розвела руками, мов пишно наряджена кукла, та промовила:
 — Кланяється вам, пані вчителько, Високий Хлумець, далека сторона!
Аж тепер пані розсміялася в сторону остовпілої служки:
 — Сніданок, Юстинко! Високий Хлумець приїхав.
І Юстинка, се замліле котятко, у подиві закрутилася, як веретно. Жовті коси тіпалися по плечу, то вона на бігу зашморгнула їх у фантастичну петельку і так вже суятилася, рада новині.
Гості посідали на лежанці, застеленій волохатим червоним килимом, обі схожі на якусь художню алегорію. Пані засунулася тим часом в широкий білий халат, придержала волосся шпильками, сіла проти них.
 — Ви чого вернулися на Гмінд, Бога ради?
 — А посвідки за корови мемо брати. Гетьманство вислало нас сюди. Ми вчора з дому.
Дячиха Докійка мило вертнула головою в зеленій хустці, цікавилася хатою. її повне, зі смагою, лице з ямочками на ціпких щоках рум'янив посвіт втіхи, карі, з сильними брівми очі жмурилися ніби проти ярого сонця. Вона чулася тут як у себе дома. З міццю підчеркувала мову, бадьорими рухами безоглядно забирала слово, коли ж івертала голову крізь рам'я до сестри, строго, як старша, розглядала її. Тоді під грудьми Докійки, почіплена там без потреби, грала огнями спряжка з чеських самоцвітів у виді лавром обвитої мандоліни.
 — Що ж, добре вам, Докіє?
 — О, що добре, то добре! Хата у нас на середині села, пишна, як коли небо!
 — На два верхи, гей в маєстраті...
 — Покої мальовані...
 — Йно сонце зійде, світить на нас обі. Встанемо такі нагріті, аж журбу зачинати весело.
 — Напроти вікон гора, що пишеться Високий Хлумець. Із усіх сторін там струмки біжать, чисто гаддя попід дерева.
 — З трьох боків ліси, лиш одним-одні двері в нашу долину. Така вона, ся гора, як молодиця у новім киптари- ку, що обернулася від сонця плечима і тягне уверх голку з зелен-шовком ще й співаночку співає.
 — Дома красше! — корила її Калина.
Вона не подобала на сестру нітрохи. Сухе мрійне обличчя з жалібною синявою очей, пристрасною тугою уст у темний пелюсток витятих, ненапоєних щастям, чинили з неї хмарну красуню.
 — Воно справді так, сестро. О, наша Вістра... наш Ністер!.. А школа? Чічка! Десь там, чую, москаль череп на ній обідрав, тридцять гранатів на село пустив. Церковця наша на горбку: горою йдеться до неї, горою, як на те небо, а долиною все село видно, гей вінок понад воду.
 — То ж то красно! — відозвалася Калина, як сонний птах.
 — А люди добрі на Чехії? Жалують вас?
 — Чого їм не бути добрими? Як ми приїхали на той Хлумець, пов'ялі з дороги як билина, то пані Пеніжкова, що то її хата (всю роботу їй відробляємо), вийшла на поріг і каже:
 — Пєкне вас вітам, нововітанци!
 — Таже «нововітанці», не інакше, — кутиком уст осміхнулася повздержлива Калина. — Ми ж з нею до сих пір не виталися.
 — Ей, чи не вивчили ви вже по-чеськи, молодички мої?
Загомоніли на радощах, аж хата пішла ходором, мов на курячій ніжці.
 — Кам кукаш?
 — Гезка голька, свободна?
 — Кури у них сліпиці, а вони ж видющі...
Хотіли бути поважні, але се було їм не в силу. Занеслися сміхом як діти.
 — Дерева у них — строми... У нас межі, а у них мур і каменю, попід той мур сливи і вишні, як у нас верби.
 — Квіт-ноу... стро... ми... — по складах проголосила Калина та облилася рум'янцем аж по чорні крильця над очима.
 — Хоч би зійти всю Чехію з краю в край, то ніде не чути нашого: Слава Йсу! Поздрав пан буг — та й тілько.
 — Або: добре утро! Вже аж на завтра хоче, аби йо му добре було.
Сміялися всі з Калининого дотепу, а Докійка аж заплакалася від добродушної втіхи.
 — А хліб — як?
 — Воно то так: багато на Чехії всячини «про себе». Не продадуть. Прийду у склепок за кулешею або пшонцем, а крамар д'мені: «Кде пан! Радбим! Немам!» — і сміється. Дуже чемні люди.
 — Чемні, але як на лихого напасти, то очі видовбує християнину: «Проче-сте утеклі? Рус вшецко ма, Рус братр, тетка будете с немцем от глада ципать... Проч я мам вам давати, пак мої дєті майом глад? Там є гезкий травнік, ідте жрать етель, на команицу ідте, яко крави»...
Поніяковілі від обидливої згадки, а Калина, більше чутлива, заговорила бистро, щоби облегчити настрій:
 — У неділю баби «шатки» миють, мало що в костелі панчохи не плетуть...
 — І друге, як не в людей... Прийде такий день, що годі скоротати, — сказала Докійка. — Вчера нам жовнір показав у гетманьстві на картині Станіслав, і Бучач, і Нижнів... Як би-м там була! Аж серце ся уривало... Тут, каже, ваш Ністер. А ми за тим Ністром — вигнані...
 — Чогось-то на тій карті Коропця не було? — занепокоїлася нагло Калина.
 — Бо маленький, сестро, тому.
І Докія присунула до себе чвертку паперу та стала писати повагом свою адресу для пані, не кривульками, ні, йно точно нарисованими, як очка у медовому пласті, буквами, а тоді прикинулася жартливо, будьто їй треба пригадувати, та спитала:
 — Яка то наша стара адреса, Калино?
Тамта стала дуже поважна, очі зробилися барвінково- золоті і як той, що виказує Отченаш, відповіла з побожністю:
 — Ба, яка? Село Вістра, почта Коропець, повіт Бучач, край Галичина.
 — Аж мене скрутило! — отряслася Докійка.
 — Рік на теплого Олексія, як йшла я з сестрою через сю браму на Гмінді і Докійчині діти йшли. Усі ми тут полишали, ніби й не було їх.
 — А у вас, Калинко, своїх нема?
 — Дасть Біг, любі, дасть Біг! Як задзвонили на сю війну, ми йно що повінчалися, то мій чоловік обезпечив мене:
 — Жінко, ти молода, тепер війна, можеш мати дитину, може ся хтось придурити, аби-сь не затратила... — Я це собі дуже добре уподобала.
Стихла, похилила малу голову на долоню і слухала любої мови крізь глуху віддаль літ.
Зате Докійка розбурхалася у пристраснім гніві, ніби той вогонь по сухій чатині:
 — Ех, як подивлюся на сю докторку, що на «кулку» їздить, то так мною трясе, гей вітер осикою... Опиниться вона коли в Бучачі! З-під повної груді дитинку у мене забрала, і так мене ся ліва грудь люто боліла, так за тою дитинкою, що її ще не час було вмирати, банувала, гада- ла-м, скажуся...
 — Добре кажуть люди, що це не лічення, йно нищення!
Рання сутінь о цілу низку тонів просвітліла. Юстина задзвонила посудою, поставила в кубках гарячий чай, овочеву намазку, хліб.
 — Ходімте снідати!
Встали, але не зараз приймалися за їду. Докійка чогось-то дивилася торжественно на переломаний кусок хліба, а Калина, звернена лицем до отвертого вікна, говорила з застановою, ніби до себе:
 — Мочар... глина... гіренький світ... А там, у Нижневі, дзюрчать жерела, як коли той розмайран зелені... Пишуть наші з Боснії, що їм весело, весну обробили, зозуля кує... Але в нас, Господочку, в нашім краю...
Потягнулася з розкішшю:
...в нас поля рівні, аж до тих Гориглядів видно, а далі Селець, Кутнище... Повітря над тими полями, як коли б новіські грайцарі перелітали, або мушки кивалися. Одно нереплигає почерез друге... Боже, коби ще тото взріти!
Помовчала, а тоді з осміхом:
 — Десь там на нашім обійсті вітер Ністровий віє, не має у що спинитися...
 — А ми, сестро, побудуємо хату, будинки, поставимо два обороги, баркан обробимо до городця... Вже буде, небого, у що вітрові спинитися, не вмлівай, ні! — блискаючи чудовими зубами, сміялася Докія.
Встав день сонячний і солодкий, як спілий овоч, як мід. Весело лопотів легіт доріжкою гераней на вікнах, і снувалася там круговоротом червона в'янь квіток.
Спомини...

СТОРІНКА ЗІ ЩОДЕННИКА

Студінь, ніч. У повітрі їдкий дим вугля, дурман соснових дерев і сонлива туга Шуманівських мелодій. Питаю себе: «їсти б тобі треба чи заплакати? Голодна ти чи самітна, людино?»
 — Го-го! — відповідає в альпійських пропастях Rubezahl.
 — Го-го! — з вагою стугонить поїзд, і паралельно до лінії овиду здається, що летить угору, хоче у безкраї перетяти тамту пряму собою, по думці фізичної гіпотези. До коліс вагона прилітають юрбою зимові поля, чорнозем шнурами вирізується з-під снігу, і все те є мов старинна полосата плахта, в якій Ізраїль молиться Богу в Сабат. Вершки сосон, що виросли у проваллях Семерінгу, тонесенькими стрілами мають серед ночі, простягти б руку — і гілка опиниться між пальцями. Але я паду вже у че- люсть тунелю, лечу у якісь дна базальтово-чорних ям, у грозу гір і мою власну, слухаю помертвілим серцем крик невидних коліс...
Крізь ніч і вітер поїзд то бореться о кожну п'ядь, то за- черкує пологі, безсилі круги, мов велетенський брендяк. Він, мабуть, не годен вийти з персня власної істоти і танцює серед проблем так само, як я.
Душевне око, мов око параноїка, бачить усе, що ледве намічене, уявлене знаком утлим, як саме сонне марево. Усе, що є поза полем нормального зору, все, що не переходить ніколи порога його свідомості, в гаку ніч дається йому відчитати скоро і точно, як через скло відчитується бакцилі, зате не бачиться відкритого піаніно і Хри- зіс з алебастру, заслуханої у саму себе.
Йду стрімкими стежками альпійської оселі. Так тяжко мені! Мій клунок незручно уложений, Семерінг з його світ- лами, як поминками по горах, неспана ніч, жах перед незнаним — все те олово. Ще темінь, але на просторах, де ліси заслоняють сходу, зоріє. В ніші маленької придорожної каплиці глянув на мене з-під шолома, зеленого під плісні, якийсь хижий Goetz von Berlichingen; на мармурі, всуненім у стіну, змуршавіла епітафія. Чорні профілі гір, як божа ведета, тихим віночком сторожать. Оселя спить... Мої кроки лунають по твердій землі нерівно, пошпотуюся.
 — Мій пане, простіть... чи від'їхав вчора який відділ у поле?
Глянув на мене, як чоловік не зовсім притомний.
 — Чи від'їхав? Не знаю... Ах так, мабуть... Впрочім — розвідаю.
Дітвак з лискучою плетінкою на рукавах мундира. Йде живо, і я не годна за ним подоспіти. Завважав, зупинився:
 — Підождіть ось тут хвилечку, добре?
У м'якій, піднесеній нотці останнього слова дочува:: і вдячністю сльозу зрозуміння. Іде нервно, наче перечить ся сам з собою або докоряє комусь жалібно й трохи pависно:
 — А до мене ніхто... Я сам, о вічні гори!
Хороми сільської гостинниці високі, стеля вигнута рядом аркад, підпертих пілястрами, як у столовій старинного монастиря. Під стіною звал височенних бочок, укритих милом, серпанком сну.
Схиляю мимохіть голову на клунок мій обіч. Подорожнє похмілля начеркає переді мною безконечний шнур Фальстафів у червоних опанчах: вбраними в перстені руками вони придержують розреготані черева.
 — Мамо!
Хтось схилився наді мною і читає сердечний антифон; між сторінками святої книги шелестить тафта ясних лент, сіяє золото вітхнених візерунків... Дивлюся, слухаю: се син мій сміється надломаним голосом, блідий, як видиво.
Оперта об нагу деревину на углі якоїсь сільської улиці, жду. Обіч гуде старий, трухлий млин, шукаю в нім подібності з картиною Золя. Рапорт: жовніри стоять, як камінь, перед ними кровожадно нащурений старшина цвяхає шкіряним батіжком об лискучий чобіт. Чую серцем ехо далеке, від якого треба заплакати уголос. Син мій, стрункий, молодий, як квітка, — говорить...
 — Dienstfrei!
Він дякує.
Rosenhof! Ся назва жорстоко відбігає від правди. Сірий обідраний дім із густими калабанями замість рожаних корчів та приспаної над кужілкою царівни. На подвір'ї нишпорять качки разом з Зузерль, Гретель і Ганзі. На убочі казарми, внизу, мешкає сторожиха, сита, огрядна стирійка, Тебе офіцерської школи у Вільдоні.
Сиджу за столом в отсім Rosenhofi. Мій син розділює жовнірський обід на бляшані тарілки — очевидно, мамі має бути більше. Споримо, говоримо зайві слова, сміємося навіть, коли ділимо наполовину червону фасолю. Мій син висказується з признанням про кухаря, який сьогодні у честь «гостя компанії» встругнув обід першого класу. Се вправляє його в мрійний настрій, серед якого руки мило дрижать, приходять і гаснуть рум'янці, молода душа від наболілої утіхи, як мотиль на шпильці, тріпочеться. Зузерль, Гретель і Ганзі дістають по медяникові зі солодким рожевим скливом і утікають до своїх качок.
Ходимо обоє по шляхах, блідо визолочених нашою радістю. Тепло, Альпи в молочній імлі, склони гір — наче закидані білими лілеями дороги в небо.Тулимося до себе раменами, і я слухаю:
Rosenhof То, мамо, як я був у Тульці, один старенький румун навідувався до мене щодня, бодай на хвилину. То збанок доброго молока принесе, то свіжий сир на хріновім листку, то червону, як рубін, кетягу винограду. В очі заглядає, просить: їж, мій сину, пий, моє дитя! Я позволяв йому гладити мою голову й руки та слухав, що його син на мене схожий, під Добердо могилку має. А його дочка, як срібло, тверда і ясна, астру мені кинула у вікно в той вечір, коли я їхав геть... Направду, мамо, як астра, лежить на моїй дорозі сей спомин. Потому я летів крізь ліси, що вже боролися зі смертю: на кожнім листку бачив дивовижні болючі краски, кобальт, мідь і багор, як попал заходу на лиці людини, що кидає світ. І дівчата співали вечорами над усякий опис. Ріжні правди висвітлюються, як дівчина співає. Я, мамо, під сей спів розумів холітання Одіссея, всю психіку моряків, що пливуть назустріч Лореляй. А вчора один із товаришів грав на скрипці «Ave Maria» Шуберта, і я відкрив нараз солодку істину: мені хотілося кричати з радості, що я все те розумію, що я — людина!
 — Цить! Сонце заходить, сину. Пора мені! Вітер зривається з гір, он крокіз стулює квіти на сон, тіні колишуть дорогою.
 — Останьте ще, останьте! Тямите, як я читав вам грецьких класиків і як ми раювали тоді? Тямите Ахілла, що тужить на березі моря місячною годиною, аж його тінь чорним світом паде на вовну вод? І як мати його, навіки чула Тетида виринає злякано із лона хвилі, жалує божеського сина?
Піднесене вгору лице дуже бліде, звернене до мене профілем, дуже чистим. Над устами іскорки золотого пуху. Блукає в кутиках тих милих уст трагічна думка, й мене прошибає гострий блиск зрозуміння.
Господи... — шепочу без звуку, — як же се так? Господи!
Під повіками товпляться кладовища у вінках кипарисів, полохливі тіні на стежках у вечоровому вітрі... Усі страхіття існування встають чорними лісами, якісь вежі незнаних міст, де таїться злочин, насупилися, сунуть... На дні споминів моїх плаче жахливе «Со святими», окутало мене чорною плахтою слів... Пробіг!
 — Добрий вечір! Можна?
Двері не замикаються. Приходять товариші мого сина. Се й добре: я чулася винуватою перед ними. Кого б ранком не стрінула, у всіх були темні насторошені лиця, всі бігли озлоблено, з особливим інтересом розглядали гранки хідника, сніг навислий на деревах і плоти з настромленими на кілки крапчатими глеками з молока. Тепер вони зрозуміли, що за годину їду, бояться втратити мене, матір. Кожному, знаю я! хочеться просвітліти, загріти душу від найчистішої з усіх людських ласк. Упереджують мої думки, не позволяють моєму синові піти за нічим.
 — Чай? Сю мінуту, милий! Папіроску? Ось тобі! (простягають до нього десяток папіросниць). Не клопочся, братику, все принесено, подумано, тілько ти вже нікуди, будь ласка, від мами не відходь!
Я оперлася на поруччя старосвітського фотелю, окру- жена вінком молодих облич, дивлюся на них із теплим, близьким болю спочуттям. Сини різних матерів, з сіл Покуття й Поділля, з жидівських западень, з далеких Мазурів, з-над моря.
Поставали довкола, тужать переді мною, як малі хлопці. Протяжним, співним голосом оповідає молодий далматинець про красу своєї синьої Адрії, жид, якого батько в Сибірі, журиться судьбою малого братчика, що ходив до гімназії, інший жалується мені на тяжкі вправи по горах, каву без молока, брак письма з дому, зуби, що цілими ночами болять... Молоденький чех, ще дитина, вплітає в розмову свої тихі наївні жалі, що побуджують других до нестримних вибухів сміху. Говорить мені з дрібzoю дрожжю вій про злющих, як ніде, собак, поганих, мов мавполюди, про корови, що ходять по горах у дротяних намордниках, так само як собаки...
 — Таке тут усе з'їдливе! — кінчить свою елегію, бурливо прочісуючи волосся рухом крайньої безради, то кругом нього зривається нагальний регіт. Ні, се не регіт, се дивоглядний, оп'янілий тугою зойк, що витягає смертельно стривожену душу на маску людського обличчя.
А трухлий млин почерез дорогу меле заодно, злові- міий, мов призначення, і видно з вікна, як по ступнях чорного колеса зміїними рухами ллється слизька таємнича вода.
LUX IN TENEBRIS

Є край, де, по давньому повір'ю, в лоні скелі спить Барбаросса, весь у мідяній збруї. Глибокі століття переплили над ним як Зальца, від рути зеленіша, перепливає над камінням, що його бурі скотили колись із Альп па її дно, розмаєне казками.
Є край, де над любовним мітом народу зняла спотво- рено-величні стіни не епітафія генія долота, двигнена в якімсь Тускулюм слави, серед лавру та віщих димів, що течійками в'ються там із жолобин, а чуд-гора, яку видно звідусіль, з котрого боку б не підійти від Зальцбурга. І се є особлива прикмета, в якій є щось богомогутнє, то гостя з рівнин пронизує страх і подив зразу.
Є душа річей, і уділом її — те саме небесне сяйво, що в її творцеві, для того сей шпиль в снігах, над яким навзво- ди з вітрами кружляють чорні круки Барбаросси, гідний свого міфу.
З-за тридев'ятих земель, про які коли знали тут що, хіба стільки саме, що про Давалягірі або про Нову Гвінею — з-за тридев'ять гір і рік привезено тут тьмяну хмару незнаного народу та висипано в чарівну альпійську долину, обведену довкола верхогір'ям, між яким царює велетень з червоного порфіру, як кривавник у персні Бога.
Побудовано для свого народу сотки дерев'яних хат, диковинних, як ковчеги Ноя, з маленькими вікнами під стелею і дверима, відчиненими на всі сторони грішного світу. Там поселено тих, що прибули чорними купами — обведено всю оселю кільчатим дротом, ах, високо! — а при воротах наставлено німецького жовніра з замерзлими очима, проте, як осминіг, чуйного на віддаль. Побудовано ще кілька морських ліхтарень на обводі сеї потопи нужд, по лінії дротяного колеса, щоби з гори можна слідити околицю і події. Тоді сказано життю виселеної Волині:
 — Йди!
Лише кладовище відміряли за дротами, на волі, на узгір'ї біля самих ніг Унтерсберга — і коли що для волинського побуту зроблено добре і докладно, то могили, копані глибоко й об'ємисто, та хрести, непроглядними ланами витягнені вдалечінь. Запопадливо здіймаються там над ними маленькі острішки з дерева та черепиці, щоб дощі не змивали чужоземних імен. Туристи, які зубчатою залізницею доїжджають із Зальцбурга аж на самий верх Унтерсберга, робитимуть запевне світлини з сього міста померших і печальну його красу рознесуть у тисячах листівок по світі. Старий се німецький кубізм — до всього прикладати геометрію.
Ті знову ж, що з раннім розквітом весни стрілами полошать золотопері фазани по смерекових борах, заблудять, певно, на волинські могилки і крізь далековид оглядатимуть незрозумілі імена й червону китайку, якою тут і там молодий хрест обвито.
Прийде час — і мешканці сеї долини сліз вернуть на згарища свого краю, а сотки ковчегів, перегнилих від болота, зрубають, як фігове дерево з притчі. Тоді волинський побут у Нідеральмі, мов страшна повість при кужелі, втратить багато нестерпних рис, колорит подій злагідніє, а дім мерців вище кладовища, світлий та просторний, і рундуком у камінні і гостинно-широкими на античний іад сходами, дасть поле до неоспорюваних ніким здогадів на тему державної великодушності.
Коли чого багато у волинськім Нідеральмі, то доріг для всякого заступництва й порогів для вистоювання. А за входом у перший стрічний барак, коли отямишся під зловоння і бруду, чорнішого від ночі, коли вже переміг на собі перше тяжке враження, стрепенешся, певно, від любого подиву. Типи-світи... Правда, їх збив лихий вітер і придавили пелюстки у сміття студені дощі, але ніяк не перестали вони бути собою. Слухай тільки: до тебе заговорила з-над якоїсь шитки сама «Сердешна Оксана», перебігла дорогу з повними відрами і розсміялася сріблом «Козир-дівка», отся темнолиця Інгрід сходу. Он ухиляє дерги, почіпленої у сволока, довгокоса вдумчива «Маруся» Основ'яненка... А ось знову переходить попри тебе з дитятком на руках і мило-проймаюче дивиться тобі в очі Катерина, безсмертне Шевченкове кохання. Ще й з горішньої причі сповзе зараз зручно, як кіт, хлопчик-недоліток з характеристично, високо та рівно, над отвертим чолом підтятим волоссям, у старовічній серм'язі, такій, як її намальовано на портретах Юраша Хмельниченка... Дзвонячи від холоду зубами, підійде поцікавитися тобою велетенський дід-патріарх з бородою в пояс, наче зійшов з ікони праведний Зосим, хоронитель пасік, і згадаєш любо схвильованим серцем сонячні повісті Нечуя про козацькі баштани в степу, стародавні хутори з Кулішевої «Чорної ради». А коли ще надобавок попадеться тобі назустріч молода молодиця з білою хустою, зв'язаною хитро довкола русої голови, і в довгім по коліна, а на грудях відкритім жупані — не з парчі та золототканої ширинки — то тобі видасться на мить, що бачиш Мотрю Кочубеївну в усій її поетичній жіночій хвалі. Одним словом: із чорних отсих челюстей ілядять, мов осіяні червоним сонцем, типи часів руїни.
Казка є сентиментом, ніч пособляє казці. Суворий поліщук, закутаний у свій невідступний кожух і кучму, плете постоли й оповідає ген у пізню годину, поки пальці не ув'януть і душа також, ніде не чувані болотяні казки своєї країни. А коли спитати його тоді, як прийде до школи (ще й з подругою) за одінням для сина:
 — Так се ваш хлопчик, отсей кучерявенький Явтух Криворучка?
Відповідять напевне з любов'ю і втіхою, але строго, дуже навіть строго:
 — Наш брехуняка, наш.
 — Він у мене чудовий оповідач! — похвалите схвильовано.
 — Воно то так, — скажуть, — як ми постоли плетем сюди й туди, так він казки виплітає, от що...
Є сих казок стільки, що поліщук признає сам — книга вийшла б! А дух нашої історії, бувальщини видний на всім, не тільки в казці, і враження від нього ні раз не ослабає, навпаки, все кріпне.
Серед життєвих недостач, яких не побореш, виблискує туга за радістю, яку дає чистота, тим більше трагічним світлом. Тоді, як жалується на свою незавидну долю, селянин перш усього вкаже на багно долівки, на страховинне лахміття, на якім він спить і в яке одягається. Він не завагається, однак, ні хвилі прадідним обичаєм розстелити гостеві на вогкім виступні своєї перегороди новеньку скатертину чи рушник із сяйливим забором, а тільки тоді попросить його усісти. Були й є случаї, коли люди за фантом охайного житла, за спромогу роздягтися ніччю, за теплу воду, в якій можна б помити намуляні ноги, їхали в далекі сторони, на безпримірний визиск всяких плантаторів.
І смисл для окраси життя тим самим не впав, а лише став болюче-гострим, бо ограбленим зі спромог заспокоєння. Як воно не було б, все-таки стінку над шкільним столиком учителя розмаєно паперовими квітами, святими картинками посеред старих, полинялих леліток і срібної стрижки, зовсім як се було в звичаї дома, де божник, місце на покуті сіяли дитинною пишнотою. Ті дрібні дарунки, вироблювані у голоді і безнадійній стужі бараків, зворушують до живого. Здається, що їх вартість та сама, що дорогоцінностей кладених на чудотворну ікону. А вона у них є тут: се школа.
Старі хочуть розуміти ціну науки, а молоді розуміють її. Списаний зошит, необдумано кинений між малий народ, дає притоку до неабиякої сутички. Глотяться, сотка рук іріпочеться в повітрі: мені! мені! А щасливий переможець на запит, що за користь йому з сього старого зошита, відповідає, дишучи важко, в рум'янцях втіхи й ніяковості:
Поміж стрічки писатиму.
Дух від степу, весь в молодих блисках, як архистратиг на малиновому стягові, тут видний всюди, на приповідці, у пісні... Десь там трапиться шум під ворітьми класу, в якому ще не покінчено науки. Се меншенькі школярі, що дожидаються черги на здоровому, бува, альпійському морозі, вкорочують свою скуку тупотом, кашлем, сміховинками, дехто навіть цяточку відхилить двері... Не до вподоби се тим, що по сам чуб зайняті науковим ділом, то котрийсь відважніший за інших (вони всі відважні і щирі...) гукне поза себе:
 — Гей, ви там, запорожці, цитьте!
 — А чого вони у тебе запорожці, Оксенюк?
 — Да того, що за порогом стоять...
Весело так! Весь клас сміється, а учитель і собі.
Оксенюк, герой хвилі, не залишає об'яснити:
 — Бо то як у нас весілля, парубки під порогом дожидаються горівки та й їдіння, але їм не виносять нічого, поки самий старший, отаман ніби, не гукне в хату: пугу, пугу! Козак з Лугу! Аж тоді-то отсим запорожцям підносять по чарці та по пирогові.
Встає картина така веселкова на краски й настрій, що закриєш лице руками, забудеш себе, полетиш у далечінь, аж там, де дребезжить у шальнім таночку квітник жіночих голів у стяжках, чічках, уплітках, де сіла в кутку в тьмяній свиті жіноча доля і, як те вітрове голосіння дібровою, як той дрібненький дощик по берестовім листячку, сумує пісня дружок:
На добраніч, мамойко, бо вже я йду;
Не зоставляйте вечеройки, бо вже більше не прийду.
Віддайте мою вечеройку на сусіди,
Бо я вже лечу з подвіройка назавсіди...
Очуняєш: бруд, стужа... Ватаги обідраних невільників, потупивши голови, сновигаються попід вікна, наче ховають плече від невидимих ударів батога... Здаються дзвонити ланцюги... Де ж ті пісні, що цвітуть ніжніше від квітів, думки, що різьблять побідні вінці на білих колонах вселюдських святинь?
Баракова церков, убога і мрачна, як вертеп або катакомби, се місце скорбної народної призадуми. Мороз, як лютий ворог, наступає на світ, вихор постогує в бовдурі, голодна розпука блудить блудом по білих полях... Багатьом розстелюється дорога, шлях, писаний властями на холмську землю, — не з поворотом до гнізд любимих, а з тим, як глід, обглоданим комірним між чужими, у снігових западнях.
То тіні вічевиків коливаються під чорними маревами церковних сволоків, а голоси дрижать поривами втіхи й відвагою одчайдухів:
 — Лиш би на волю! А там — Різдво в рідній сторононьці!
Чийсь чуйний голос веде за руку над проваллям:
 — Тим, що матимуть змогу вдарити собою на захід сонця, буде там трохи хліба...
 — Ті ж, що підуть у той бік, де воно сходить, не переб'ються крізь єгипетські язви свого часу...
О стократ плідна скибо Данилова! Веселі твої плугатарі вертають до тебе, та не з піснею жайворонка над головами. Танком обідраних страховищ вони брестимуть снігові сугроби по холмській рівнині й померших діток лишатимуть по шляху воронам. А в Різдвяну ніч, повну голодних привидів, вони, сердечні, не стануть кидати куті під стелю старим добрим богам минулого, лише стежитимуть банно в просторах за островами правічних лісів, де днина кладеться на сон, і питатимуть себе:
 — Де зоря... хліба?
Тоді ж у тьмяній стужі поснуть по хатах діти, у голів, близенько, щоби хто не відняв, книжечка, дарована в неволі, заялозена на краєчках і почеркана куклами, але здала... А отсих книжечок, благовісників, тисячі на волинській руїні.
Цитьте... глядіть:
Сяйво у тьмі!

З КНИГ ВИГНАНОГО НАРОДУ

Дві голови оперлися об себе і так остали. Одна дитинна ще, з овалом весни, закосиченої барвінком. Друга завита в чорну хусту, спіла, з смаглими тонами, летючими від очей на щоки, проймаюча пошаною голова борця. Як світлом, била вона чужий зір своєю прегарною гордістю, що двигнула вгору, крихітку болюче рівні, молоді брови. В обох головах щось невловиме, щось без названня й немов неістотне, що, однак, повторювалося тут і там як оксамитне лісове ехо.
Сестри.
Топаз розтрощений на пил, алеї осінніх борів... Перелітають гаряче-руді тіні дерев, і далеч жовтіє, як димне скло.
 — Моравські Білі Церкви!
 — О, які ж простори! — журливо припідняла голову молодша. Захоліталися ясні ниточки волосся над висками, з хистким світлом на обводі кожного кружальця. Склала руки на колінах і дивилася на перстень з заліза на мізинному пальці.
 — Людська земля, як має бути. А ми ступимо на свою, то кождий крок страхливий. Як у той гріб тягне зажива, гей!
 — Здалека будете, дівчата?
Злопотіли словами, як голуби крильми.
 — Пані наші? Сусе! Ми з Ямниці, від Станіслава! Де їдемо? На Морави, до пана жонца! Корови наші тримає. Ми по корови. Тройко їдем: ще сей хлоп осьдечки, по-німецьки з панами годен бесідувати. Нас громада післала, на свої кошти ніби.
 — Підмогу ви вже дістали?
 — О, ще не прийшла підмога, ні! — заперечила молодша. — Нарід гине на своїй землі так само, як загибав на чужій. Хто з того журбу має?
 — Священик повинен у селі провід дати.
 — Нема у нас нікого! Був такий москвофіл, аж витріщився, але мусів тікати. Дуже, кажуть, плакав з амвона, як виходив геть. «Зла рада, діти, до чого привела!» — говорив. Так каявся, як перед сконанням.
 — А маєте ви дозвіл тоті корови у пана відобрати? Папери маєте?
 — Славити Бога, є! Ми ж із-за них цілий тиждень поневірялися по Станіславі. Та ми там по всіх дорогах прокльони полишали! До староства, до адвокатів, до всячних панів, де лиш хто сказав, всюди-смо були. Пани кажуть: «Ми стараємося, людоньки, ми стараємося з цілої сили!» А то така сила, що нарід ходить і плаче попід мури. Кожний обіцяє: «Я то вам зроблю, я годен, лиш будьте терплящі...» А піде — нічого не видно!
Осміхнулася гірко:
 — З самого понеділка зачинали-смо, панечко... Не було де ночувати, то ми всі купою на улиці перед староством у дощ і слизоту полягали. Як ті собаки, що від ґазди відпуджені... На другу ніч шандар нас поперед себе: и коршмі за містом висипав на долівку. І дранки розстелити не було! Прийдемо рано до канцелярії такі зажурені, аж чорні, а панна поперекидає папери: «Нема, — каже, — не прийшло!» Вийдемо звідти, з сил падем, чисто птахи у сильце полапані. Панові руку подають, жида сідати просять, а ти, хлопе, стій у порога, ва-руй!

Блиснула по-вовчому білими, як сир, зубами, а потім, кермуючи словом, мов тонами сопілки, співно, з художніми наголосами говорила далі:
 — Де ж та рада висока? Де обстава за бідним народом? На що вибрані — на що приложені? Правда, ми некультурні, ми темні, але ти, пане, не проклинай, не бий, навчи, як треба вчинити. Ходим, просим: рятуйте! спимо по болотах, їстки не маємо що, жура нам всячна, дні тратим! Худібка без паші на зимівлю остане! Дайте посвідки, пустіть кервавицю жадати! А пан тоді стусана — та за двері... Дасть, ще й наддасть!
Поїзд цокотів рівно, бори, луги і води летіли мимо.
 — Як там ваша Ямниця? Хати стоять?
Розсміялася дзвінко.
 — Стоять, але не хати, а одні ями глибокі... Коли б там упав, остав би навіки у гнилих водах, що не мають куди відплисти... Як смеркне, то ніхто з шатрів ні на крок не посміє, бо се шанці та рови, брусами з колії, порогами, траверсами а ще всячним терміттям приложені... Вода крізь все те світить, як мідиця або совине око. Довколісько Станіслава земля тими ямами зволочена! Як нас привезли на досвітках і купою у полі висипали, то ніхто не пізнав, де він.
Помовчала.
 — Розбрелися люди шукати меж — плач такий учинився! Шукали цілий день, ніхто й росинки в рот не брав. Одна жінка між ямами родила дитину. І я ходила з отсею Катериною та й з дідом, шукала сліду по нашій праці, доки блуд не чіпився нас усіх. Що найду межу, то утрачу, що найду, то утрачу! Сонечко викотилося студене, сиве, гей у димові, а ми над землею слонимося, глядимо... Ступимо крок, вже й яма роззявилася... Божечку, татку! Ще той ратай не вродився, що по сих дірах з плугом на оранку стане! Такий мене часом від того всього туск візьме, така лють, щоби-м годна Карпати веретою носити й сипати у ті прірви, поки б їх не порівняла!
 — Сусе небесний! — шепотом роздумувала Катерина. — Хто ті поля коли обгладить? Хто сю земельку розтріскану до купочки змече? Ой, леле!
 — Де ж ви прихилилися тоді, у першу ніч, з колії?
 — Шандари прийшли та повели нас на одну обіч, де чужі люди побудували собі хижі під зимівлю. Нас дали до такої будки, де ні корови, ні курки, сама баба та й три кірці бараболі. Нас семеро з дідом: мама ще на Хоцню померли, а тато в Албанії — діти за мною шнурочком поміж ями, шнурочком... Баба як приглянулася — та об поли руками: «Казали, п'ятеро вас буде, а то, гляди, семеро причвалало!»
 — Тільки що вона се слово, я Марію на одну руку, Андрійка на другу, закутала хусткою ноги обом, щоб не ворушилися. Виджу яму вперед себе і просто туди. Баба навздогін, баба в крик: «О, любі мої! Та нащо ж топити?»
Дишу важко, зубів не роздійму. «А нащо ж ви, — кажу, — убійнице, жадаєте, щоби нас п'ятеро було?»
 — Ви ще побіч сеї жінки живете, Анно?
 — Ні, розійшлися. Гірко було. Взяла я з отсих засіків декілько там пеньків, поставила з дідом та з Катериною хатку. Принесла глини й вапна зі Станіслава, обмастила, побілила, скрізь як на Великдень чистенько. Від ґердана відняла хрестик, над фірточкою повісила. Хто прийшов, дивувався. Тепер вже всі такі хатки поклали.
 — А я виджу, що Анна порається, зараз піч оборудовала, дідові ослінчик злагодила, — здержливо раділа Катерина.
Попри наш поїзд з грюкотом перелетів тягаровий. Із-за решіток видно було великі голови корів, лиснючі очі ніби повні сліз.
Зірвалися з місця в один раз:
 — Дивися, Анничко, отся красенька зовсім як наша! Чи хоч жива тота люба худібка до сих пір? Чи хоч жива, Аннице?
Темінь осотувала намучену душу. Місяць вбирав у срібло задуманих людей. Сестри оперлися об себе, кріпко, з довір'ям, і стихли в півсні. Господар не спав.
 — Прерау! Після моравської Трібау пересадка (нім.).
Ніч стояла глибока. Тінь мовчазного ґазди, обкутаного хустою у поясі, заворушилася і двигнула на весь ріст.
 — Катерино-о! Анни-це!
Встали в сю мить, свіжі, привітні, трохи тільки ніби з похмілля колихалися їх ставні фігури. Закинули на плече мандрівні клунки, розпрощалися осміхом і пірнули безслідно у чорну юрбу.
Незнані сестри, добрі, як білий хліб, приязні, наче сміх весільного решета, як люблю я вас! Ви кожний труд, хоч би найкривавіший, заквітчаєте весняним розмаєм, хрестиками ваших ґерданів приневолите жити саму руїну. Зате ж у могутнім під'ємі, що розбурхає колись спутані сили народу, ви будете — не останні!

НА НОВОСІЛЛІ

Рік тому Іван Соколюк стояв півживий на от-сьому ж полі, що й досі розчепірене проти неба чорними бовдурами ям і викрутів. Десь там на ньому находилася і його пайка-годувальниця, та провалля видерті стрільнами проглотили старі хлопські межі.
Банував недовго. Каринтська ріка, що стала могилою його молодої жінки і двох дітей, котить свої зелені води над половиною його життя.
Друга ж половина попереду.
В тогідне літо між вирви і траншеї жбухнули тут з залізниці простоволосою юрбою поворотців... Якими ж хмільними обіймами заплели вони землю, злітаючи з чужими на її лоно! Яким дивовижним акафістом над страхіттям її ран!
Сутеніло піднебесся, мов на останнім судищі, і далеч завивно стогнала.
Вона ж простерлася їм до ніг, косовицею червоною запекла, як під богами на лаві.
Рік тому.
Обтер краплистий піт рукавом сорочки. Чоло знялося полум'ям міцного враження. Зі спокійною силою глянув перед себе.
Після шумної липневої бурі, що пронеслася ніччю, над подільською рівнею ликував ранок без порока. Все в ньому було побідою: від перших летів бджіл і вигукування тріщуків у вирятуванім від загибелі яворовім гаю аж до з'ясованих доцільних голосів людського дужан- ня з судьбою, що неслися по росі від землянок і траншей.
Чоловік стояв сам один на просторій прилуці, опертий одним боком об колишню цісарську дорогу, зорану колесами тисячі фургонів. Ржавий пил чи трухла кров вказували, кудою недавно з реготом гнала смерть.
Другий бік прилуки доторкав передмуханого гаю з ясним узбіччям. Місце було серединою втоптане, вирівняне й затягнене під новосілля.
Зав'язано зруб. Трам'я з яворових ціляків, з прорізом, розіціпленим в проміння, ніби візерунком богомогутнього сонця, з підсуненими під прогалини гострицями кременю, очеркало хижу, комору й хороми. В шкалубинах, на кожнім перехресті бервен палахкотіли під вітер чорні ладінки овечого руна й блискучим краєчком, як у старовину, блимав срібний гріш.
Осторонь попеліло спаленисько. Між вовчі ягоди і тою стріляв чорний силует димаря. Челюсть печі обірвана до половини, як зубом собаки, розчертожилася на всю ератичну ширину. У челюсті повис клаптями бородатий копоть і так остав.
Оподалік, посеред вогких від роси повісем лишків і дерлибану лежало дерево, звалене колись громом та обсмалене в небесному огні. Воно співало й собі про тріумф обновленого життя своїми молодими липкими гонами, що втішно паростилися з-під завмерлої кори.
Тут же зараз із сутінку зозулиних черевичків, осетня й медульки світили білими пасмугами кетяги біждерев- ця. Своїм гострим церковним ароматом вони нагадували щось тужливе й любе, утрачене навіки. Історію сільського Успенія, як дише в отсім жалібно-пахливім зіллі, вирослім на жертвенній крові.
Се був останок хатнього зільника, плеканого під купіль покійним дітям тими самими руками, що спочили в повазі вічної неділі між нетри каринтських глибин.
Чоловік обернувся туди і наслухував. У нього було закурене злиднями обличчя, коротко стрижений вус, запалі щоки, а на них дві поздовжні вижолобини, різко намічені й зловорожі, як від ударів батога.
Здавалося йому в одну хвилю, що з запущеного зільника йде на нього чулий подих, далекий шепіт, повість про когось, що томиться в пустці сам один.
Ні — се тільки тоя моргнула сапфірно-жовтим оком, ніби натякнула про якесь особливе знання, заправлене смертю.
Затужив болюче і подумав, чи не слід заглянути у хату? Теплим приливом чуття згадав свою другу, торік звінчану, жінку. Безрідна, як він, весела, як птаха, з піснею на устах в'язала гніздо попліч нього.
Глянув на світ: небо розгорталося з сизого у голубе. Кочовище гомоніло глухо відгуком нестримної роботи. На старих окопах, ржавою лінією виведених в простір, увихалися змаргані, напівобдерті та немов залізні люди. Вони возили й носили землю з сугорбів, що задержали ще сліди тупо вбитих у м'якоть гармат. Зсипували в ненаситні горла ям купи груди, перемішані з кістками мерців, з череп'ям і маками. Двигали клеци в три рази свого росту, самі розгойдані над вирвами, як стебла, носили за пазухами глину, тягнули у веретах пісок і каміння аж там, де край знівеченого села химерною полосою зелені чарувало безпечне місце.
У той раз ясненька днина розсипала повні жмені жари. На убочі побіля землянок плигали, як іскри, крілики, колоколили овечки, розбивали мерву шурпаті кури. Червонобока коровиця витала блакить протяжним ревом, відбитім високо в повітрі. Хтось співав з усіх щирих сил.
За Соколюком була добра пайка роботи, коли із-за круглястого кертовиння горбів, оброслого лободою й пирієм, вихилилася чорноволоса жінка в зеленій квітчастій вибиванці. Білий ковнір сорочки світив гладдю вкруг її смаглої шиї.
Вона йшла зовсім поволі, наче у застанові над чимось незвичайним. Малу голову, легко загорнену у хустку з голубою стрижкою, подала убік — трохи стомлено. На її плечах торчала верета, повна нажатої трави, ще у туго підітканій за стан запасчині несла щось, гей скло.
Вертала, видно, з діброви за селом, із пашнею для корови. З важкого оберемка сипалося понад її рам'я зелене клоччя хабаззя і квіток.
Чоловік вибіг квапно назустріч її, дивно торкнений у серце, але вона вже була на новосіллі, з щасливою втомою зовсім блідих уст говорила щось, чого ніяк не міг морозуміти, а тоді розвернула запаску й показувала оголомшеному... голісіньке, у м'ячик стулене дитя.
Вибралася за травою зараз тоді, як він вийшов із хати, трохи далеко, правда, і воно вродилося там, у ялівці іа дібровою, як зайченя... Трави було шкода, закинула на себе, малого в подолок — і гайда!
Сміялася мов крізь імлу — ні, се тільки її чорнокрилі очі сміялися крізь утому одною-однісінькою іскрою в глибині...
Прочумався як стій, метнув собою спершу, гей сліпма, та аж тоді торопливим рухом помочі розплентав тугий узол верети, що звергла йому до ніг пахливий дощ. Тоді ж у дурмані несподіванки він пригорнув до своїх грудей тепле довірчиве жінчине лице, готов сміятися теж, але тільки заплакав одними судорогами уст, як чоловік сильний.
Маріє... зозулько... перемого!
Ймив хлопця у порепані руки чорнороба, підніс проти золотої ватри, що на небі, і п'янів суто чаром новосілля:
До нас за стіл, гей, новісінький талане!
Дитя кричало з усієї сили здорових, як дзвін, грудей.
