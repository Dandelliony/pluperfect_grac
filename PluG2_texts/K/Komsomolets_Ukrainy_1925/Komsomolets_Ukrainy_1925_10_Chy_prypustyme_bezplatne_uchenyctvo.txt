У звязку з загальним піднесенням господарчої міци країни нині особливої ваги набирає перед організацією ЛКСМУ питання про втягнення молоди в кустарному виробництві. Кустарне виробництво може принести величезну користь: по-перше, як у загальній боротьбі з безробіттям серед молоди, а по-друге, до де-якої міри вона сприятиме підготовці кваліфікованої робочої сили. Звідсіля за потрібне вважати, як найбільше посилати підлітків безпосередньо до кустарного виробництва.
Як переглянути відомості статистичного управління, то можна побачити, що кустарне виробництво на Україні в довоєнний час нараховувало всіх кустарів 987.000 чоловіка. Нині, за даними «Сільгосподара» кількість сільських кустарів та ремісників дорівнює 410-420 тис., а міських кустарів — 120-200 тис., взагалі кустарів нараховується 600.000 чоловіка. Тепер, як навести цифри втягнення молоди в кустарне виробництво, то треба буде відмітити, що в цій галузі союзної роботи є де-які прогалини. От приклад: у червні місяці 1925 року по Україні спілка надіслала до кустарів 846 підлітків, у липні — 775 підлітків, у серпні — 784, а у вересні — 266, всього-ж по 15 округах спілка надіслала 2517 чоловіка підлітків, що складає 0,4% із загальної кількости кустарів.
Це слабе втягнення молоди в кустарне виробництво пояснюється тим, що спілка що до встановлення заробітньої платні для підлітка займає до-деякої міри неправильну лінію. Було встановлено високу заробітню платню, що сягала по окремих профспілках від 18 до 23 карб. 50 коп. на місяць, а в окремих місцях навіть до 32 карб. Крім того, ріжні начислення на кустарів були дуже великі й вони доходили від 15 до 18%. Кустар не мав ще тих пільг, що йому надавались у РСФРР, як користання комунальними послугами, пільгами підчас прийому його дітей до школи та правом голосу при виборах до Рад. Це призвело до того, що тепер низка організацій, починаючи з ВУРПС’у й кінчаючи кустарним об’єднанням, порушують питання про введення безплатного учеництва.
На їх думку безплатне учеництво в кустарному виробництві для спілки матиме немало реальних у цій галузі досягнень: по-перше майже вся безробітна молодь буде направлена до навчання, по-друге спілка дасть життьові перспективи всьому підростаючому поколінню й буде готувати належну кваліфіковану силу, що так потрібна для виробничих сил країни.
На це питання спілка відповідає, так: безплатне учеництво в кустарному виробництві неможливе. Бо коли ввести безплатне учеництво в кустарному виробництві, то цим саме спілка поставить під загрозу законоположення про працю молоди й виробництво спиниться в такому стані, що вона буде конкурувати з держпромисловістю. За таким станом неможливо говорити про раціональне використання праці підлітків.
Які-ж заходи пропонує спілка до втягнення більшости молоди в кустарне виробництво.
Ці заходи полягатимуть в тому, що в перший період навчання встановлюється лише харч та помешкання, а за друге півріччя встановлюється заробітня платня держмінімуму. Що до окремих кустарів, у яких прикре матеріяльне становище, треба встановити заробітню платню нижче держмінімуму. Зате заробітня платня підлітка збільшується на початку другого року навчання, як тільки буде підвищено кваліфікацію учня.
Разом з цим треба цілком відмовитись від великих начислень на кустаря. Начислення мусять бути мінімальні. Соціяльне страхування підлітків в перший рік навчання в місті не є обов’язкове й лише напочатку другого року навчання воно буде провадитися за пільговим тарифом. На селі воно теж не обов’язкове, але спочатку другого року навчання, встановлюється спеціяльна умова поміж кустарем та учнем, де підкреслюється такий пункт, що на випадок хвороби учня кустар зобов’язується давати йому допомогу протягом двох місяців. Крім того, на кустарів повинні розповсюджуватися права користування комунальними послугами, пільгами підчас прийому їхніх дітей до шкіл, правом голоса на виборах до Рад.
Усі ці вищезазначені заходи матимуть велике значіння як зогляду забезпечення матеріяльних інтересів учеництва (держмінімуму), підвищення кваліфікації, так і в справі зменшення безробіття й втягнення молоди до кустарного виробництва.
