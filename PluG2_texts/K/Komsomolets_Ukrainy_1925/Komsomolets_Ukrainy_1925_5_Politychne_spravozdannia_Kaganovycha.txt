Наша селянська політика.
Інтенсифікацією сільського господарства ми підсилимо процес кооперування й втягнення бідноти до кооперації. Маленька справка: тепер при засіві під буряки 50% довоєнної площі маємо 425.000 кооперованих дворів на Вкраїні; очевидно, що при повному відновленню цукрової промисловости процес кооперування охопить до мільйона дворів, себ-то одну п’яту господарств України. Зміцнення инших технічних культур та звязане з цим підвищення товаровости господарств також викличе потребу в кооперуванню сільських господарств. Тому ми й кажемо, що проблема інтенсифікації сільського господарства має не тілько економічне, але й велике політичне значіння.
Безумовно куркулі зростають. Не треба зменшувати цей факт; треба боротися з усякою спробою заперти його, з усякими спробами довести, що це дурниця, вигадка і т. и. Але одночасно з цим треба боротися і з протилежним ухилом, з панічним прибільшенням ролі куркуля. Ми повинні раз на завжди встановити, що куркуль визначається не тілько розмірами засівної площі, але й багатьма ознаками, а саме — культурою й технікою обробки землі, кількістю реманенту й засівної площі. Тільки так треба підходити до визначення куркуля. Куркулі складають од 3 до 4%, а по де-яких районах і 5% селянського населення. Ми це бачимо й знаємо, ми слідкуватимем за їхнім зростом і за різними змінами в зазначених числах.
У своїй політиці на селі ми виходимо з основної тези, що середняк лишається центральною постаттю на селі. Багато де-хто може мати неправильну думку, ніби то ми, називаючи середняка центральною постаттю, вважаємо його за кращого від решти груп селянства. Така думка цілком неправильна. Ми, як ленінці, визначаємо середняка по економічних ознаках і тому ми заявляємо, що на селі досі середняк складає основну масу селянства, що середняк, це стала господарська частина села, з якою ми повинні працювати і з якої ми повинні виходити будуючи свою політику, йдучи правильним ленінським шляхом. Правильний ленінський шлях це означає — реально ставитись до настроїв села, не прибільшувати значіння фактів, не піддаватися паніці, вести економічну боротьбу з куркулем, протиставити йому кооперацію, колгоспи, раду, куди куркуль не має права обирати, організовувати бідноту й, нарешті, допомогти бідноті встановити міцний союз із середняком.
Товариші, ми не можемо тут вам сказати, що ми досягли на Вкраїні повного ефекту в нашій селянській політиці. Але ми можемо заявити, що ми сумлінно, по більшовицькому, по ленінському день за днем вели ту лінію, ту політику, що її накреслила 14-а партконференція. (Оплески). Надалі ми будемо вести цю політику трьома головними каналами: 1) через кооперацію, 2) через колгоспи і 3) через сільсько-господарський кредит. Ці три основні знаряддя мають допомогти нам зменшити економічну міць куркуля й реально допомогти бідноті й середнякові. В цій царині ми маємо деякі посягнення. Сільсько-господарська кооперація збільшила свої обороти, число членів, об’єднання у сільгоспкооперації, також збільшилося. Але ми повинні поруч із цим сказати, що в царині кооперативної роботи ми маємо багато хиб і одною з найсерйозніших хиб є відсутність кооперативної громадськости. Тов. Сталін у своїй статті до Жовтневих роковин писав: «Просто розвивати кооперацію тепер уже за-мало. Ми повинні утворити кооперативну громадськість». Саме ця кооперативна громадськість повинна буде втягти сотні тисячів селян до активного будівництва.
Поруч із питанням про кооперацію ми повинні поставити питання про колгоспи. Чому ми ставимо колгоспи, як велике політичне завдання. По-перше, тому, що це найближча до соціялізму форма сільського господарства, по-друге тому, що вихід для безкінної бідноти тільки в колгоспах. Наша кредитова система на селі вимагає дальшого розвитку. Ми збільшуємо капітали нашого українського сільгоспбанку, але цього за-мало.
У царині зміцнення розвитку колгоспів перша роля належить комнезамам. Усі розмови про те, що ми реорганізуючи комнезами немов ліквідуємо їх, звичайно неправдиві й несерйозні. Усе це нісенітниця. Ми вважаємо, що комнезами повинні зробитися піонерами в справі оживлення колгоспівського руху, у справі об’єднання бідноти. Це реальна допомога бідноті. При Політбюрі ЦК виділено спеціяльну комісію для економічної допомоги бідакові. Комісія повинна буде накреслити й розробити конкретні заходи до реальної справжньої допомоги селянству. Поруч з цим ми повинні звернути серйозну увагу на землевлаштування. Ми повинні сказати: партія давала загальні вказівки що до землевлаштування, але близько до цих питань вона не підходила.
Наше внутрішнє політичне становище.
Нове в політичнім становищі нашої країни за останні півтора років є як раз те, що ми спостерігаємо загальну політичну активність. Поруч з активністю робітників і селян, ми констатуємо класову активність буржуазії, непманів і глитаїв, що де-далі зростає. Непман і глитай уже не задовольняються тільки процесом первісного нагромадження. Вони хочуть брати участь у політичнім житті країни і ви не раз почуєте з боку глитая або крамаря міркування про те, що вони хотіли б вибирати, бути повноправними громадянами республіки. Вони навіть не заперечують Радянській владі, дайте їм тільки права.
Звичайно, про ніяке поширення в бік рівноправности, про ніяку волю та демократію для глитаїв і непманів не може бути й мови. В цім і полягає політика пролетарської диктатури.
Власне кажучи, ми мусимо констатувати, що за останні півтора роки ми спостерігаємо зміцнення політичної стійкости країни, значно більше, ніж раніш. Завдяки нашій селянській політиці ми, повернули мільйони мас, особливо за останній рік, рішуче на бік Радянської влади. Основне політичне становище країни міцніє. Два основні класи, що на них ми спираємося, робітники й селяни — наблизилися до партії, до Радянської влади. Довір’я до партії безумовно зміцнилося.
Становище робітництва та селянства.
В нас крива лінія зарплати йде вгору, а в Европі крива падає. В нас зарплата ще не досягла передвоєнного рівня, але наш ідеал не передвоєнний рівень, бо передвоєнний рівень нам мало скаже. Ми прагнемо підвищити реальну зарплату робітника в міру зросту його культурних потреб. Цього року ми досягаємо 90% передвоєнної зарплати. Поруч зі зростом зарплати ми вживаємо заходів до поліпшення побуту робітників. В нас провадяться загальні відраховання від прибутків виробництва до фонду поліпшення побуту робітника.
Головний правильний підход до заробітньої плати полягає в тім, щоб зарплату підвищувати в міру зросту продуктивности країни. Поруч з цим ми повинні сказати, що тепер головну вагу мають питання цін на товари, питання постачання робітників.
Переходячи до становища селянства, я мушу сказати, що постанови 14-ої партійної конференції розвязали деякі важливі питання. Вони дали змогу поліпшити стан селянства. Ми знизили їм податки, дали селянству частину лісів. Чи буде мати рацію той товариш, що докорятиме нам за те, що ми забили бідноту. Досить подивитися на цифри й матеріяли з цього приводу, щоб пересвідчитися, що ми допомагали бідноті. Але вся справа полягає в тім, що ми допомагали бідноті не так як треба, рівняючи до потреб цієї бідноти. Біднота, що має споживче господарство, жила частково за рахунок розглитаєних господарств.
Ми повинні знайти вихід, щоб полегшити стан бідноти частково тим, щоб піднести бідняцькі господарства через колгоспи, а також індивідуальною допомогою тим селянським господарствам, що виявляють господарські способи відродження, зросту й розвитку. Ми мусимо свої заходи допомоги відносно бідноти розвивати по лінії кредиту, по лінії створення спеціяльних фондів.
З ініціятиви українських комуністів, ми на пленумі ЦК РКП порушили питання про організацію спеціяльного фонду допомоги бідноті. Цю пропозицію ухвалено. Звичайно, фонд поки-що невеличкий. З цього фонду ми не зможемо відразу реально, швидко допомогти бідноті. Але ми сподіваємося, що кожного місяця, кожного року допомога бідноті більшатиме. Партія розуміє вагу цього і партія вживатиме відповідних заходів.
Зріст активности мас.
Тепер ми спостерігаємо безперечний зріст політичної та громадської активности трудящих мас. Досить зазначити те, що передплата на селянські газети підвищилася за останній рік з 60 тисяч до 225 тисяч примірників. Це не балачки. Це вже реальне виявлення політичної активности селянства. Партія звертає увагу на цей зріст активности основних шарів населення. Але все питання в тім, що методи нашої роботи не цілком відповідають потребам цих мас. Ось чому партія поставила питання про зміну методів своєї роботи.
Я коротко зупинюся на головних моментах, звязаних з оживленням профсоюзів. Треба досягти, щоб кожний робітник вважав профсоюз за найближчий, найважливіший орган, чого, на жаль, у нас досі нема.
Цього становища можна досягти тільки в тому випадкові, коли профсоюзи перестануть ототожнювати себе з хазяйственниками, коли вони конкретно захищатимуть побутові інтереси робітників.
Ту саму лінію ми запроваджуємо відносно комнезамів на селі. Коли ми реорганізували комітети незаможніх селян, ми ставили собі за завдання знищити ті перешкоди, що заважали залучити середняків до радянського будівництва та умови, що за них невеличкі групи селян-незаможників, об’єднавшися в комітети, не давали ходу середнякам. Звичайно, що за таких умов середняки не вважали ради за свої органи влади та йшли в обійми глитая. Тому було поставлено питання про зміну методів роботи КНС, про зміцнення комнезамів, як добровільних організацій, що повинні вкупі з середняками працювати в радах, кооперації і т. д. Реорганізацію комнезамів не треба вважати за бажання зкривдити бідноту. Про це не може бути й мови.
Ми поставили також в усій ширині питання про переведення революційної законности. Ми загострили на Україні питання про революційну законність, однак, не тому, що в нас справа стоїть гірше, ніж в наших республіках. Ми вважаємо, що зміцнення революційної законности тісно звязане зі зміцненням керовництва масами.
Нарешті, товариші, особливої ваги набирає питання про молодь. Питання про комсомол буде освітлено в спеціяльнім докладі, а тут я обмежуся загальними принципіяльними вказівками.
В першу чергу важливо підкреслити, що треба зміцнювати свідомість серед молоди, свідомість того, що партія керує комсомолом. Думки про нейтральність комсомолу або про рівноправність, це думки неправильні, що призводять до відірвання молоди від партії. Партія мусить одверто сказати, що вона розуміє вагу молоди та що партія працюватиме над зміцненням комсомолу й не допустить відірвання комсомолу від партії. Все це ми повинні досягти заходами ідейного політичного впливу, заходами, що виявляються в максимальній увазі партії до молоди, прихильнім відношенні партії до цього міцного резерву партії. Ми будемо домагатися того, щоб комсомол був міцною позицією більшовицької партії, якою він був до цього часу.
Наші успіхи в національній політиці.
Тепер я перехожу до національної справи. Я вже сказав, що національне питання має величезну вагу з погляду керовництва масами.
Товариші, в галузі українізації ми маємо за останній період значні й серйозні досягнення. Я не буду наводити багато цифр, бо вистачить сказати, що в нас є 70% українізованих шкіл соцвиху. Правда, школи профосвіти та вищі школи ми не могли ще українізувати навіть наполовину, але це тому, що в нас не вистачає вчительського персоналу. Проте ми зробили в цій галузі значний кров уперед: технікуми українізовані на 39%, профшколи на 25%, школи батрацької молоди на 45%. І в галузі політично-освітньої роботи наші досягнення в галузі українізації теж значні. Так, наприклад, з 11.000 шкіл лікнепу, що були в 1925 році, 76% українізовано. Коли ми візьмемо школи малописьменних, то й вони на 40% українізовані. В безлічі инших галузів, як клуби, бібліотеки, наші досягнення теж значні.
Ми, звичайно, визнаємо, що в нас ще не все зроблено й кажемо, що надалі ми розгорнемо ще більшу роботу. Поруч з українізацією ми здійснюємо велику діяльність серед нацменшостей. Принципи нашої національної політики здійснюються повнотою, як відносно руського, польського, єврейського, татарського, болгарського та инш. населення.
Закінчуючи питання про національну політику, дозвольте ще раз сказати, що ми повинні в своїй подальшій роботі зміцнювати й ті позиції, що їх ми вже здобули, та опанувати їх не тільки мовою, а й культурою. Досі частина української інтелігенції на чолі з Грушевським силкується монополізувати представництво в українській культурі, зокрема проф. Грушевський, як історик, що досліджує історію, силкується пройти повз такого факту, як велетенський період розвитку Радянської влади. Ну, щож, історія пройде повз нього. Вона його залишить і вже залишила з-заду. (Оплески).
Ми сподіваємося, що надалі успіхи в галузі національної політики будуть ще більші.
Становище партіі.
Цифрові матеріяли й факти, що показують зріст нашої партії, викладе в своєму докладі тов. Клименко. Я хочу зупинитися тільки на тім, що питання зросту партії мають величезну політичну вагу. Пригадаю, що в нас був такий період, коли робітничий шар у партії був дуже тонкий. Тепер же соціяльний склад партії настільки зміцнів, настільки покращав, що робітники складають 72% всієї партійної маси. Ми мусимо й надалі провадити роботу в справі залучення робітників до партії.
Ми маємо також значні досягнення в справі політичного виховання нашої партії. Ми зробили величезні кроки вперед в справі виховання партійної маси через школи суспільнознавства. Рівночасно треба констатувати великі успіхи в справі здійснення внутріпартійної демократії. В нас ще залишилися елементи старих урядовців, вигуки залякування, манери кожну практичну вказівку зводити на нівець. Такі хиби в нас є. Але в цілому внутріпартійна демократія в нас переводиться досить твердо.
Переходячи до питання про ідеологічні ухили в нашій партії, я мушу сказати, що ми за відчитний період вижили ухил названий троцкізмом. З боротьби з троцкізмом ми мусимо зробити такий висновок, а саме: досвід цієї боротьби довів, що партія настільки міцна, що вона легко без труднощей відбила цю атаку. (Оплески).
Висновки й завдання партії.
Тепер, товариші, я переходжу до висновків. Які основні висновки з нашого основного становища й які завдання, що стоять перед нами в найближчім часі.
Перший висновок, — головний шлях, що ним ми прямуємо — це шлях прямування до соціялізму. На цим шляху ми зустрічаємо вже й будемо зустрічати й в майбутньому великі труднощі, але не вважаючи на ці труднощі ми не будемо вагатися та сумніватися, а вперто будуватимемо соціялізм і це будівництво доведемо до кінця.
Другий висновок, — головна умова успіху цього будівництва — це дальший зріст великої тяжкої соціялістичної промисловости та транспорту.
Третій висновок, — ми мусимо далі вчитися торгувати, давати населенню товари хутчіш і дешевше.
Четвертий висновок, — економія. Економити на всім: на держапараті, на виробництві, пам’ятати про селянську коняку, що про неї говорить Ленін. Зменшувати, звужувати апарат, економити зайву копійку, відкладати її на наші виробничі потреби.
П’ятий висновок, — переводити твердо в життя постанову 14 партійної конференції, розгортати далі виробничі сили країни, не допускати сіпання, хитань і паніки в нашій селянській політиці. Даючи напрямок і керуючи зростом селянського господарства, кооперуючи його, й таким чином скеровуючи його в соціялістичне річище. Протиставити глитаєві економічну міць Радянської держави та кооперації й пам’ятати, що середняк — це центральна фігура на селі.
Шостий висновок, — пам’ятати й не забувати, що бідняк наш найближчий союзник на селі, наша найближча підпора. Тому треба якомога допомагати незаможникові, та дати йому змогу негайно й рішуче полегшити свій стан. Роботу треба вести планомірно, твердо, постійно допомагати, працювати над цією, справою через колгоспи, кооперацію та кредит.
Сьомий висновок, — заробітну плату підвищувати відповідно до зросту виробничих сил країни. Працювати над поліпшенням побутових потреб пролетаріяту, працювати над ослабленням житлової кризи в країні, зменшенням безробіття, полегшенням скрутного, инколи занадто скрутного, стану безробітних.
Восьмий висновок, — успішно закріпити керовництво партії масами при максимальній самодіяльності цих мас, оживити профсоюзи, охопити ради, успішно закінчити реорганізацію комнезамів, залучити до радянської роботи жінок, особливу увагу звернути на молодь і сприяти зміцненню Червоної армії.
Дев’ятий висновок, — в національній політиці працювати глибше й зміцнювати наші позиції, ідучи від перемоги до перемоги. Зміцнити, створити кадри марксистських, ленінсько-витриманих українознавців, опанувати культурою та мовою. Одночасно забезпечити права національних меншостей.
Десятий висновок, — подальший зріст партії провадити шляхом залучення кращої частини робітників, що близько стоїть до партії, збільшуючи безупинно число робітників від верстату. Одночасно вербувати до партії кращий елемент бідноти та найближчі нам частини середняків.
Нарешті, товариші, найважливіше за все, — триматися твердо ленінської більшовицької лінії. Це повинно виявитися в тім, щоб не допускати ухилів від селянської політики, щоб зміцнити внутрішню певність в успіхах будівництва соціялізму, щоб боротися з хитанням у партії, не заплющуючи очей на труднощі. Разом з тим боротися з недооцінкою успіхів наступу соціялістичної промисловости на инші елементи нашого господарства й боротися з прагненнями недооцінювати плани Леніна відносно кооперації. З другого боку, головну увагу треба, звернути на те, щоб боротися з міркуваннями про переродження нашої партії. Ми повинні провадити політику демократизму в партії, з одночасним повільним систематичним виживанням тих ідеологічних ухилів, що ще спостерігаються в окремих осіб і, мабуть, груп у партії.
Закінчуючи доклада, дозвольте тут сказати, що при переведенні цих «завдань» українська організація має повне право заявити ЦК РКП і всій нашій партії, що ми будемо в перших лавах стійких, міцних як криця й витриманих ленінців, будівників соціялізму не тільки в нас, але й по всьому світі, (бурхливі оплески, всі встають і співають «Інтернаціонала»).
