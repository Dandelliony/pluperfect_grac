Минуло 20 років з того часу, як робітники та селяни колишньої царської Росії зі зброєю в руках стояли до активної боротьби з поміщицьким ладом. 20 років минуло, як відбулася велика генеральна репетиція, що поклала початок новому етапові робітничого революційною руху. Тоді пролетаріят одностайно виступив проти царських утисків і організованими лавами йшов на барикади. А по широких просторах самодержавної Росії селяни руйнували поміщицькі маєтки, намагалися знищити ненависний їм поміщицький лад. Та не було єдности між робітниками та селянами. Не допомогло селянство пролетаріятові, коли той, знесилений в боротьбі, вмирав на барикадах під копитами козацьких коней, гинув на шибеницях та переповнював собою царські тюрми. Не було ще тоді такої міцної робітничої партії, яку ми мали 17 року. Соціял-демократія 1905 року в своєму складі мала величезну кількість меншовиків, які протистояли збройному повстанню. Навіть такий відомий «батько руського марксизму», як Плеханов висловився тоді, що «не треба було братися за зброю».
І тільки більшовицька частина соціял-демократії на чолі з тов. Леніним, і під його ідейним практичним керовництвом жорстоко викривала зрадницьку політику меншовизму й кликала пролетаріят на активну боротьбу. Та через неув’язку робітничих страйків із селянськими повстаннями, через розпорошеність та неорганізованість повстань у війську через слабе керовництво з боку партійного центру, — революція 1905 року була затоплена в крові повстанців. У цій справі російським поміщикам допомогли чужоземні капіталісти. Бо вони мали вже тут свої підприємства, вкладали сюди свої капітали.
Революція 1905 року була роздушена жандарським чоботом. Та не впали в безнадійний сумнів більшовики. Вони дивились на поразку революції, як на тимчасове явище, вони вірили, що після генеральної репетиції, наступить справжня пролетарська революція і що зробить тую революцію пролетаріят укупі з селянством.
Жорстока реакція 1905-08 року, суворе царське підпілля, боротьба з ріжними ухилами в соціял-демократії ще більше загартували більшовицькі лави, вони показали справжнім представникам пролетаріяту, де друг, а де ворог, з ким по дорозі, пролетаріятові і проти кого треба повести рішучу боротьбу. І більшовики на чолі з Леніним не помилялися. Революцію було придушено та революційного духу в робітничих лавах не знищено. Пролетаріят усвідомив свої класові завдання й, затаївши ненависть до поміщицько-буржуазного ладу, готувався до нових боїв.
І коли в 1912 році на далеких ленських, золотих копальнях пролунали зрадницькі постріли царського війська, коли голос розстріляних робітників прокотився по всій царській Росії, — пролетаріят відповів організованими страйками та економічними і політичними вимогами царському урядові. Революційний рух ширився з неймовірною силою. Уже тоді стало ясним, що Ленін не помилявся, коли розцінював поразку 1905 року, як тимчасове явище. Пролетаріят майже був готовий до соціялістичного перевороту.
Та тут царський уряд, бачучи небезпеку встряв у імперіялістичну війну 1914 року. Він хотів задурманити робітничі та селянські маси патріотизмом і погнати їх захищати батьківщину. У цьому царським жандарям допомагали меншовики, що також стояли за імперіялістичну війну. І хоч робітничі маси в більшості своїй і були проти війни, зате селянство легче піддавалося патріотичним закликам і йшло в окопи боротися з німцями. Більшовики-ж хоч і йшли до армії, та мета їхня була инша: пояснювати широким салдацьким масам справжні причини війни, організацію у військових частинах більшовицьких осередків та підготовка салдацької маси до революції. Ця робота більшовиків не пройшла даремно, бо коли 1917 року царський трон було повалено, і буржуазія на чолі з Керенським почала закликати салдацькі маси продовжувати війну до «победного конца», — салдацькі маси відповідали на це братанням з німецькими та австрійськими салдатами.
З другого боку селянство побачило, яке тяжке лихо війна. Бо-ж і досі в нашій пам’яті свіжа та величезна економічна руїна, сотні тисяч побитих і поранених, море сліз, удів і сиріт, десятки тисяч зруйнованих сільських господарств та инші тяжкі наслідки імперіялістичної війни. І повертаючись зі зброєю в руках додому, салдацькі маси, що складались переважно з селянства, пішли поруч із пролетаріатом добивати буржуазні рештки в жовтні так само, як у лютому вони повалили царський трон. Великий Жовтень прийшов за 12 років після генеральної репетиції. Владу захопили пролетаріят та бідніше селянство під приводом більшовицької партії ідейним керовником і проводирем якої був тов. Ленін.
Зараз ми вступили в 9-й рік нашого радянського існування. 9-й рік комуністична партія твердою рукою веде радянський корабель через бурі й грози, вдало обходячи внутрішні й зовнішні перешкоди. Через економічні руїни, що стала спадщиною імперіялістичної та горожанських війн, через жорстоку боротьбу з контр-революцією, через величезні людські жертви, — комуністична партія привела робітників і селян до мирного будівництва. А далі нова економічна політика, розвиток торгового обороту, відродження промисловости й сільського господарства, низка визнань Радянського Союзу боку колишніх ворогів — буржуазних країн. Усе це явилось наслідком великої боротьби трудящих з своїми визискувачами, що точилася на протязі століть.
І сьогодні, коли ми святкуємо 20-тиріччя одного з найвидатніших моментів цієї боротьби, — 1905 рік — ми оглядаємось назад і кажемо: вічна пам’ять тим, хто 20 років тому падаючи під козацькою шаблюкою, волочучи кайдани в Сибір, прокладав шлях до Жовтня 17 року. Хай живе комуністична партія більшовиків, що тепер на 9-му році існування Радянської влади зібралася на свій XIV-й з’їзд, щоб виробити плани дальнішого керовництва Радянським Союзом в інтересах робітників і селян.
