Чималий отой Харківський паровозо-будівельний завод. Кипить, буяє молода радянська індустрія. Що-раз випускає нові залізні велетні, що обійдуть радянські землі з кінця в кінець: возитимуть радянських людей, постачатимуть вчасно село міськими виробами й навпаки. Ще й коней залізних матиме село, дасть їх радянська індустрія. Ці коні заорють межи, оздоблять ниви, тоді селянин наш збере добрий урожай, смачно їстиме і дякуватиме містові.
 — «А коли-ж це буде»?
Буде скоро — каже наше юнацтво. Вже й зараз воно подекуди є. Почну з такого: той Харківській паровозо-будівельний завод має в собі чимало юнацтва. Де-далі юнацтво це навчається працювати, усвідомлювати завдання радянської індустрії, і в наслідок ми маємо вже від нього певні результати: активна участь в будові таких-от залізних велетнів, що в них нині є гостра потреба.
Увійдеш у завод, бачиш кілька засмаглих юнацьких облич, що пильно стежать за рухом свого верстату. Молодий хлопець, але вже поставлений на відповідальну роботу. І робота його посувається поволі вперед. Згодом він набирає ще більшої кваліфікації і в потрібному разі замінює старого робітника.
Комсомольський осередок на ХПЗ великий, має вже кілька років свого стажу. Роботи проведеної ним не перелічиш. Робітниче юнацтво майже зовсім охоплено осередком; і в найближчому часі передбачається охопити всю молодь виробництва. Є спільний з комсомольським заводський клуб — там різні кутки утворені осередком та всякі культурно-освітні гуртки, що регулярно провадять свою працю. Треба відзначити, що так комсомольський осередок у цілому, як і окремий член його з’окрема користуються авторитетом серед дорослого робітництва.
Громадські організації на заводі теж є; участь в них осередку позначається добра.
Вистругують сталеві веретена, маленькі гвинтики, а з них складається окрема частка машини, а там і цілий велетень. Будують юнацькі руки радянську індустрію, підносять промисловість за прикладом старших товаришів робітників і за заповітами Леніна.
«Усе треба вміти» — каже мені один юнак підмайстер, «і працювати, і політику нового життя знати, і старого товариша в роботі поважати».
Повніють зерна, мабуть і колоски будуть гарні, а машина гуде, а станок креше.
