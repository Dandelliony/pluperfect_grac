З самого ранку на пловучій базі істребителів велася гарячкова підготовка. Один за одним підлітали швидкі торпедні катери до бази, брали бензин, масло, бойові припаси, прісну воду й знов гнучкою лавою шикувалися на свойому рейді...
Уночі має бути торпедна атака «ворожої» ескадри. Тому в спокійно розміркованих рухах мотористів та міньорів почувається така напруженість і, навіть, нервовість. У десятий раз перевіряють роботу складних механізмів, випробовують апарати, компаси, та світляну сигналізацію. Тільки запевнившись у тому, що всі машини працюють добре, заспокоюється обвітрена сонцем засмажена команда...
Як прийде ніч, буде зроблено іспит цьому новому загонові морської зброї. Цим, як звуть їх червонофлотці, «москітам», що про них так мало знають не тільки звичайні громадяни, а й бувші матроси старої флоти.
Невеличкі гарні суденця, що так ваблять око оригінальним контуром своїх корпусів, ці — на перший погляд цяцьочки — насправді несуть на собі смерть наймогутнішим велетням моря: лінкорам, крейсерам та міноносцям. Вони швидкі, як мить і невловимі, як і саморухомі міни Уайт-Хета...
До полудня всі приготувалися. Ескадрілля істребителів готова до походу... Ще з учорашнього вечора море спокійне, блискуче, як скло. Тільки иноді в його зеленуватому дзеркалі легенькими хвилями підбиваються хмаринки, що в прозорій синяві линуть на замружений південь та понад далеким пустельним островом випинається широка синя смуга морської течії. То по поверхні гірко-солоного плину моря легкі, солодкі води прозорими ріками стремлять до Босфору, щоб звідти влитися в море Мармурове та Середземне...
Як тільки на заході зникли рожеві міражі й сонце втонуло в синіх водах — загуркотіли десятки моторів і раптом зірвавшись та розсікаючи спокійне плесо моря істребителі понеслися в затуманену далечінь.
На півдні, як тільки зайде сонце — зараз ніч... А коли проб’є одинацять — туман лягає понад морем і крізь нього ледве блимають вогники далеких маяків.
Ворожа ескадра тихо притаїлася. Здавалося, спала вона в затишній бухті. З обережности, чи з иншої причини вогні було погашено. У густому мороці танули тіні залізних невідомих велетнів, а по темносиньому зоряному небу слалися чорні пасми диму.
Нечутно прокралися наші істребителі повз сторожовиків «ворога» і, заздалегідь намітивши собі жертви, блискавками понесли їм смерть.
І коли з «ворожої» ескадри загули тривожні гарматні постріли — було вже пізно. Усі кораблі «ворога» майже в упор було розстріляно торпедами... А ще через хвилину наші блискавками вилетіли з бухти й були вже далеко в морі.
З дальніх берегових батарей та фортів сліпуче проміння прожекторів тривожно гасало по воді, — намацували наші невловимі човни... Та ми неслися до своєї бази й ні один прожектор не в силі був спіймати нас.
«Ворога» було знищено. Ми почули себе переможцями. Ясно, що це були маньоври. Наш ворог — частина нашої червоної ескадри і розстрілювали ми його не справжніми мінами, а вчебними.
Але коли прийде час навспражки воювати, дорого заплатить той, хто посміє зазіхнути на мирну працю трудового народу наших республік...
