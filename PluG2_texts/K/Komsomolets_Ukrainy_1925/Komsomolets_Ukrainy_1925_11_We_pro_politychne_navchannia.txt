Політичний розвиток значної частини комсомолу й досі стоїть на низькому рівні. Не раз зазначалося, що ця неписьменність веде за собою небезпеку втрати революційної перспективи, тому максимум уваги звернуто на політосвіту.
На мою думку, зараз, одночасно з питаннями «внутрішнього» характеру (що розглядають по політгуртках І й II ступенів), треба звернути велику увагу на політичну неписьменність другого роду, а саме, неосвіченість у питанні міжнароднього становища. Треба завжди пам’ятати, що комсомолець мусить бути інтернаціоналістом. Будуючи соціялізм у нас, ми завжди мусимо знати про зріст робітниче-революційного руху по капіталістичних державах.
Чи так стоїть у нас справа? Чи ми гарантовані від небезпеки втратити революційну перспективу? Чи може взагалі комсомолець думати про перспективи революції, наприклад, на Сході, коли він не знає, що там зараз робиться? На мою думку, не може. А таке становище (головним чином, серед нових комсомольців) в нас трапляється не рідко. На мою думку, це часто трапляється через те, що молоді комсомольці недавно почали читати газети, не можуть підсумовувати всі події, а тому перестають зовсім цікавитись цим питанням. На мою думку, слід-би було якомога частіш робити доповіді про міжнароднє становище, які допомогли-б підсумувати події за певний (по змозі недовгий) період часу. Треба 1-2 години присвятити розгляду міжнароднього становища по політшколах (хоч-би 1 раз у 2 тижні). Треба врешті частіш улаштовувати вечори запитань та відповідей на цю саму тему. Все це дасть змогу самим обмірковувати ті чи инші події, самим робити висновки й таким чином краще в них розбиратися.
