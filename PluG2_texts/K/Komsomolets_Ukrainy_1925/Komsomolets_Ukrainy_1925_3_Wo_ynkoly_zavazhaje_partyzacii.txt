У кожному відчиті секретарів комсомольських осередків, секретарів райкомів, обов’язково в резолюції є пункт: — «констатувати партизацію комсомольського активу», — та инші формульовки, в яких згадується за «партизацію активу».
Але резолюція — резолюцією. Ми вже вміємо резолюції ухвалювати й говорити багато, уникаючи «гарних фраз», і значіння партизації розуміємо. Тільки одна хиба, що в цьому, що ми «знаємо» і «вміємо» мало дійсности.
Часто доводиться зустрічатися з такими фактами: секретар комсомольського осередку народження 1903 року, попрацювавши в осередку 2 роки, подає заяву до партосередку про вступ до партії, бо він через рік вже переросте. Заява його лежить, її не розглядають. Чому? — Відповідь коротка: парень неакуратно відвідує партнавчання, бо осередок КП(б)У міститься десь за 6 верстов від його села, до того ж він не завжди міг відриватися від комсомольської праці і тому партосередок не може його навчати. Нічого вже й казати, що за таких обставин навряд чи знайдеш поручителя.
Другий факт: комсомолець закінчив профшколу. Сам селянин, але вже має трохи не трьохрічний стаж. Працює на відповідальній комсомольській роботі. Подав заяву про вступ до компартії. Місцевий партосередок затвердив по другій категорії, райнарком — також, а з окрнаркому надходить: «оформити по третій категорії». Гарна річ. Хлопцеві 20-ти років, що ввесь час був, то вдома, то в школі, то працював по виробництвах — знайти 5 поручителів з 5-ти річним партстажом.
Можна налічити багацько фактів, що перешкоджають партизації комсомольського активу.
Я гадаю, що не слід було б вважати того, хто кінчив профшколу за «иншого» тоді, коли ми всі прагнемо до освіти і всі знання комсомольця використовуються для осередкової та громадської праці.
Можливо що я й помиляюся, тому бажано почути думку инших товаришів на сторінках «Комсомольця України».
