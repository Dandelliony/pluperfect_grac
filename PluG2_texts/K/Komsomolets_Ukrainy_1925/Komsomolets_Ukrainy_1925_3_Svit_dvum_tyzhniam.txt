Коли 25 років тому Жюль Верн написав роман «За 80 днів навколо світу», — до таких подорожів усі ставилися, як до фантастичної думки. За наших часів утопію геніяльного мрійника здійснено. Дійсність навіть пішла ще далі. Тепер, вийшовши з Ленінграду через Москву, Берлін, Лондон, Нью-Йорк, Сан-Франциско, Йокагаму та Сибір, можна знову повернутися до Ленінграду через 42 дні й 23 з половиною години, об’їхавши, таким чином, навколо всього світу.
Виїхавши з Ленінграду до Москви, мандрівник сідає на аероплан, що за 16 годин переносить його до Берліну. Звідсіля протягом 9 годин можна опинитися в Лондоні. 2 з половиною години потрібує експрес, щоби перемогти віддалення Лондон — Соутгемптон, звідки окіянським пароплавом за 5 днів мандрівник прибуває до Нью-Йорку. Тут знову експрес, що перетинає за 4 з половиною дні Північну Америку та привозить мандрівника до Сан-Франциско. Звідсіля пароплавом через Тихий Окіян на 16-й день можна допливти до Йокагами (Японія). Тут знов залізницею на західній берег і трьохденний переїзд на пароплаві до Владивостоку. За 12 днів сибірський експрес привозить мандрівника до Москви, звідки він знову повертається до Ленінграду, що з нього він виїхав.
Таким чином, шлях Ленінград — Ленінград через 3 частини світу можна зробити протягом 43-х днів. Це тепер.
А що буде ближчім майбутнім?
Фішер-фон-Портуцин, що змалював у своїй книжці можливість розвитку світово повітряних шляхів, запевняє, що наш світ «розміром з 1 1/2 місяці», незабаром зробиться ще меншим. Його розмір досягне 2-х тижнів, а можливо, що й одного. Багато планів, що недавно ще були мрією, тепер здійснюються.
Американська кампанія хоче відкрити повітряний шлях Нью-Йорк — Сан-Франциско; англійські велетенські плани повітряної лінії з Лондона через Багдад, Бушир, до Бомбеї та через Лаур, Калькуту — до Сингапура, або через чорний материк до Капштада; лінія цепелінів Німеччина — Нью-Йорк і Париж — Мадрид — Бахія, уже цікаві, вдавалося б, неможливі лінії — це лінії капитана В. Брунса (див. ч. 1 «Ком. Укр.») — з Амстердаму через Ленінград, Архангельськ, Диксон, Булун, Ном, Алеути, тут розщіплюється на східньо-тихоокіянську лінію та на західньо-тихоокіянську лінію, що з’єднує одночасно Йокогаму з Сан-Франциско.
Чи можна здійснити цей проєкт — це виявлять наслідки обслідування арктичного підсення з аероплану. 10 днів і 11 годин (незалежно від розкладу) потрібно тепер на переїзд із Берліну до Сан-Франциско й 21 день найшвидчим шляхом до Йокагами. Сучасний повітряний корабель, що йде по лінії Брунса (найкоротшим шляхом, бо майже по великому колу) проходить за 5-6 днів (пароплав нині йде до Йокагами через Суец 45 днів).
Друга лінія, що її пропонує Брунс, веде з Диксона через Якутськ, Аян на західній берег Японії, наприклад, до Акити. Цю лінію літак пролітає менше, ніж за 5 днів.
Поки-що, це плани, але вже не мрія, а серйозні, перевірені плани, що їх можна здійснити. Вчорашні мрії сьогодні перетворилися на дійсність.
А що буде завтра? Позавтра?
