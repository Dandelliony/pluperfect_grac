Теперішнього часу серед учительства помітне велике бажання вступити до партії та комсомолу. За всима положеннями й директивами центральних органів, учителі-селяне, що мають звязок з сільським господарством, приймаються до партії по 2-й категорії.
Але на ділі часто буває не так: коли вступає вчитель не то що до партії, а навіть до комсомолу, де-які райпарторганізації кажуть, який, мовляв, у нього може бути звязок з господарством, коли він учитель і т. ин. Щоб вступити до партії на селі треба найти 5 рекомандаторів з 5-ти річним стажом (чого як раз на селі дуже рідко можна знайти). І лишається вчитель поза межами партії, хоч, і бажає туди вступити.
Те ж саме й з комсомолом. Тому в нашій районовій парторганізації й досі немає ні одного партійного вчителя ні навіть кандидата. На всю райорганізацію комсомолу налічується тільки 2 вчителі-комсомольці та й то ті, що вступили до комсомолу в инших районах. Необхідно цю справу порушити й на сторінках газети виявити, як саме докладно й конкретно розуміти звязок учителя з с.-господарством, коли цей звязок губиться, за яких умов, через який час і т. ин.
Як на мене, то звязок цей я розумію так: коли вчитель по походженню селян, ще змалку ріс і працював у господарстві, коли він учився за рахунок господарства працюючи в ньому ввесь час свого канікулярного відпуску, і зрештою, коли він (учитель) і тепер має трудову норму (хоч і не в тому селі, або навіть районі, де вчителює) та коли він у вільному від навчання часі сам цю землю обробляє, то такий учитель цілком звязаний з сільським господарством. А в нас таких учителів дуже багато, що зимою працюють у школах, а на літо й під час різних посівних кампаній ідуть додому і ввесь час працюють у своєму господарстві.
