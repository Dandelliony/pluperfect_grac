Американські дільці облизуються. — «Уряд зробить, що велять капіталісти». — Справа визнання СРСР в сенаті.
Американські ділові кола знову почали обмірковувати питання про політичні й економічні відносини з СРСР. Повідомлення про засідання американських банкирів з торговельними представникам СРСР політдіячі й преса багато коментують.
Газети пишуть «Світ має діло з реальними речами, а не з мріями». Між цими реальностями треба згадати той факт, що тим часом, як ми держемо російський уряд оддалеки і знайомість із ним маємо за небажану, ділові зносини між обома країнами давно вже почалися знову й торговля більшає що-року. Ми ніколи не роздумуємо перед золотими можливостями розвитку ділових зносин. Англія, Франція, Німеччина облизуючись стережуть ці принадні можливості. Природня річ, що американські магнати, подібні до тих, що брали участь в Нью-Йоркському бенкеті, клопочуться про те, щоб злизати руські вершки раніш, ніж зроблять инші народи.
Сенатор Норрис (поступовий республіканець) заявив: «Нема сумніву, що Сполучені Держави визнають СРСР, бо ділові кола ставляться до цього прихильно. Наш уряд іде за прикладом ділових кол».
Сенатор Міжтед (член фермерської робітничої партії) заявив: «Коли міжнародні банкири изложили, що СРСР можна визнати, то уряд визнає його. Великі капіталісти — єдина реальна сила, що справді керує тепер нашим національним життям».
Сенатор Бора подав до сенату резолюцію про визнання СРСР. Сенат включив її до своєї повістки денної. Бора гадає, що в сенаті більшає тенденція визнати СРСР.
