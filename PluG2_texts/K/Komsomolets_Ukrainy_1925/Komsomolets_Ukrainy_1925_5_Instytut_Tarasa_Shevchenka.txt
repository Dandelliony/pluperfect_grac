Раднарком постановив заложити в Харкові спеціяльний Шевченківський Інститут на зразок Пушкинського Будинку у Ленінграді, що існує вже чверть століття.
Проєкт організації Шевченківського Інституту вже закінчується й незабаром його внесено буде на затвердження до відповідних інстанцій.
Згідно з цим проєктом, нова установа має бути науково-дослідчим інститутом, що ставить собі за завдання збирати різні літературні та меморіяльні матеріяли, а також досліджувати їх. Виставляючи ім’я Шевченка, як прапор, інститут у своїй роботі широко захоплює всю українську літературу від Котляревського до наших днів.
Крім внутрішньої роботи — дослідження та збирання матеріялів — Шевченківський Інститут провадитиме широку популяризаторську та політико-освітню роботу, організуючи лекції, доклади, виставки, семінари та инш.
Відкриття інституту гадають пристосувати до святкування Шевченківського дня.
