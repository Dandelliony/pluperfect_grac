На початку XVIII віку головним матеріялом для спалення були дрова. Промисловість була початкова, тому таке паливо її цілком задовольняло. Коли-ж наприкінці XVIII віку було винайдено парову машину, вона викликала цілу революцію в промисловості й сприяла її надзвичайному розвиткові. Парові машини вимагали багато палива; при цьому паливо мусило бути найбільш економним, давати якомога більш тепла й бути зручним для перевозки. I техніка перейшла на кам’яне вугілля.
Кам’яне вугілля утворилося з колишніх земних рослин, що за багато тисячеліть, лежачи під землею, потроху розкладалися. Величезні ліси з папороті, що розмивали потоки води, уносилися в річки та моря або в глибокі багна й утворювали великі залежи. Під великим гнітом води, при майже повній відсутності повітря, рослини розкладалися, при чому вуглерод рослин набував тверду форму, а гази, що були в них (азот, водень, кисень), потроху випарювалися, як рудничний або болотяний газ.
Якість вугілля залежить від того, скільки в ньому вуглероду: що більший % вуглероду й що менш газів, то краще вугілля. Дерево має в собі 50% вуглероду й першим продуктом його розгляду є торф, що мав 58% вуглероду; дальший розклад дає руде вугілля, а % вуглероду до 70. Кам’яне вугілля має більш 70% вуглероду: сухе, «пламенне» вугілля має коло 75% вуглероду, жирне «пламенне» — 80%, а коксове — 85%. Найбільший % вуглероду має антрацит — 95% і більш.
Техніка знайшла спосіб штучно збільшити % вуглероду в кам’яному вугіллі — це його коксування. Цей спосіб полягає в тому, що вугілля обробляють у спеціяльних коксових пічках, при чому з нього виходить цілий ряд газів.
Чи багато на землі кам’яного вугілля й чи надовго вистачить цих записів.
1913 року геологічний конгрес визначив запас вугілля на землі 67,5 біліонів тон. Инші вчені гадають цифру 15 біліонів тон.
1800 року споживали на рік 15 міліонів тон кам’яного вугілля, 1900 — 700 міліонів, 1925 — понад 2 міліярди тон; коли й надалі споживання зростатиме в такому темпі, то всього запасу вугілля вистачить лише на 200-250 років, термін дуже малий в житті людськости.
Ось чому збили таку тривогу й поставили вимоги з одного боку, доцільніш розробляти вугляні копальні, щоб використати усі підпорки з вугілля, весь вугляний пил і сміття; з другого боку, щоб замісць кам’яного вугілля, що не утворюється більш у природі, користатись иншими джерелами енергії: білим вугіллям (силою падіння води), торфом, силою вітру, сонячним теплом і навіть силою морських хвиль.
Розвязання цих проблем звязане з електрифікацією, що провадять, як найскорше всі культурні країни. З огляду на важливість вугляного питання, цікаво ознайомитися з його станом в СРСР.
Серце живої вугляної промисловости — Донецький басейн. Він займає площу більш 20.000 квадратових кілометрів і визначається великою силою. За приблизним підрахунком він має більш 250.000 міліярдів тон; 2/3 цього складає антрацит і 1/3 — ріжні инші сорти вугілля.
Другий дуже важливий і міцний вугляний район, але ще мало розроблений — це Кузнецький басейн у Сибіру. Він займає таку саму площу, як і Донецький басейн, але запас його в 4-5 разів більш. З розвитком промисловости й шляхів сполучення Кузнецький басейн матиме блискуче майбутнє, як через його багаті запаси, так і, головним чином, через те, що недалеко від цього басейну є великі залежи залізної руди, й цю руду можна буде переробляти на Кузнецькому вугіллі.
Инші вугляні басейни, як Підмосковний, Уральський, Кримський, Кавказький та инші, мають другорядні значіння. Але значіння їх збільшується й далі збільшуватиметься, поруч з розвитком у нас електрифікації.
