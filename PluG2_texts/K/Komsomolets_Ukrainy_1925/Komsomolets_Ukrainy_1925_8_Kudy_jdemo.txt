Куди ми йдемо — до соціялізму, чи до капіталізму? Ось питання, що хвилює зараз частину партійної суспільности і в той чи инший спосіб обговорюється на партійних конференціях, які зараз відбуваються по Радянському Союзу. Ідуть балачки про те, чи можливо будувати соціялізм в одній країні (мається на увазі Радянський Союз), чи в нашій країні є дані для розвитку соціялізму, а чи таких даних ми не маємо і стежка наша лежить до капіталізму.
Де-які товариші зневірились у можливість соціялізму в одній країні. Вони хотять довести, що в нас зараз переважають не соціялістичні форми господарювання, а так званий, державний капіталізм, що, мовляв, ми не зможемо побороти приватній капітал, який зараз в умовах НЕП’у розвивається. Такі товариші впадають у ліквідаторський настрій і намагаються й других переконати в правильності своїх поглядів. Це робить їх подібними до меншовиків, які також у свій час говорили, що в Росії нема умов для пролетарської революції, що в порівнанні з иншими країнами вона культурно-відстала крайна й, так-би мовити, не доросла ще до соціялістичного перевороту. На це їм Ленін відповідав, що для того, аби культуру країни підняти, треба робітникам та селянам захопити владу і тоді вже доганяти культурні країни. Вічікуючі тактиці меншовиків, Ленін протиставляв активну більшовицьку тактику боротьби.
Та не в тім справа. Одна річ твердо прямувати до соціялізму, перевіряючи уважно досягнення, вивчаючи своєрідні господарські умови Радянського Союзу, безжалісно викриваючи і виправляючи помилки і цілком протилежна справа впадати в ліквідаторство, в зневіру творчих сил революції. Щоб побачити, в яку помилку впадають товариші, що так думають, нагадуємо контрольні числа Держплану, що їх не раз уже наводилося в газетах. А числа ці говорять, що виробничі сили та засоби виробництва нашої країни, залучаючи сюди й сільське господарство, зосереджені в державних руках на 62%, що наша соціялістична база — промисловість — на 89%, а вкупі з транспортом на 97%. Важка ж індустрія — ця основа соціялістичного будівництва — на 99% сконцентрована в державних руках. Хіба це не показує, куди ми йдем? Хіба це не яскравий покажчик переваги соціялістичних форм виробництва над капіталістичними. Хіба це не показує, що приватньому капіталові (концесії, оренди, то-що) належить дуже незначна доля в нашому господарстві.
Це все говорить за те, що наша соціялістична промисловість має величезну перевагу над всіма иншими господарськими формами, що мають місце в Радянському Союзі. А наша кооперація? Хіба не вона має потягти до соціялізму багатомільйонні селянські господарства? Товариш Ленін колись писав в своїй статті про кооперацію: «коли виділити окремо концесії, які не мають ще в нас скільки-небудь значного розвитку, то кооперація в наших умовах цілком походить на соціялізм». І XIV партійна конференція правильно накреслила шляхи соціялістичного будівництва в наших умовах. Застерігаючи від вузького націоналізму, від утрати перспектив міжнародньої революції, вона в той же час підкреслювала необхідність будувати соціялізм іменно в умовах Радянського Союзу, виходячи з тверезої оцінки економічних чинників.
І не вірити в силу революції, одкидати і можливість соціялістичного будівництва, розглядати соціялістичні форми виробництва, як держкапіталізм, недооцінювати значіння кооперації — цього величезного соціялістичного чинника — можуть тільки люди, які взагалі зневірились в наших завданнях, які не розуміють ленінового вчення про соціялістичне будівництво і не хотять його розуміти.
Особливо шкідливим явищем є те, що ці погляди та ліквідаторські настрої проходять і в комсомольські лави, збивають з пантелику певну частину комсомольців. Проти таких ухилів та неправильного розуміння наших завдань, проти ліквідаторства та зневір’я комсомольська організація мусить озброїтись ленінізмом і вкупі з комуністичною партією твердо і непохитно прямувати до соціялізму. Уся ленінська наука, увесь досвід комуністичної партії говорять за те, що соціялізм в одній країні будувати можна і ми мусимо його за всяку ціну збудувати. Отже, перевіряючи свої кроки, виправляючи помилки, вивчаючи всі економічні особливості Радянського Союзу, комуністична партія й надалі вестиме правильну ленінську лінію, що він її накреслював в галузі соціялістичного будівництва. Комсомол мусить бути твердим і вірним помічником партії й радянській владі в цій важкій, але великій роботі.
