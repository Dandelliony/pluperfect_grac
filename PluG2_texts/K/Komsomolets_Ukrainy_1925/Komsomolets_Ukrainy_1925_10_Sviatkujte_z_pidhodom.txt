Надходять різдвяні свята...
Попи, колядки, горілка й инші забобони релігійного дурману єдиним фронтом рушать на незаможників із середняками та на робітників з неміцною пролетарською свідомістю, і біда буде трудовим карбованцям, ще й під очима осядеться старий побут електрофікацією на всі сто відсотків!
Боротися з цим треба. Роз’єднати треба старопобутовий різдвяний фронт.
І комсомол взятися за це повинен. Бо комсомол за новий побут, і хай живуть ковбаси, але без попів і иншого дурману чи свого власного виробу-бурякового, чи державного — на 40 градусів.
Боротися з різдвом — не ковбасу істи. З підходом треба.
Починайте підходити до різдва ще на «вечерю». Саме дошкульне місце у всіх святах — піп. У нього й поціляйте. Коли виб’єте попа з фронту, різдво всю силу втеряє.
На святвечір усім комсомолом беріть четвертину другу градусів, сала, клунок ковбас і до попа.
 — Присилали батько й мати, нате вам вечерю! — 
Вітаєте попа.
 — Спасибі — сідайте! — 
Сідаєте. А тут і дяк нагодився.
 — Будьмо!!! — 
На ранок гуртом до церкви. Піп у вівтар, а ви з дяком на хори.
 — Благословен господь бог наш...
Заводить піп з вівтара.
А ви:
 — Да-а-й-о-ош! — 
 — Нова ра-а-дість стала...
Піп знову — а ви з хор:
 — Замкнув жінку на замок, чумч-а-ара-чурара, а сам пішов до дівок — ку-ку! — 
Піп з вівтара:
 — Ой видить бог, видить творець...
А ви:
 — Вийшла Маша на крилечко, да на крилечко, да на крилечко, да на крилечко на крильцьо! — 
Після такоі служби вас певно всіх з попом та дяком разом бабки за чуба витягнуть з церкви. Але вам цього й треба. Піп і дяк втеряють авторитет, і єдиний різдвяний фронт буде роз’єднано, і з свята вийде пшик.
Коли піп не здасться на цей спосіб, тоді можна замкнути в церкві усю службу днів на три. Нехай попостять. Більше до церкви не заженеш нікого. Можна ще комсомольську демонстрацію перед церквою влаштувати, можна своє комсомольське різдво в сельбуді впорядкувати з критикою на попів та на чортів... Багато всяких способів ще вигадати можна.
Але дивіться, щоб усякий спосіб у вас з підходом був. Так би мовити лицем до села.
Коли після тих способів не гонитимуться за вами баби та діди з кілками, коли не лаятимуть, коли вибиратимуть до сільрад, до коопераціі до КВД і т. д. такий спосіб проти різдва годящий. І авторитету свого не загубите й різдво поборете.
Є ще один спосіб...
Усі святкують, колядують, а ви ні, мур-мур! Немов ніякого різдва й не чути, й не бачити. Побачите, що хто колядує, або піячить підходите й так собі спокійно:
 — Гей і не соромно вам, трудящими бувши!? — 
 — І справді, що це я роблю?! — 
Замислиться всяк.
А коли вже замислиться...
То ж святкуйте з підходом.
