Багатьом червоноармійцям, звичайно, не доводилося бути серед киргизів і мені хочеться сказати кілька слів про те, як живуть ці люди в далекому краю. Майже всі вони неписьменні. Живуть у хатах (юртах) що легко можна розібрати й скласти на коняку, на верблюда, або на ішака (осла). Господарства особливого в них немає.
Кажуть, за царату киргизи боялися балакати з росіянами, особливо боялися жандарів, що знущалися з них і взагалі не вважали киргизів за людей. 
Мені часто доводилося з ними розмовляти. Звичайно, я розповідав про такі цікаві й легко зрозумілі речі, як паротяг, аероплан, електрику. Почувалося, що вони не вірять таким переказам, все це для них здається казкою.
І дивно, що ці темні люди, що мабуть перелякалися б, побачивши потяга, запитують про Жовтень. Жовтень для них не потяг і не електрика, про що їм можна тільки розповідати. Жовтень вони глибоко відчувають всією своєю істотою.
При слові Жовтень киргиз з усмішкою прижмурює, немов прорізані очеретиною, очі і показує низку міцних білих зубів.
Обов’язково спитає киргиз у червоноармійця:
«Янташлар, кайда кизил Октабр? (По нашому це означає: «товариш, коли червоний Жовтень»)?
Цікаво, як ми з ними святкували жовтневу річницю.
Стояв я тоді в горах в фортеці Нарин недалеко від китайського кордону. З усих прикордонних залог поприїздили вільні червоноармійці, щоб разом справити Жовтневі свята. Туди ж поприїздили й киргизи з близьких аулів (киргизьких селищ). Багацько з них попривозили з собою подарунки для червоноармійців.
І в тому, як готувалися до свята відчувалася ніби тепла подяка червоноармійцям, як дітям, що їх породив Великий Жовтень.
А в день свята 7-го листопада в Нарині, оточеному шпилястими горами, на верхів’ях яких ніколи не здіймаються снігові шапки, раз на рік збіралася сила людей.
Нарин гуляв. Веселі вигуки луною розлягалися між горами, розносився нечуваний за тисячі років веселий сміх визволеного народу.
