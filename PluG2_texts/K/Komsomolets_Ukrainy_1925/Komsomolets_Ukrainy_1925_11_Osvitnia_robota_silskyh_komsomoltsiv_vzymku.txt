Сельбуд та хата-читальня, як відомо, майже єдині осередки на селі, де купчиться культурно-політична чи то инша громадсько-освітня справа. Господарчі умовини села такі, що за освітню справу найкраще можна взятися взимку, коли в селянина досить вільного часу. Це в однаковій мірі стосується й сільського комсомолу. І зимова освітня робота комсомольських осередків на селі повинна щільно з’єднуватися з роботою сельбудів та хат-читалень.
Одне те, що комсомол мусить використати зимовий час на те, аби підвищити політично-освітній рівень сільських комсомольців, а по-друге, домагатися, щоб до сельбудів та хат-читалень залучити широкі кола селянства. Часто буває навпаки. Комсомольський осередок на селі стає цілком за хазяїна сельбуду або читальні, обертає їх, так би мовити, в свою резиденцію. Товчуться там комсомольці без толку з вечора й до пізньої ночи, зводять галас та бешкет, а молодь тим часом по досвітках тиняється. А дорослий селянин на такі вечорниці й носа не покаже.
Такі явища, до речи сказати, підривають повагу самих комсомольців в очах населення, а крім того шкідливі ще й тим, що відштовхують селянство від сельбуду та читальні. Це одна хиба, що шкодить справі масової культосвітньої роботи на селі і якої безперечно треба позбавитись. Крім того трапляються й инші перешкоди.
Приміром, той чи инший осередок гаряче ставиться до того аби згуртувати навколо себе хлопців та дівчат свого села. В призначений день скликають молодь до сельбуду й починають частувати їх такими доповідями, що вдруге цю молодь і мотузком до сельбуду не затягнеш. Все лихо від невдалого підходу, від того, що молоді розповідають про те, що її не цікавить і що не розуміє. Зрештою такі добрі наміри нічого не дають і переводяться на нівець.
Не все селянство можна зацікавити однією якоюсь лекцією чи доповіддю. Скажемо, молодь більше рветься до наук — політичних, природничих, суспільних і инших, дорослий-же селянин-хлібороб більше цікавиться господарчими правами, кооперацією то-що, а жінку-селянку, наприклад, цікавить те, як оберегти дитину від хвороби — справи, гігієни й санітарії. І щоб заохотити одну з цих груп селянства до сельбуду треба починати з того, що їх найбільш торкається і цікавить щоденно.
Важливою також справою в роботі сельбудів і читалень є організація сільсько-господарчих гуртків. Комсомольці повинні прийняти в цьому гарячу участь, популяризуючи серед селянства господарчу політику радянської влади й на ділі прикладати в своєму господарстві агрономічні знання, набуті у цих гуртках. Зрозуміло, що повести цю роботу комсомольці зможуть не самі, а за допомогою вчителів, агрономів і инших культурних сил села. Треба тільки, щоб комсомольці не товклися задарма в сельбуді чи читальні, а давали-б добрий почин у роботі цих установ і цим залучали-б до них селянство.
