Присудом т. Вершиніна над сімейною трагедією кременчуцького комсомольця А. К., яку останній вважає одною із важливих тем сучасної суспільности і до цієї ж таки суспільности апелює, обмежитись не можна. Навіть більше того, такий присуд здається досить суб’єктивним.
Тов. А. К., бувши молодим хлопцем, одружився з дівчиною, яка, як потім виявилося, не поділяє його думок, не може стати йому за друга в житті. Невдалу пару вибрав хлопець мабуть тому, що сам тоді добре не уявляв, якої йому треба дружини, що могла б «удовлетворить в жизненном отношении современного века». А коли товариш захопився культосвітньою й громадською роботою, то побачив, що з дружиною йому не подорозі, хоч і сина вже до того мав. Не дивно, що тов., силкуючись виплутатись з сімейного «міщанства», лишає домівку й їде до Кременчука вчитися. Природнім здається також і те, що через півроку, скучаючи за сином, а може сподіваючись, що дружина за час розлуки змінилася, він виписує її з сином до себе. Але побачивши знову, що з сімейного життя толку не буде, вдруге кидає дружину. І хто знає, який фінал був би більш доцільний для цієї сімейної драми. Чи той що вигадав окружком: не послав А. К. вчитися до командної школи, а порадив повернутися до дружини, чи як би на підставі судових законів А. К. довелося платити «аліменти», але за те ніщо не приборкувало б його поривів до громадсько-політичної роботи, до науки.
Радянські сімейні закони надають громадянинові право розійтися з дружиною, коли він має поважні причини вважати життя з нею неможливим. Так чому б же не прикласти ці закони й до тов. А. К.? Адже, як бачимо, причини поважні, бо инакше не став би він вигукувати «устами всей комсомольськой и рабочей молодежи». Це не в захист А. К., але проти однобічного розвязання питання тов. Вершиніним.
Тов. А. К. має рацію вважати свій сімейний випадок справою, що має нині важливу суспільну вагу. Це справді дошкульне питання на тлі нинішнього радянського побуту. Ідеологія, як відомо, відстає від практики, каже тов. Бухарин. Коли під практикою розуміти всю нашу суспільно-економічну дійсність, а до ідеологічної надбудови відносити й проблеми побуту, то можна сміло сказати, що сучасні наші родинно-побутові норми плентаються позаду. В процесі розвитку в бік соціялізму нашої економіки, що вимагає відповідної побутової зміни виникають суперечки. Об пень цих суперечностей і спіткнувся комсомолець А. К., та не тілько сам він, а й инші далеко міцніші можуть спіткнутися. Не дарма ж перед юридичними радянськими органами повстала необхідність внести зміни й уточнення, що до сімейного права.
Вважати винним у всій наведеній історії тільки самого А. К. в тому, що він, як комсомолець, не перевиховав своєї дружини, не доводиться. Суворо також — накладати на нього подвійну кару. З ласки окружкому А. К. мусив повернутися до осоружного йому сімейного життя та ще, як виводить т. Вершинін, його «треба викреслити зі списків організації».
Моральна прикрість того, що скоїлося з комсомольцем А. К., не може обминути думки широкого комсомольського загалу, бо це не одиноке явище. До справи треба підійти більш об’єктивно. Потрібна, коли так можна висловитись, відповідна, побутова профілактика, а не тілько сувора догана таким героям родинних драм, як А. К.
Ми балакаємо про формування нового радянського побуту і разом з тим бачимо, з якими труднощами він народжується, бо не досить пильнуємо за тими непомітними паростами, які руйнують грунт старих традицій і побуту.
Як-що А. К. вважати за підсудного й запитувати:
 —  «Чи пробували ви перевиховати свою дружину?».
То треба поставити ще й друге запитання:
«Окружкоме, Центральний клубе і инші осередки, де товариш черпав для себе «великий матеріял», чи допомогли ви товаришу розбиратися не тілько в справах партійних, політичних то-що, але і в справах комсомольської етики, в справах комуністичного підходу до побуту, до сімейного життя?».
Мабуть ні, бо не опинився б він у такому безпорадному становищі, як зараз.
От на цих пробілах у виховавчій роботі комсомольського молодняку й треба спинитись, звернувши увагу на ті дрібниці в щоденному житті комсомольця, що є проявами нового побуту і що зрештою навчать його більш свідомо орієнтуватися серед всього оточення, а також і в сімейному житті. Бажано, аби про це висловилися наші читачі.
