Цього вечора місяць виліз на небо над Коростенською округою засоромлений, розпарений та гордий. В инших місцевостях він виглядав, правда, инакше, але...
 — Дозвольте рахувати збори колективу ЛКСМУ одкритими. На порядку денному: — доповідь «про місяць, у звазку із всесвітніми перспективами польоту на цей додаток до землі».
Доповідь лилася прозорим місячним промінням, зворушувала серце, закликала до міжпланетного єдиного фронту. У доповіді висловлювалися думки про соціяльний лад на місяці та повідомлялося про перспективи встановлення пільгового тарифу для членів профспілок на прямому безпересадочному сполученню «Коростень — Місяць». Доповідь була про місяць, а місяць був поза приміщенням для зборів. І саме тому п’ядесят відсотків членів колективу ЛКСМУ були в сфері впливу місяця, поза сферою впливу доповіди й саме тому народній суд 9 місяців пізніше ухвалив таку постанову:
«Беручи на увагу, що Федорчук Олексій — має років дев’ятнадцать, член профспілки робітників звязку, член ЛКСМУ, неодружений, живе за свої кошти, віспу прищеплював, під судом і слідством був в аналогичних справах тричі — в позові громадянці Метьолкиній Ганні про утримання прижитої з ним, Федорчуком, дитини, ще не названої, відмовити, бо неможливо стягати чотирі третини з одного ж заробітку.
Саме тому в резолюції Окружкому зазначалося, що потрібно оживити комсомольські збори та підкреслювалося, що бажано ставити доповіді до рівня членів осередку.
 — Дозвольте, товариші, цю інформацію прийняти до відому й перейти до слідуючого питання порядку денного.
Хіба ж у нас не Америка? Хіба не американський темп життя, руху, роботи, засідань?
Адже ж на порядку денному Грязненського осередку при цукроварні в Сумській окрузі на порядку денному зборів осередку було трицять дві доповіді і всі доповіді заслухали протягом трьох годин і по всіх доповідях за три секунди ухвалили резолюції «прийняти до відому».
Це ж на кожну доповідь припадає 6 хвилин 4 секунди рахуючи час, що витрачали на те, щоб підносити руки підчас голосування, або коли промовець пив воду, на те, щоби махати руками, на заяви в порядку зібрання та заяви про виступ із комсомолу.
А ви кажете — не Америка. Адже-ж збори провадилися приміром так:
По другій доповіді — 
 — Слово для доповіди про пропколектив має тов. Іванов. Є пропозиція прийняти доповідь до відому. Заперечень нема. Хто за, хто проти, хто утримався?
По 14-ій доповіді — 
 — Слово має Павлов про військову роботу. Хто за — проти — утримання?
По трицять першій — 
 — Слодрррррр. Хто пррррр... Гей, гей, почекай, не вмирай — тільки одна доповідь лишилася.
І це дозвольте прийняти до відому?
Потім доповідь — сільосередку Миколаївської округи.
На осередкові, що вславився тим, що половина комсомольців била білих у партизанських загонах, стягала з куркулів розверстку, брала Перекоп і Каховський плацдарм — на такому осередкові ставлять питання про революцію в Китаї.
Та хіба-ж може доповідач, що мріє про революцію в Китаї, не напустити рожевого туману говорючи про Китай, що прокидається? І побачили члени осередку, колишні партизани, буйні голівоньки, ж далеко, за тридев’ять земель, скидаючи, як нужу, генералів, концесіонерів та китайських попів, повстає велетень-китаєць у робітничій блузі з КІМ’овським значком, повстає, щоби перемогти або загинути й простягає руки на захід, до радянської країни, а особливо до цього осередку й кричить:
 — Дайош допомогу!
І в порядку негайної допомоги розбурканому Китаєві, осередок ухвалив:
 — Заслухавши доповідь про події в КитаЇ, осередок ухвалює послати до Китаю тов. Ніколаєнка для підсилення революційного руху.
І продав товариш Ніколаєнко хату й шмаття, і пішов до Китаю, сподіваючись, що до Китаю днів із 5 іти, що там його приймуть приязно і, завоювавши по груди в воді китайський Перекоп і захопивши в полон самого китайського Врангеля він, Ніколаєнко повернеться до рідного села, як герой і оберуть його... за голову ЄСТВ’а та за члена бюра осередку.
І коли Ніколаєнка з першої ж станції повернули на село, після того, як прочитали його мандат-путьовку до Китаю — осередок не міг більше збиратися, бо по-під вікнами бігали діти й кричали:
 — Китайці? О-го-го!
Тому що секретаря осередку всякий і всюди питав — 
 — А що коштує Китай, сьогодні?
Пішли авторитет, і спокій, і зріст осередку до Китаю, а на селі лишилися тільки спогади та плакат — «осередок Касиме розпущений».
І це — до відому?
Далі, далі!
Скажіть, а чи не пробували ви їсти мочалу?
Ні? — підіть тоді на перше ж зібрання осередку комсомолу.
Кожне питання, звичайно, крім біжучих справ, ставиться: на пропколективі, у червоному куткові, на цехосередках, а потім уже, до нудоти розжований, до болю в голові «обговорюється» на загальних зборах.
Обговорюється. Обговорюється тому, що на пропколективі питання це розжував актив. У червоному куточкові про нього говорили всі — пожували ще. У цехосередках, остаточно розжувавши мочалку-питання, проглинули її. А на загальних зборах колективу молодими зубами гризли граніт дірки, спомини про розжоване питання. А секретар колективу, здивовано хитав головою й казав:
 — І чим їх, чортяк , на збори притягати? Хіба запросити гармоніста та оповідача анекдотів...
До відому? Далі!
На загальних зборах обговорюється питання про дисципліну, про відвідування зборів. Перед цим збори заслухали доповідь:
1. Історія РКП за Зінов’євим.
2. Історія РКП за Шелавіним.
Кожна доповідь відбірає півтори години й в очах безвинно-замучених комсомольців, як омана, що блукає по осередку, маячив секретар-доповідач про дисципліну; у голові дзвеніло й вуха, ніби набиті цією самою мочалою, з великими труднощами пропускали до стомленої голови водозливу гучних, зворушливих слів.
У широких масах комсомольців цього осередку спостерігався відрив до дійсности та дрібно-буржуазна поступка снові тим, що позіхали та вели приватні розмови. А секретар співав, розливався, неначе грамофон, кричав про комсомольську «етику», спадщину царизму й капіталізму.
Осередок куняв, иноді висловлюючи сонні «откровенія» — гасла:
 — Щасливий Павленко — пішов по другому питанню...
 — Та ж він непартійний.
 — Утікли?
 — Утікли!
І кінець доповіди слухав тільки один комсомолець, замісць 40, що втікли, пішли, усохли, вийшли. Тільки один... що міцно заснув.
І резолюція по доповіді пройшла одноголосно — той, що спав істинктивно підніс руку, коли голосували й не опускав її аж поки не сказали:
 — Хто за, хто проти, хто утримався.
 — До ві…? Далі.
Далі, кажете. Так ось: на одному сільосередкові України — надто вже соромна історія, не хочеться навіть і округу називати — в найгарячішу пору, саме в жнива ставиться доповідь про визнання нас Англією і осередок, що оговтів од спеки, робочої утоми та нудної доповіди ухвалює:
 — Висловити товаришу Чемберлену подяку за визнання СРСР.
Далі, кажете? Та згадайте індивідуальні справоздання комсомольців, коли ввесь осередок, захоплений можливістю перетворити сухі, — безповітряні збори осередку на цирк, з радостю копається в брудній білизні того, що відчитується, з’ясовуючи з ким він живе, чи подобається йому 2 розділ «Капіталу» та як звали його бабку.
І — звідсіля вже — комсомолець, що робив індивідуальне справоздання на зборах осередку Пролеткульту в Харкові, повідомив зборам такі перли:
 — До дівчат я ставлюся, як до товаришів, але, звичайно, без змички... розумієте...
 — Живу я з тітками... Себ-то не з тітками, але...
І осередок регоче, радіє «рижій», що його підганяє сміх, кривляється та безсоромничає на арені комсомольської громадськости.
Тепер, до закриття зібрання-фельетону, пропозиція:
 — Оживим збори осередків, зробимо їх комсомольськими. Цікавими, потрібними. Цінними.
Такими, щоб комсомольці не говорили вихваляючись та з погордою:
 — А я вчора втік зі зборів.
А казали:
 — Ех, пропустив збори — відстав од усіх на цілу версту!
І цю пропозицію треба прийняти не до відому, а до керовництва.
Хто за — проти — утримання?!
Оголошую фельетон закритим!
