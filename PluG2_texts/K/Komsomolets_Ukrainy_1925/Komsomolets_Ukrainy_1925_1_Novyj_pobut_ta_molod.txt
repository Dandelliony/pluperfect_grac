В Москві відбувся диспут про побут молоди. Основну доповідь зачитав представник «Комсомольської Правди» т. Кузьмин. Він сказав:
 — Ми в собі помічаємо своєрідні ножиці — вимог та потреб молоди, що зросли разом з нашим загальним господарчим зростом, не задовольняють уже форми та зміст роботи в Комсомолі.
У молоди з’явилася потреба поліпшити своє матеріяльне становище та прикрасити своє життя (мати певний мінімум розваг, то-що). З другого боку молодь намагається найти та визначити себе, одержати відповідну освіту.
Доповідач наводить ряд конкретних прикладів, що вказують як зросли ці потреби. Він каже, що ми можемо тепер, порівнюючи з минулим внести певні культурно-побутові зміни, що на їх вказує наше господарче становище та що не заперечують завданням просуватися далі до соціялізму. (Більше вільного часу, боротьба з перегрузкою, боротьба за охайність, раціоналізацію побуту, більш почуття у відношеннях, боротьба з казенщиною, заохочення до творчих потреб, то-що).
Треба правильно поставити питання про звязок між особистими справами та громадськими. Тут треба рішуче боротися з двома ухилами — з одним, у бік міщанства, а з другого боку з розбещеністю в побуті та з ухилом до непомірного аскетизму, сухости, одірваности, що проповідують де-які товариші.
Після доповіди т. Кузмина розпочались жваві суперечки, що в них брали участь представники студенства та товариші: Сольц і Поляков (од Московської Губпрофради) та Сліпков («Комс. Правда»), що там були присутні. Як і чекали, студенти загострили свою увагу на половому питанні.
В основному виявилося дві точки погляду. Одні товариші одмічали, що студенти незабезпечені матеріяльно та говорили про цілковиту полову утриманність.
Инші ж говорили, що студент повинен виробити собі чесний підход до дівчини та знати свої обов’язки перед нею, як що дівчина од нього стане вагітною.
Не мало говорилося про раціоналізацію добуту та урегулювання взаємин між комсомольцями. Про це говорив т. Сліпков. Він говорив про так званий комсомольський «жаргон» та про те, що необхідно мову зробити чистою.
Всі товариші в один голос говорили, що необхідно засвоїти найменші культурні навики та оживити побут.
