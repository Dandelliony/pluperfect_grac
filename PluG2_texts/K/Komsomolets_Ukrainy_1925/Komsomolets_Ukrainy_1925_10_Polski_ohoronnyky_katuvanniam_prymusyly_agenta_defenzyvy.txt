ВАРШАВА, 21. Минулого місяця до польського сойму надійшла вимога новоградської прокуратури видати судовій владі білоруського депутата Рогулі та депутата незалежної селянської партії Головача. Прокуратура обвинувачала депутатів в участі в таємних змовах. Питання про видачу депутатів, стояло на порядку денному. Але, цими днями головний свідок обвинувачення секретний співробітник дефензиви (охранки) Янцевич надіслав Рогулі такого листа, що яскраво виявляє всю позалаштункову діяльність політичної поліції.
«Шановний посол. Я працював у партії «Визволення», яко інструктор. Коштів на життя я не мав і охоти до фізичної праці не почував. Нарешті, я вступив до новогрудської політичної поліції, яко агент. Дефензива доручила мені викрити таємні білоруські повстанські змови. Для викриття цих змов дефензива дала мені найкорочший термін. Але дефензива обіцяла мені за викриття змови 5 тисяч доларів, у моїй присутності відчиняли каси й мені показували купи грошей. Я почав вигадувати ріжні дрібниці і хоча труси та перевірки мали негативні наслідки — але поліція була з мене задоволена. 27-го березня поліція несподівано мене заарештувала. Спочатку зі мною поводилися добре, навіть напували горілкою. Але згодом почали мене бити, що-разу то все більше, вимагаючи, щоб я викрив повстанську організацію, одночасно спокушаючи 5 тисячами доларів. Я-ж нічого не знав, крім того, що можна прочитати в газетах про «Визволення» або незалежну селянську партію. Потім почали мене катувати: підвішали на залізний гак, заливали голову парафіною, брали за ребра. Потім почали катувати електричним індуктором. Щоби покласти край катуванню, бо я не мав сили більше терпіти, я згодився на все, що мене питала поліція. Таким способом, я сказав, що в повстанській змові брали участь депутати Рогуля, Головач, потім Соболевський та ще сто чоловіка. Потім мене допитував судовий слідчий в присутності політичної поліції. Коли мене привели вночі з льоху дефензиви, замордованого шостиденним катуванням — я сказав слідчому все те, про що свідчив у поліції. Перед цим протягом двох днів до мене приходили агенти поліції та вчили мене, що говорити слідчому. Перед допитом у слідчого мене напоїли горілкою, так що я давав свідчення п’яний. Трохи згодом я заявив про свій вчинок прокурору окружного суду та прокуророві верховного суду. Мене оглянула лікарська комісія, що навіть п’ять місяців пізніше після катування, знайшла на моєму тілі знаки від катування».
Свого листа Янцевич закінчує проханням пробачити його злочин. Лист Янцевича буде приводом до соймової інтерпеляції.
