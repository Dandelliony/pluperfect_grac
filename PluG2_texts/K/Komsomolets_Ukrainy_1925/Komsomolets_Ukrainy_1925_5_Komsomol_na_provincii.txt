Загальний стан Пирятинської райорганізації Прилуцької округи добрий. За останній час помічається цілий ряд досягнень: звернуто потрібну увагу на роботу на селі, що дала вже певні наслідки, організаційно оформлено та зміцнено осередки. Райорганізація дала значну частину нового активу на відповідальну комсомольську роботу. Добре поставлено також справу партизації міського активу. Поруч з тим треба зазначити слабий звязок парторганізації з комсомольськими осередками на селі, та недостатню партизацію й сельактиву, мляве охоплення організацією ЛКСМ середняцької частини молоди та дівчат.
Становище Словтчанської райорганізації, Коростенської округи, незадовольняюче. Помічається відсутність масової роботи, що з’ясовується умовами району. Подекуди занепадає комсомольська дисципліна. В дальшій роботі райорганізації намічені рішучі заходи до усунення всіх хиб.
У Володимирському районі, Миколаївської округи, за літо робота в осередках значно зменшилась. Комсомольці не досить знайомі з політикою партії на селі, а також не беруть активної участи в громадсько-політичній роботі села. Серед дівчат робота майже не провадиться, що доводить незначний відсоток дівчат в осередках. Надалі ОК вжив заходів оживити роботу Володимирської райорганізації та усунути її хиби.
Праця Копайгородської райорганізації, Могильовської округи, посувається швидким кроком наперед. Зараз райорганізація налагоджує звязок з осередками району, провадить політосвітню роботу та поширюється за рахунок позапартійної молоди. Були випадки негативних явищ, що пояснювались умовами району та инш.
Проскурівський Окружком провів по районах сільзбори дівчат, що охоплювали 20-80 дівчат. Відповідної підготовки з боку окремих осередків та райкомів до цих зборів не було проведено. Сільзбори та конференції здебільшого проходили без активної участи дівчат. На зборах висловлювались про недостатню роботу райорганізаторів, слабу участь дівчат в роботі громадських організацій та незначне втягнення дівчат до лікнепу, а також про відсутність літератури по хатах-читальнях та погане відношення окремих хлопців-комсомольців до дівчат.
Організація військових курсів Одеської округи пройшла незадовольняюче. Не було представника як на урочистім відкритті курсів так і на протязі всього навчання. На курсах було 93 чоловіка молоди. Відвідування 100%. Старі командири казали: «що такої авдиторії вони ще не мали». Школа була задоволена як навчальними приладдями, коштами, так і моральним звязком військових частин.
В Ізюмській, Кам’янецькій та Полтавській округах, комсомол розпочав провадити підготовчу роботу до перевиборів Рад.
По школах ФЗУ Бердичівської округи значно збільшилась кількість дівчат. В одній школі навчання провадиться методами Центрального Інституту Праці. Але помічається відірваність учнів від загально-заводської, професійної та виробничої дисципліни.
Окрнарада осередків цукроварень Черкаської округи визнала, що робота шкіл ФЗУ по де-яких цукроварнях поставлена як слід. Зазначено такі досягнення: подешевшання та самозабезпечення шкіл на 75%, добре поставлено навчання учнів на виробництві, відповідна постановка самоврядування, належна увага з боку адміністрації до ФЗУ та добрий підбор інструкторів у майстернях.
