Переговори з Францією ішли цілком задовольняюче. — Англійський уряд саботує переговори. — Проти опереточного роззброєння. — Мосульське питання надзвичайно важливе. — Відношення СРСР до Китаю та сполучених Штатів.
ФРАНЦІЯ ТА СРСР.
Тов. Чичерин у своїй відповіді на багато запитань про сучасний політичний стан, що їх задавали представники берлінських газет, зазначив, що він цілком задоволений з переговорів, що вів у Парижі.
Після повороту Раковського до Парижу, будуть утворені три комісії: 1. Юридична — для того, щоб виявити, які колишні договори, що їх заключили Росія та Франція лишаються в силі та які договори можна покласти в основу нових угод. 2. Економічна — для обговорення питання про колишні борги, при чому природньо обговорюватимуть і контр-претензії радянського уряду (зважаючи на втрати, що їх поніс СРСР в наслідок французької інтервенції). Тій самій комісії буде доручено винайти основу для організації французького кредиту СРСР і, нарешті, буде створена 3-я — політична комісія, для обговорення питання про майбутні франко-радянські взаємини загального характеру.
Паризькі переговори встановили, що між Францією та СРСР не існує ніяких серйозних незгод. Обидві сторони вважають за потрібне встановити та закріпити дружні взаємини між ними.
АНГЛО-РАДЯНСЬКІ ВЗАЄМИНИ.
Говорячи про англо-радянські взаємини, т. Чичерин зазначив, що врегулюванню цих взаємин перешкоджає постійна ворожа позиція англійського уряду. Не зважаючи на готівність радянського уряду розпочати переговори з Англією що до непогоджених питань, що роз’єднують обидві сторони, немає ані найменших натяків на бажання англійського уряду розпочати ці переговори.
Члени англійського уряду заявляють, що вони ладні вислухати нові пропозиції радянського уряду. Радянський уряд не може, одначе, зробити ніяких нових пропозицій, поки англійський уряд не повідомить, які пункти угоди, що її підписав з СРСР уряд Макдональда, він не може прийняти.
«Ми, — заявив Чичерин, — вважали-б за дуже бажане врегулювати непогоджені пункти, але ми перебуваємо під певним впливом, що англійський уряд тепер не бажає цього».
СРСР ТА ЛІГА НАЦІЙ.
Про відношення СРСР до Ліги Націй, тов. Чичерин заявив, що радянський уряд, як і раніше, як і тепер вважає вступ СРСР до Ліги Націй за неможливий, бо суперечки між радянською державою та капіталістичними державами надто великі, щоби була змога разом працювати в Лізі Націй. Пропозиції про вступ СРСР до Ліги Націй Радянський Союз протиставить пропозицію підписати певні угоди з Англією та иншими державами про врегулювання взаємин.
На арбітражні договори Радянський Союз пристати не може, бо неможливий арбітраж між Радянською державою та капіталістичними державами.
Радянський Союз пропонує як найкращий метод до здійснення миру — загальне роззброєння, або обмеження озброєння.
Тепер, — заявив Чичерин, — нас запросили на конференцію що до роззброєння. Нас запросили взяти участь у комісії для підготовки конференції. Ми побоюємось, що ця комісія буде жалібною комісією для роззброєння. Позиція радянського уряду що до питання про утворення цієї комісії ще не встановлена». 
Чичерин додав, що як ця чи инша конференція має відбутися в Швайцарії, то це буде перешкодою для участи в ній Радянського Союзу.
МОСУЛ ЗАНАДТО ВАЖЛИВИЙ ДЛЯ ТУРЦІЇ.
Торкнувшись питання про Мосул, т. Чичерин зазначив, що постанова ради Ліги Націй викликає трівогу. Коли не пощастить уговорити Англію стати на більш мирну позицію, ця постанова може мати сумні наслідки. Мосул у стратегічному відношенні для Турції остільки важливий, що не вважаючи на дуже великий потяг Турції до згоди, уступливість турецької республіки може йти лише до певної межі. Коли-б становище стало критичним, це було-б велике нещастя для загального політичного становища.
ТОВ. ЧИЧЕРИН СПРОСТОВУЄ ПОКЛЕП.
Далі т. Чичерин заявив, що обвинувачення радянського уряду в тому, ніби-то воно підбурує Китай проти чужоземців, а надто проти Англії, неправдиві. Відношення радянського уряду до китайського дружні й коректні. Радянський уряд не заперечує своїх симпатій до Гоміндану й його програму перемоги незалежної освіченої сучасної федеративної китайсько республіки, яка буде вигідна й для инших країн в протилежність Китаю, підлеглому й безсилому у свойому самовизначенні.
СРСР ГОТОВИЙ ОБГОВОРИТИ СПІРНІ ПИТАННЯ.
Радянський уряд надзвичайно цінить значний розвиток господарських відносин із Сполученими Штатами, який, розуміється, лише після відновлення дипломатичних відношень, буде вільний від найбільших перешкод. Радянський уряд і зараз готовий вільно обговорити всі спірні питання, як він це зазначив при обранні президента Куліджа на його пост.
Американські газети говорили, ніби-то тов. Чичерин заявив, що радянський уряд ні при яких умовах не дозволить урегулювати питання про борги. Тов. Чичерин сказав, що це повідомлення цілком брехливе. Радянський уряд, навпаки, запропонував урегулювати всі спірні питання, в тому числі й питання про позику Керенському.
