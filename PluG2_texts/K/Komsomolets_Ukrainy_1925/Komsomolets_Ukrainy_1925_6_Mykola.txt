Миколка Рябченко має 19 років. Хлопець він середнього зросту, присадкуватий. На голові величезна чуприна. Коли він одягає картуза чуприна ця висовується як у козака. Очі йому вкривають чорні широкі вії, що нагадують навіси над дверима. Носить сорочку матроську, хоч і дуже ображається, коли його звуть матросом.
Не пощастило хлопцеві в навчанні. Вступив він до школи, тільки що навчився літери читати, а тут... Працював батько в ковальському цехові. Переварювали набій у грубі, а він — нерозірваний. Загуркотів вибух, і поховали ковалі свого товариша. 3 13 років пішов Микола до цього самого цеху працювати. Спека, газ робили ще тяжчою працю, що й без того була дуже тяжка. Не лехко було йому. Майстер, Антонів, кривий, п’яниця, бувало нап’ється самогону й прийде до цеху. Тоді Миколі гірко доводилося.
 — «Давай великі обценьки — кричав він лаючись найпоганішою лайкою — сукин син, чого довго не несеш?!.
Терпів Микола. Боявся, щоб не скоротили — адже ж він єдиний робітник у сім’ї. Років зо два помордуюсь, — гадав Микола — а там Маша підросте й можна буде разом працювати, а сам — на иншу роботу.
Більшу частину дня, як і инші хлопці, бігав Микола, виконуючи доручення майстрів, але на них звернув увагу комсомол і всіх хлопців перевели до майстрів на кваліфікацію.
Одного не міг зрозуміти Колька: чого це комсомол дбає за нього. Як би вони були свої хлопці, а то ж чужі. Питати в инших боявся. Так і лишилося це для нього таємницею.
У майстера працював старанно. Пояснення слухав уважно, чого не розуміє — запитає. Миколчин майстер був членом завкому.
Бувало зробить Микола яку-небудь річ та й гадає: а чи не можна б швидче та краще зробити. Як-що ця річ не потрібна була дуже швидко, то візьме й переробить. Дивиться добре... Радів з цього...
 — «Ех, Миколка, шкода мені тебе. Гарний ти хлопець. Тобі б учитися, — говорив часто майстер.
Тоді Микола сумно дивився йому в вічі, неначе чекав, щоб він ще ствердив свої слова.
 — «Так, я ж бо вмію тілько літери читати — відповідав майстрові.
 — «Ото ж я тобі й кажу, що навчився б там, — і майстер знову починав працювати захоплюючи роботою й Миколу.
Прийшов з комсомолу Павлів, скликав збори молоди цеху. Голова дав йому слово. Волосся його було розкуйовджене й що-хвилини лізло в вічі. Сіра розстебнута сорочка нагадувала широкий мішок. Він виступив з доповіддю про роботу комсомолу серед молоди.
Спочатку на зборах було дуже неспокійно. Молоді хлопці незвиклі сидіти, все чекали, коли вже кінчаться збори, але коли доповідач перейшов до питання: чому КСМУ захищає молодь, збори затихли...
Микола сидів у куточку... Аж тепер зрозумів, чому комсомол за нього подбав. Пояснішало, ніби туман зник і настає ясний ранок.
«Ви повинні обрати цехуповноваженого, — говорив доповідач, — що захищатиме ваші інтереси. Він дбатиме, щоб майстри поводилися з вами гарно, стежитиме за тим, щоб хлопці кваліфікацію підвищували... Намічайте кандидатуру...
Доповідач кінчив, сів на лаву, а разом з ним ніби сіли й усі хлопці, що допіру галасували. Не сподівалися хлопці на такий кінець. Збори мовчали.
Голова завкому порушив тишу.
 — «До цієї справи здатний буде Рябченко. Він хлопець старанний, поводить себе гарно... Та що й казати, — гарний і точка.
У мить, неначе отара гусей розбуркана вожаком, прокинулися збори.
«Рябченко! Рябченко! Закричали трохи не всі.
Наелектризовані збори розряжалися. Миколка почував, що йому то гаряче, то холодно. Очі наллялися... З’явилося бажання вискочити, щоби позбутися такого стану...
Павлів питав:
«Ну, шо, говоріть хлопці, не бійтеся, чи є ще хто-небудь?» Але збори міцно вхопилися за Рябченка.
 — Немає, — сказало кілька чоловіка на передвій лаві.
Микола хотів щось сказати. У роті пересохло, у грудях не було повітря — він не міг. Він тільки висякався та обтер лоба матроскою. Обрали його. Голова щось оголошував, Микола не чув. «Молоду Гвардію» також не співав.
Павлів підійшов до Миколи.
 — «Рябченко, прийди завтра до клубу, — маленька нарада»...
 — «Та ж я зовсім не вмію працювати» — несміло відповів Микола.
 — «Та хіба ж усі ми вміючи починаємо працювати, а робітники й селяни як будують державу? Хіба ж перед тим вони це вміли? Вчаться й будують».
 — «Їх багато» — перервав Рябченко.
 — «Це правда, що багато, але все таки, це «багато» збирається з кожного робітника з’окрема. Прийдеш?»
 — Прийду.
 — Та тільки сміліше, не журися. Упораєшся. — І ляснувши по плечу Миколу, Павлів пішов.
Довго Миколка не міг заснути. Стомлений мізок малював картину.
...Клуб. Навколо нього багато народу. З натовпу виходить той самий Павлів, що на зборах був. Коли він ішов, то ляснув Миколу по плечу й підбадьорив, а тут напустився на нього.
 — Ти кого захищаєш? А, ще не захистив? Ось як»...
Ці слова били його неначе каміння. Павлів ударив його. Микола летів у якусь безодню. В ухах у нього тільки свистіло. Щось штовхнуло, мабудь дно безодні. Удар, ще — каміння падає...
...«Та ну ж бо вставай! Диви як заспав — говорила мати, розбуркуючи його. Ніколи такого не було. Уже другий гудок. А я піду сніданок приготую».
Микола хутенько одягся й пішов.
На заводі працював він сьогодні з якоюсь новою щирістю. Сніданок.
 — «Миколко, ходім трохи заспіваємо — кликали його товариші.
Якийсь непевний погляд. Що він хотів сказати? Мовчки відробив свій час. Мати запитала його, чи не хворий він бува.
 — «Ні мамо, це так», а сам гадає: «А що то в клубі?»
 — «Так громче музика, играй победу!»... — чути було з вікон клубу, коли Микола підходив до нього.
Тут йому хлопці розказали, як розпочати роботу, — коли чого не знаєш іди до клубу.
Він почував, що зник той тягар, що ще в клубі ліг на нього. Покликали товариші співати. Заспівали «Дуню». Хоч і не дуже в такт співав Микола, але все таки щось вийшло. Хутко звик він до товаришів. Записався до гуртка ліквідації малописьменности. Вступив до Комсомолу. Відвідував політгурток. Полюбив Микола клуб, неначе свою домівку. У радіо-гуртку зробив прийомний, тільки щось невдало.
 — Куди це ти, Микольцю, ходиш увечері?» — запитала мати.
 — «У клубі працюю».
 — «Ой, диви, сплутаєшся з дівками, витрачатимеш дурно на них гроші. Покинь ти з ними водитись. Коли прийде пора, тоді й будеш», — навчала мати.
 — «Та ви не турбуйтеся, я сам добре знаю».
І мати задоволена з свого сина бралася до хатнього господарства. 
Одного разу Завклубу покликав до себе Миколу:
 — «Товариш Микола, ось ми видерли, можна сказати, чарівний лихтар, та тільки щось ніяк не налагодимо його. Візьмись за цю справу».
 — «Та ти я ж не знаю цієї справи, а по-друге»...
 — «Та ти попробуй... Завжди, хоч і знаєш, а відмовляєшся».
 — «Як зможу»... і Микола забрав лихтар та й пішов пробувати.
До пізна працював. А другого дня разом із лекцією показували діяпозитиви.
Настав час набору до робфаків. Завком викликає Рябченка.
«Микола, хочеш учитись?» — звернувся до нього голова.
Він його так запитав, що Микола гадав, що це жарт. Тільки очі вогнем засвітилися. Голова зрозумів його бажання. Дав хлопцеві анкети й пояснив усе, що треба.
Коли Микола звільнявся, він зайшов до цеху. Старий майстер сказав: «Дивись, синок, учися добре. Як тут старався, так і там. Микола кивнув головою. В останнє оглянув майстерню-цех побажав усім всього найкращого, й наче б то зарядився енергією мотору та передач цеху й пішов геть.
Миколу прийняли на робфак, він учиться, бо в країни неповської, треба зробити країну соціялістичну.
