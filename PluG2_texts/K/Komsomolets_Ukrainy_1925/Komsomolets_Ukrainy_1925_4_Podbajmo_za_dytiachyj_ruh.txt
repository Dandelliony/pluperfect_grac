Піонерські організації, що де-далі зростають і набирають складніших форм та змісту праці, вимагають того, аби з боку комсомолу було звернено пильну увагу на те, щоб відшукати найкращі форми керовництва, що до задоволення піонерських організацій.
Проте до цього часу в багатьох осередках, навіть районових, піонерський рух не має відповідного місця в загальноспілковій праці комсомолу.
Такі факти не поодинокі, коли райбюро подає відчита про свою працю на політосвітніх комісіях, або коли керовником піонерського загону виділяють молодого комсомольця нездатного до активної роботи в осередкові. Час уважніше подбати за піонерську працю. Треба, щоб піонер-керовник по свойому політичному розвитку, по комсомольському стажу, соціяльному стану, витриманости то-що не відставав від иншого комсомольського активу.
Кожен осередок повинен подбати про те, аби його зміна була забезпечена відповідним керовництвом, бо від цього залежить авторитет піонерського загону серед населення.
Виникає питання, як підібрати керовника та які його завдання?
Керовник, або ватажок, перш за все — комсомольський активіст, що користується авторитетом у всього осередку і, звичайно, серед дітей. По спілковому стану він повинен бути не молодшим від инших активістів осередку. По соціяльному становищу — необхідно, щоб керовник був на виробництві — з робітників, а на селі — з селян, а не з инших. Головне — це його витриманість, як комсомольця та зацікавленість роботою.
Обов’язки й завдання керовника дуже великі. Він приймає участь у праці ради загону, дає напрямок його роботі. Керовник присутній на зборах загону, керує комісією по дитрухові, приймає участь у праці педради, відвідує також комсомольські політгуртки, щоб не відставати в своєму політичному розвитку від решти комсомольського активу.
А осередкові треба подбати, щоб керовник не був перевантажений низкою різних инших обов’язків та встигав би виконувати свою роботу в піонерському загоні.
Виділивши відповідного керовника-ватажка, ми забезпечимо наше керовництво піонерською роботою.
