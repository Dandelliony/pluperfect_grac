ЗАМІСТЬ ПЕРЕДМОВИ.
Що-разу на Різдво буржуазні журналісти відносять читачам різдвяні сповідання.
В цих оповіданнях в Різдвяну ніч хлопчика, що замерзає, врятовують: багатий пан, добра бабуся або злочинець, що покаявся. Иноді його врятовує сам Христос.
Визнаючи такі оповідання за явно контр-революційні, ми просимо звернути увагу на нижче-подану антиріздвяну історію.
І. ВІН ПРИЙШОВ.
Він прийшов до редакції виснажений і обшарпаний і почав жалітися. Він розповів нам усе-чисто, а далі, зітхнувши, сказав:
 — Час повертатись на небо, бо ця відьма Марія лаятиме.
Далі він пішов до стінки й зник, залишивши після себе райські пахощі.
ІІ. ЙОГО ОПОВІДАННЯ.
 — Ви, товаришу з редакції, напевне знаєте, що буржуазні журналісти що-Різдва використовують мене для «різдвяних оповідань».
Послухайте лише, що вони зі мною роблять: вони беруть краплинку холоду, фунтів зо два вітру й пускають усю цю мішанину гуляти по місту. Далі вони притикають мене до стінки й примушують мене замерзати.
Так почав своє оповідання нещасний різдвяний хлопчик, що прийшов до нашої редакції.
ІІІ. НАЩО ВЕЛЯТЬ ЙОМУ ЗАМЕРЗАТИ?
 — Ну, ось, — казав він далі, коли я досить замерзну, вони випускають одного з рятівників: богатого пана, добру бабусю, злочинця, що покаявся, або самого христа. Вся ця публіка мене врятовує, але, щиро кажучи, я волів-би вмерти, аніж бути врятованим від кого-небудь з цієї компанії.
IV. БАГАТЬІЙ ПАН.
 — Бачите — жалівся хлопчик — коли мене врятовує від смерти багатий пан, то він панькається зі мною 2-3 дні, а там...
Буржуазні журналісти не змальовують того, що робить «багатий пан». Це їх не обходить.
Далі «багатий пан» починає мене визискувати. Я доглядаю його дітей, собаку, кенарку, стару бабусю, прибираю його хату, крамницю, склад, а иноді навіть заступаю мамку.
Добре, що є трудсуд, а то-б я не вижив від Різдва до Різдва.
V. ДОБРА БАБУСЯ.
Хлопчик стер сльози й казав далі:
 — А коли я попадаю до добросердої бабусі — я пропав.
Ця стара добросерда кочерга починає панькатися зі мною так само, як із своєю улюбленою собачкою.
Слово чести, торік одна бабуся нагодувала мене сирим м’ясом, упевняючи, що її собачка Фірочка від цього товстіє.
У неї я що-ранку мушу вмиватися, чистити зуби, ходити до церкви, не курити, читати голосно книжки релігійного змісту й роскладати пасьянси.
А одна стара хотіла навіть, щоб я з нею оженився.
«Ти ж ангел » — казала вона. — Ну, що тобі».
VI. ЗЛОЧИНЕЦ, ЩО ПОКАЯВСЯ.
 — Правда, ці старі бліднуть перед моїм перебуванням у злочинця, що покаявся.
В ті дні, коли злочинец кається, — мені надзвичайно важко, — я хожу по участках та розшуках, а там...
Там мене нумерують, як входящу й ставлять мені штампи, бо я є підстава для прощення цього злочинця.
Крім того, коли він кається, вія не працює, а коли він не працює, мені нічого їсти.
Далі я починаю разом з ним знов красти й грабувати.
Кінчається звичайно тим, що в лютому-березні мене «засипають» на якому небудь нальоті і, після суду, я відпочиваю душею й тілом у допрі.
Правда, мені дуже важко зникати перед моєю шановною вартою що-разу перед новим Різдвом, але така вже моя істота.
VII. ЛАСКАВИЙ ХРИСТОС.
 — Гірш за все буває мені тоді, коли мене врятовує сам Христос.
Він грубо хапає мене за петельки й ричить:
 — Голота залатана. Через тебе мушу з неба злазити.
Далі Христос тягне мене на небо й передає своїй матері.
А Марія така злюща, що й страх.
Небо, знаєте, це не земля: ні трамваїв, ні вулиць — стрибай з хмари на хмару. А мені, з дорученнями Марії, доводилося страшенно багато ходити. Ну, й стрибав.
Иноді забалакаєшся з янголом, або-ж поб’єшся з чортеням, а небесні «шишки» й донесуть Марії, а вона карала мене по «небесному»: примушувала місяць бензином чистити.
А колись я дуже прошкодився, Марія розлютовалася й звеліла мені заплести на ніч у коси сонячні проміння.
І що-ж ви думаєте — попік собі пальці й пику, а заплів.
VIII. ПРОХАННЯ ХЛОПЧИКА.
 — І ось, товаришу з редакції, я прохаю вас, надрукуйте ви про всю цю кампанію приватних «хозяйчиків» у вашій газеті й допоможіть мені стати просто людиною.
Треба і різдвяному хлопчикові де-небудь свободи добитися?
Десь годинник пробив 12. Хлопчик підійшов до стінки й почав потроху танути.
Я кинувсь до нього й... прокинувся.
IX. ЯК РІЗДВЯНИЙ ХЛОПЧИК МЕНЕ ВРЯТУВАВ.
Я прокинувся й тяжко зітхнув. «12, а завтра здавати в набор фейлетон, ще не написаний, розуміється. Ну й життя!».
Я згадав суворі очі редактора, нудний голос секретаря й вирішив використати різдвяного хлопчика для фейлетону.
Добрі читачі! Вибачте, що я зовсім як буржуазний журналіст, намучив для особистої потреби нещасну дитину. Вибачте, що я розповів про те, чого не було, але...
Але будьте добрими панами, добросердими бабусями й пожалійте мене.
X. ТЕЛЕГРАМА ХЛОПЧИКА.
Я вже був закінчив оце усе, як надійшла телеграма різдвяного хлопчика:
«До редакції: Спішна. Покладав надію на вашу совість, гадав одержати допомогу, а ви на мені збудували фейлетона. Дуже негарно. Різдвяний хлопчик. Рай».
Вибач мені, дорогий вигаданий різдвяний хлопчик. Я більш ніколи не використаю тебе для фейлетона, бо...
...Дивись з початку.
