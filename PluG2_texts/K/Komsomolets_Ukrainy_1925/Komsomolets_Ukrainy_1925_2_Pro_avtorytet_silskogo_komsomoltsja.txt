В минулому числі нашої газети т. Активіст цілком слушно порушив гасло, як кажуть на злобу дня — «Кількість зміцним якістю», переважно спинившись над тим, що стосується міського комсомольця. А т. Березов докладно пояснив «Завдання комсомолу в громадській роботі на селі». Крім цих загальних засад вважаємо необхідним порушити де-що і в справі авторитету комсомольця на селі.
Балакати про авторитет сільського комсомольця, значить, балакати про ту роботу й поведінку комсомольця, що нею він набуває цього авторитету. Почнемо з організаційної ролі комсомолу серед молоди.
Відома істина, що комсомол мусить стати осередком, навколо якого мають згуртуватися молоді батрацькі незаможницькі й середняцькі сили села. Ці молоді сили комсомол повинен виховати на свідомих громадянах на активних діячів соціялістичного суспільства. І молодь сільська тягнеться до комсомолу. Але часто керуюче ядро осередку своєю поведінкою й казьонним підходом до справи відбивають від себе молодь і лишаються варитися у власній юшці.
Густо-рясно не то що рядові комсомольці, а й секретарі осередків, замісць того щоб по товариські пособляти й навчати неука хлопця чи дівчину ставлять себе перед ними «високознаючими». А коли додати до цього випадки піяцтва, грубої лайки, начальницький тон, — стане зрозумілим, чому часом від велелюдного осередку лишається тільки невеличка купка, що збирається вечорами до читальні, або до сельбуду і «фізкультурить» на всі боки.
Або от таке відоме явище: в осередках комсомолу на селі занадто невеликий відсоток дівчат-селянок. І певна річ, не тому тільки, що дівчину ми вважаємо більш відсталою й більш звязаною тенетами побуту, а тому, що немає відповідної атмосфери, що могла б привабити її та залучити до комсомольської праці. Навіть більше того: відсутність живої, цікавої роботи в комсомолі, з другого боку недобра слава, яку пускають на себе негарними вчинками хлопці комсомольці, призводить до того, що дівчина стоїть осторонь від комсомоля, а до того ще й батьки гримають, — нічого, мовляв, там путнього не навчишся.
Те ж саме і що до авторитету комсомольця серед дорослого населення. Коли спотикається в цій справі партієць, то комсомолець тим паче. Селянин недовірливо ставиться до слів, а вимагає реальних доказів. І щоб переконати селянина в тому, що партія дбає за село, комсомолові конче необхідно засвоїти партійну лінію та в кожній дрібниці своєї роботи перетворяти її в діло. Тоді підвищеться авторитет комсомольця в очах селянина.
Кажуть, що низький і культурний, і політичний рівень сільського комсомольця. Це так, але не в цьому тілько лихо. Адже беруться хлопці до науки самотужки, завзято беруться. Історію революційного руху вивчають, про Францію, Англію читають, можуть розповісти про Чемберлена й Еріо і про другий та третій Інтернаціонал. Але поганий той комсомолець, що оце все і багацько иншого знаючи, не може розповісти селянинові, як зорганізувати машинове т-во, чи як полагодити справи в кооперації, щоб поліпшити добробут села і т. ин. Оці, як раз, знання в умовах сільської дійсности мають не меншу вагу від політичного виховання і надають пошани комсомольцеві в очах селянства.
Далі — робота комсомола на ниві побуту. В справі утворення нового побуту, комсомолові, як молодій силі належить мало не перше місце. Але безоглядними наскоками на фортецю побутового консерватизму, як це часто трапляється з боку сільських комсомольців, далеко не заскочиш, та ще й селянство роздратуєш. Прикладом, досвітки на селах у нас і досі не виводяться, хоч комсомол веде проти них рішучу війну. Подекуди комсомольці пробують книжки й газети на досвітках читати, замісць того щоб їх просто розганяти. І на нашу думку це далеко вірніший шлях, щоб побороти досвітки, а молодь зрештою залучити до сельбуду, або читальні.
Висновок з усього сказаного короткий. Треба підвищити якість сільського комсомольця. Але для цього необхідне не тільки підвищення політично-культурного рівня комсомольця, а й умілий його підход до молоди, до селянства в своїй повсякденній роботі на селі.
