Коли на ближньосхідньому обрії з’явилася постать Риза-Хана, европейські газети охрестили його йменням «персидського Мусоліні». Молодий офіцер перської армії, що швидко набув популярности серед війська, енергійний, упертий та кипучий Риза-Хан виринув на політичній поверхні досить несподівано, як військовий міністер. Реформа армії, що він її перевів, успішне командування під час придушення повстання на околиці (що його безперечно інспірували англійці), нарешті, національно-демократичний програм, що він виголосив, хутко зробили Риза-Ханове ім’я найкращим кандидатом на проводиря та реформатора. Так само, як і Мусоліні, за допомогою військового перевороту, він дійшов влади, поваливши англофільський уряд. Головком армії та прем’єр, він зосередив у своїх руках усі потрібні вінки диктатури, що її він здійснював з такою самою любов’ю до «оперности», до пози, до демократичних рухів та суворих вчинків, як і ціла відміна породи Мусоліні. Перемога Риза-хана над шейхом Хейзалем, що був повстав, остаточно закріпила за ним «право на диктатуру»; він зробився загальновизнаним національним героєм і проводирем.
Грунтом для цієї чудової кар’єри було знищення феодальних взаємин у Персії. Напівфеодальна країна, що на неї з давніх-давен зазіхали чужоземці, через її нафтові джерела, сприятливе торговельне становище, адміністративно розрізнена, позбавлена потрібної єдности — Персія в боротьбі за свою незалежність, за визволення з-під чужоземної опіки, висунула вимогу єдности країни. Власні капіталістичні інтереси, що розвивалися, вона протиставила хижацьким вимогам імперіялістів. Риза-хан, що був представником інтересів саме цих національних груп, розпочав боротьбу за об’єднання Персії; перемога над Хейзалем показала, що він здатний, щоби виконати цю місію. Крім того, те, що Риза-хан повалив англофільський кабінет, наскрізь реакційний, скупчило навколо нього надії песького купецтва. Зважаючи на те, що політика Риза-хана була справлена проти феодальної розрізнености та за відродження національних інтересів, його диктатура була безумовно прогресивним явищем.
Боротьба з шахом, вигнання його з Коджаров та повалення династії — такі були дальші кроки Риза-хана. Здавалося, що вони прямували до встановлення республіки. Але дуже тонко й рішуче, додаючи до всіх своїх вчинків чималу порцію парламентської пози, Риза-хан простував з «перших консулів» до імператора. Чи бути республіканським «душкою-Керенським» чи Бонапартом, — ось із цих двох перспектив Риза-хан обрав найвигіднішу позицію Наполеона. Коли він довів країну до брами демократичної республіки, він за допомогою «цілком парламентських» заходів та вчинків осадив Персію назад — до конституційної монархії.
Установчі збори, що їх Риза-хан скликав, обрали його на шаха. Династію Коджарів змінила династія Пехлеві. По суті це означає перемогу феодальних елементів і реакційних груп. Є також підстави гадати, що перську республіку, що тільки но народилася, придушили не без участи Англії, зокрема, «Англо-перської нафтової кампанії». У всякому разі, дуже показково, що поруч із звісткою про обрання Риза на шаха, телеграф приніс звістку про те, що перський уряд дозволив англійському банкові довозити до Персії срібла на 750 тисяч фунтів стерлінгів (захована позика).
Куди ж попрямує Персія за царювання Ризи 1-го. Назад до феодалізму та чужоземного ярма, чи наперед до національного визволення та розвитку? На це питання найкраще відповість доля попередньої династії; свій власний образ реформатора, що скидає династію, яка гальмує розвиток Персії, повинен бути за пересторогу для нового шаха. Хто спробує йти проти національних інтересів, того роздушить природній розвиток визвольного руху, що почався в Персії. Популярність Риза-хана грунтувалася на погодженні його політики з цим рухом; чи може Риза-шах закріпити цю популярність?
Фактично в Персії ніщо не змінилося: на престол обрали диктатора, що й до обрання мав владу не метну (як що не більшу) од шахової. Але зворот од республіки, що допіру народжувалася, до монархії, означає перемогу консервативних груп, а це може утворити загрозу національно-визвольному рухові, що в його розвиткові — все майбутнє Персії.
