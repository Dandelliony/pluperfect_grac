Розуміється релігійну пропаганду провадити можна рівно — так, добре влаштувати диспут, але також корисно, отруївши опіумом попа ближчої церкви, здійняти вгору його тіло перед здивованим натовпом і прикладом переконувати всіх у шкідливості релігії-опіуму для народу та в шкідливості просто опіуму для служителів релігії.
Але тепер, вважають за краще провадити позиційну боротьбу з релігією. І саме в цій боротьбі на нашому боці — знання, книжки, наука, а на боці ворога — темнота й хитрощі. Саме ці хитрощі перемогли й змусили в паніці відступити Йвана Андрієвича Омельченка, секретаря комсомольського осередку, тоді як таким самим хитромудрим стратегічним обходом ворога з тилу була визволена з-під впливу вищезазначеного опіуму мати піонера КІМ’а. Обидва випадки, на 1925 рік після фантастичного народження Ісуса Гавриловича (Йосиповича-теж) христа, мають певну вартість, як різдвяний подарунок на ялинку всіх попів світу та його релігійних околиць.
Так: на неділю був призначений диспут на тему: «участь релігії в сільському господарстві», а в п’ятницю дочка панотця Павсикакія, Ганна, проходячи повз Омельченка, усміхнулася й ніжно зітхнула. Вплив цього зітхання, що зірвалося з ніжних вуст Ганни на марксистську ідеологію Омельченка був такий, що в суботу ввечорі в хаті Омельченка світу не було, але була там Ганна. Що вони там робили, про це можна буде довідатися тільки через певний час, що його сама природа визначила, але в неділю, на диспуті комсомолець Омельченко, що не зовсім ще стямився після відвідин церковної Месаліни-Ганни Павсикакієвни, підвівся й замість обвинувальної промови сказав:
 — Каюся, громадяни, каюся. Не маю я доводів проти релігії через брак часу для підготовки, чому й оголошує засідання закритим.
Диверсію заходу з шлюбного тилу ворога було переведено чудово, про що тепер свідчить велике число людей в церкві — володінні переможника панотця Павсикакія.
Майже таку саму диверсію, але сімейного характеру, перевів піонер КІМ на боєвому фронті віри КІМ’івської матери в Матір Божу.
КІМ одного дня, відсапуючись, уніс драбину.
 — Навіщо драбина? — грізно запитала мати.
 — Адже ж ти хотіла зняти ікони — невинно відповів КІМ.
Справедливість вимагає зазначити, що КІМ’а було побито, але бадьорости він не втратив, і незабаром одного вечора, в ту саму хвилину, як мати тяжко, ставши навколюшки, оповідала на пам’ять перед іконами свої образи й надії — КІМ за допомогою сусідніх піонерів та жовтенят заспівали в сусідній кімнаті Інтернаціонал. Молитва матери була безнадійно зіпсована.
Але найбільша перемога КІМ’а була, коли трапився такий випадок: КІМ повісив плаката:
Сьогодні я читатиму лекцію проти бога для несвідомих жінок нашого помешкання.
Мати грізно подивилася, сплюнула й наказала:
 — Зірви.
 — Але...
 — Зірви, тобі кажу, ні для кого читати! — я сьогодні йду до клубу.
І ласкаво закінчила:
 — Ех ти, більшовиченя ти моє хитре.
Беручи на увагу старовинний звичай вішати подарунки на ялинку, ми рішуче відмовляємось вішати КІМ’а та його мати. Комсомольця-ж Омельченка ми з великим задоволенням повісимо на першій ялинці.
