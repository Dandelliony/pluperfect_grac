1920-й, він же й рік Революції 3-й, йшов темними, тернистими шляхами, гублячи краплі поту, кров, бандитизм, фронти, голод і холод, йшов до 1925, до 1930 та старіших років.
І по землі 1920-го йшов потяг, плив по застужених покалічених рейках, що стогнали, пильно виглядаючи знаряддями, кулеметами, прожекторами ворогів Рад.
А на панцирнику лунало тяжке, сумне скривавлене шепотіння, бігали, крутилися чутки про комсомольця Муромцева, що порушив дисципліну.
У купе війському засідала рада, рада геть уся курила махорку й журилася, але в хвилях диму від махорки плавали образи ворожих щелепів, що вп’ялися в тіло Рад, але кожного з тих, що засідали давив, тягарем висів над ним злочин комсомольця Муромцева — і військом панцирника насупився й сказав:
 — Треба покликати Муромцева. Сюди.
І коли Муромцев увійшов у купе, прикурив од самокрутки військома, сів і з сумом, з болем та мукою встромив погляд у розквітчане, вкрите снігом шкло — військом спитав:
 — Що треба зробити бойцеві, що порушив дисципліну заснувши на варті та загубивши зброю революції — рушницю?
 — Муромцев стиха, витягаючи слова аж із серця, промовив:
 — Розстріляти...
І здрігнувся. У купе було холодно й колеса потягу вистукували жалібний марш.
Муромцева судив ревтриб. І вирок викочували хлопці з особвідділу. І цього ранку в багатьох «особистів» до вій примерзли краплинки сльоз — комсомолець Муромцев умів умирати порушивши дисципліну.
А 1925 року бюро осередку довго обговорювало питання про поведінку комсомольця lващенка, довго й старанно обговорювало й ухвалило:
 — Викликати Іващенка на бюро.
І на бюрі парторганізатор — «особист», що виконував вирок, — запитав:
 — Що треба зробити комсомольцеві, що порушує дисципліну, напивається п’яний, що побив піонера, не відвідує гуртків та зборів?
І комсомолець Іващенко, витерши сірника й закуривши, спокійно відповів:
 — А коли я не хочу?
 — Чого не хочеш?
 — Ось ваш квиток і не дуріть мені голову!
І комсомолець Іващенко пішов із кімнати бюра осередку, він уже був не комсомолець, пішов зовсім не зворушений карою за порушення дисципліни.
Але коли на відкритих зборах парторганізатор говорив про дисципліну, коли він сказав:
 — ... І тепер ми маємо ворогів, що бажають найменшої нашої помилки. Але тепер ворог не грізний, а гидкий, не страшний, але небезпечний — тепер ми можемо не карати, а виправляти...
 — Не-комсомолець Іващенко пішов з кімнати, де відбувалися збори, схилив голову на холодне спітніле шкло вихідних дверей і думаючи, з мукою думаючи про своє, страшне глибоке й жахливе, виписував на шклі літери
 — К. С. М...
Ми певні, що Іващенко, коли його знов приймуть до Комсомолу на загальних підставах, буде гарний дисциплінований комсомолець. Ми гадаємо, що питання про комсомольську дисципліну буде розказане так, як того вимагають умови.
Але...
Іващенки! Згадайте Муромцевих! Згадайте й станьте у фронт перед комсомольською дисципліною.
