Для кожного журналу, що випускає кіно-виробнича організація, — певна однобокість змісту, вузкість, «офіційність».
Єдиний кіно-журнал на Україні — це орган ВУФКУ. Це одразу вражає — треба тільки пробігти сторінки. Журнал багато ілюстрований кадрами з фільм, фотографіями з кіно-плакатів то-що. Ілюстрації на 99% змальовують виробництво ВУФКУ («Боротьба велетнів», «Синій пакунок», «Тарас Шевченко», «П. К. П.», «У пазурях Радвлади», «Трипільська трагедія»). Хоч ці фільми й гарні (усі вони ще в роботі), але треба було віддати місце, за їх рахунок, всесоюзній кінематографії. Гадаємо, що в майбутніх числах цю помилку буде виправлено, хоча б за технічних вимог. Адже в українській продукції навряд чи буде стільки ріжноманітного матеріялу, щоби можна було що-місяця, за прикладом 1-го числа, забивати ним журнал.
Перейдемо до змісту журнала.
Він починається з двох статей, присвячених завданням ВУФКУ в справі організації виробництва й прокату, сценарної справи, репертуару, то-що. (Ю. Озерський — «Кіно-політика на Україні». Б. Лівшиць — «Шляхи української кінематографії»). Основним моментом в обох статтях є питання про українізацію. Найближче завдання ВУФКУ — це вибір тем, що змальовують життя й боротьбу українського пролетаріяту й селянства, зокрема — утворення фільм, присвячених селянському рухові далекого минулого — Хмельниччина, Гайдамаччина то-що.
У відділі «Кіно-трудящим» звертає на себе увагу велика стаття В. Хоменка — «Кіно на селі». Це перша серйозна спроба донести правильність системи постійних сільських кіно, що переводиться на Україні. Між иншим, суперечка між оборонцями пересувних кіно та «станціонарниками» зовсім ще не закінчилася. Чи не відкрила-б редакція дискусії у цій справі. Нарешті і ми заговорили про притягнення пролетарської громадськости до справи радянського кіно-будівництва. Кіно-пропаганда, кіно-робкорство, організація кіно-гуртків — на всі ці найважливіші фактори розвитку сравжньої пролетарської кіно-культури досі уваги не звертали. Стаття Д. Бузька, що порушує питання про практичні заходи збудження самодіяльности мас у справі «пролетаризації кіно», відкриває нову галузь кіно-роботи, галузь, що в ній ми досі були позаду від инших республік Союзу.
Відсутність міцного кільця громадськости навколо українського кіно відбивається й на першому українському кіно-журналі.
Журнал виданий чудово.
