М. МАЙСЬКИЙ. Ніч. Оповідання. Вид. Книгоспілки 1925 р., т. 10.000, стор. 47.
У книжці два оповідання: «Ніч» та «Учитель Вагута».
Як стилем, так і манерою писати, оповідання цілком різні. «Ніч» це цілий ворох кепсько організованих ліричних відступлень. Це упадочна з примішанням символізму і якоїсь романтики річ. Вона не має дослівно жодної цілевої установки, а часто-густо і текстового значіння.
Це річ, відігрується виключно на безефектних «ефектах», себ-то на прийомах вже скористованих і дуже загально-приступних. Ось наприклад: після сантиментального «пейзажу» з участю «дитячого погляду» та деяких думок про... світогляд — раптом, вривається прозаїчний розріз:
 — Чи можна робити аборти?
Це патентований прийом Бориса Пильняка, зарегістрований і в «Голом годе» і в «Третій столиці» та взагалі майже в кожному його творі.
Також не заважить зазначити «мозаїчність» настроїв, під кутом яких розглядається дія:
«Хочеться впасти на м’якеньке шуршаве листя і лежати так... думати про те, що є і смерть і народження»... Через 10 рядків: «На душі зле... сіверко й бадьоро», через дві сторінки: «соромно й нудно» через одну сторінку «хотілося лаятись і битись», через 15 рядків «стало нудно за себе», через дві сторінки «Я хочу летіти в дощеві простори». І кінец-кінцем — «Я люблю жовтень... і ще люблю зажурну й бадьору жовтневу ніч.
Кінець зовсім несподіваний. Ходити цілу ніч по місту і розглядати місця, до «під жовтим вонючим кущем скіглила, як цуциня дівчинка, «місця, де лише безпритульні, — і раптом такого патосу символічні слова: — Я люблю жовтень. (?).
Безумовна нісенітниця.
«Учитель Вагута», річ зовсім чужа першій. Тут, крім добре взятого побутового боку, — крім чіткости та явности композиційних прийомів, — зачеплено цікаву тему: реставрація «зайвої людини», (в розумінні художнього образу). Трагедія старого вчителя, що підняв руку проти сивих традицій селянської інтелігенції, і злякавшись своєї власної сміливости зібгався ще дужче й безнадійніше ніж до цього. Це річ безумовно художня і має всі елементи гарного соковитого психологічного оповідання.
Цим саме і цінна книжка Майського.
