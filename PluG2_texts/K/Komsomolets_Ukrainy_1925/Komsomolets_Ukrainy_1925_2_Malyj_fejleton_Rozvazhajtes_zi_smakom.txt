Важкий ти для активіста, значок КІМ’овський! Не дарма тов. Безименський, поет Комсомолу скаржиться:
 — День пережити, що добути окоп! — 
Мало, кажу, що зранку і до вечора збільшуєш на заводі продукцію промисловости або у клуні до 9-го поту ціпом відроджуєш сільське господарство. — Цього мало: ще по роботі почнуться тобі всякі нагрузки та перегрузки. Там доклад, там засідання, там конференція, там ячейка...
Як нагрузишся, так насилу ноги волочиш опівночі додому.
І хоч ти активіст, а грішним ділом подумаєш:
«Господи милосердний»... чи — то пак — релігія дурман для народа, — коли тебе розгрузять?! І куди тільки охорона праці дивиться? — 
Нічого не поробиш. Узявся, як кажуть, за той... не кажи ой!
Треба розважатись. От же й тов. Височиненко теж радить розважатись. Можна, каже, спочивати, як кому кортить. Навіть можна танці в клубі упорядковувати. Але, щоб з того користь була.
Та не всяка розвага, розвазі Іван Іванович. Которий активіст не подумавши зразу і побіжить на досвітки, або в «Нову Баварію».
А хиба там розвага? Перегрузка! Перегрузишся самогоном та пивом, а то якась несвідома Мартоха ще й пранцями нагрузить. Це спочин?! Добре, як у міліціі проспиш ніч... А коли додому йти? йтимеш і думатимеш:
 — Ну, й коли вже тебе розгрузять?!. Куди дивиться охорона Праці? — 
Мов і не спочивав, мов і не розважався. То-ж бо то й є.
При комсомолі розважатись треба. У клубі, у хаті-читальні... і масу втягати. Натягніть повен клуб маси — побільше жіночоі, і розважайтесь.
Перша діло музики... звук.., а коли звук є — ноги самі знають що робити.
 — Топ-топ! — ставите яку небудь масу Оленку на одну ногу з собою і ну комсомолити «Кадрель», чи «Яблучко», або «Вальця».
Змокрієте — шклянку холодноі води — і знову. Од води нічого не буде — ні нагрузки, ні перегрузки — вода без градусів, і, знов же, користь для шлунка.
А в другій кімнаті — хто не кохається у фізкультурі, — чи виставу впорядкують, чи ноту тягтимуть — аби розвага... Кому що до смаку!
Так і спочинете. А спочивши, аж труситимитеся до громадськоі нагрузки.
То-ж розважайтесь зі смаком і щоб користь була!
І спочинете і масу до комсомолу привабите!
