До клубу набилося повно комсомольців і робітничої молоди. Стінам було жарко... Коли втихомирилося, всі очима вп’ялися на естраду. В третій раз прийшла робітнича молодь послухати спомини тов. Макарова — агітатора-більшовика з 1903 року.
Пильно стежили слухачі за кожним словом старого більшовика, а він факти за фактами, події за подіями — картинно викладав свої спогади, розповідав про вперту робітничу боротьбу, що не жахалися ні жертв, ні крови.
 — «Ми, старі більшовики, казав він, повинні передати нашій зміні комсомолії той більшовицький гарт, витриманість, ті більшовицькі традиції, завдяки яким ми перемогли і живемо тепер у першій пролетарській державі робітників і селян».
І перед очима, як живі картини, проходило минуле... Підпільна боротьба партії, переслідування, заслання і знову боротьба, і знову страйки, барикади...
Все це здавалося таким цікавим і страшним, дихало безмежною відвагою хоробрих борців за долю пролетаріяту.
Тов. Макаров оздобив свої спогади не тільки точними переказами розмов, але й зазначав певні роки, місяці, дні. Про все чисто розповів зацікавленій молоді пам’ятливий робітник-агітатор.
Зачарував старий молодь своїми спогадами. Уважно слухали — й в грудях палахкотіло бажання — набратись більше досвіду, загартуватися, щоб бути такими міцними, як і цей старий борець.
