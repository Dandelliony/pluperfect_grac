Клуб ім. «Профінтерну» в Харкові обслуговує три профспілки: комунальників, нархарч та місцевий транспорт. Число членів клубу досягає 1500 чоловіка.
Тепер клуб тільки-що розпочав свою зимову роботу. Організовано нові гуртки: організовано військовий гурток і вже намічено організувати стрілецький гурток, що працюватиме вкупі з військовим; крім того розпочато також організацію політгуртків, виключно мистецькі, як-от драматичний, хоровий, музичний, колектив живої газети, то-що. Тепер їхня робота значно підупала, що відбилося на загальній клубній роботі.
Спорт у-літку розвинувся досить широко, але на зиму клубна спортсекція зустрілася з труднощами. Головне, що бракує відповідного помешкання для спортсекції. Молодь, що складає 70% всієї маси членів клубу приймала в-літку жваву участь у спортивних вправах, тепер її увага перейшла до инших гуртків, але треба зазначити, більшість цієї молоди недисциплінована; хуліганство ще досить часте явище в клубі.
Масова клубна робота за браком серйозної уваги з боку правління його, провадиться мляво, участь у ній молоди зовсім не значна.
Ширші кола молоди й дорослих не підходять до клубу через те, що відсутність дисципліни й недобре поводження комсомольської молоди відштовхує їх від цього.
Наша молодь не вміє набути собі авторитету, а особливо юнсекція клубу. Тут яскраво виявляється слабе керування юнсекції клубною роботою серед молоди. На перешкоді цій роботі стає те, що клуб не має доброго помешкання й тепер він ледве справляється зі своєю роботою.
Юнсекція теж ледве живе, хоч треба сказати, що їй можна було б розгорнути роботу. Активність молоди виявляється в живій газеті «Перо в ребро», що вважається одною з найкращих у Харкові. Сам клуб звязаний з червоними кутками підприємств своїх профспілок і обслуговує їх своїми докладчиками та художніми гуртками.
Комісій в клубі є три: внутрішнього розпорядку, господарча та буфетна; нещодавно довелося зробити невеличку чистку в них, що значно посунуло роботу.
