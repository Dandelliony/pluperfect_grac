Коли б черепній реторті дипломатичного алхеміка Чемберлена зароджувалася думка про Локарно, цілком реальною базою для неї було прагнення ізолювати Радянський Союз від Европи. Повернути Захід спиною до СРСР, утворити щось подібне до дипломатичної блокади, протягти по наших межах колючий дріт, недовірства до нас — такий був план, щільно загорнутий у пелюшки гарантійної угоди.
З цих причин подорож т. Чичеріна за кордон европейська преса розглядала, як «герць між двома Ч» (Чемберлен — Чичерін). Вона з захованою турботою й одвертою цікавістю чекала кінця цієї «сенсаційної боротьби». З якою зброєю вийде на Голіафа сучасного імперіялізму, старого, хитрого вовка дипломатії — Чемберлена молодий радянський Давид? Як одхилить Чічерін удар, що націлений на груди Радянського Союзу в Локарно? Як поставляться до його подорожі уряди капіталістичних країн, надто учасників Локарно?
Але ця цікавість швидко зникла з европейських газет. Статті, що ворожили на гущу, відступили місце діловим колонкам чисел, що підсумовують наслідки торговлі з СРСР та комерційним міркуванням. Теорію можливостей заступила аритметична проза й непевні висновки — солідні баланси.
Зараз т. Чичерин повертається зі своєї подорожі. Які ж її наслідки? «Ізоляція» чи...?
«На мою думку, ми вступаємо в період безпосередніх угод між радянським урядом та урядами инших країн — так заявив Чичерін французьким журналістам.
Замісць «ізоляції» — період угод. Замісць блокади — торговельна умова з Німеччиною, Норвегією, підготовка торговельних переговорів з Польщею, зазначений програм франко-радянської конференції. Замісць недовірства до СРСР — кредит у Форда, бенкети на честь наших організацій в Чикаго ти Нью-Йорку. Замісць «спиною до Радянського Союзу» — резолюція сенатора Бора про визнання, підготовка до визнання у Бельгії, промови в Чехо-Словакії про «нагальну потребу негайного визнання».
А за всім цим — мова чисел: за чотирі останні місяці до Франції ввезено 17 міл. пудів радянських хлібопродуктів, до Бельгії — 6 1/2 міл. пудів. До Відню привезено 5.000 тон радянської пшениці. Протягом одного місяця (жовтня) в Німеччині закуплено товарів для Радянського Союзу на 22 1/2 міл. крб. Самий Текстильний Синдикат закупив в Америці товарів на 92 міл. доларів.
Врешті, тривога в Англії, смутні статті «Морнінг-Пост’у» про московських «паліїв», нескромні чутки про «випадкову зустріч» Чемберлена з Чічеріним, що має бути в Італії, тривога в Румунії, запрохання СРСР на конференцію про роззброєння — досить виразно говорять про те, що політика ізоляції потерпіла поразку.
Розуміється, не слід заплющувати очі на те, що після одної невдалої спроби почнеться нова. Але не можна також мовчати й про те, що багато капіталістичних держав рішуче змінили своє відношення до СРСР, — на це є стільки цікавих і важливих доказів за останній час.
Справа полягає не в змаганні Чичеріна з Чемберленом, — це ми залишимо для сенсацій европейських газет. Головне те, що не вважаючи на всі спроби повернути світ спиною до нас, він неухильно тягнеться до нас. В основі цього повороту «лицем до СРСР» лежить той факт, що неможливо без участи Радянського Союзу вирішати міжнародні справи.
Як-ні-як, а без СРСР ніяк не обійдеться.
