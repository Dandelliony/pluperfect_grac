Сьогодні розпочинає роботу IX З’їзд комуністичної партії більшовиків України. Партійний з’їзд має перевірити всю ту роботу, що провадилася за директивами, вказівками комуністичної партії в усіх ділянках життя нашої Республіки. Він виправить всі хиби й помилки, що траплялися в роботі, і дасть певні й тверді вказівки, як треба буде надалі прямувати до здійснення соціялістичного ладу тим шляхом, що заповідав нам проводир партії та трудящих мас Володимир Ілліч Ленін.
Як кожний член партії, і вся партійна організація, так і кожний комсомолець і вся організація Ленінської Комуністичної Спілки Молоди з напруженою увагою будуть стежити за роботою партійного з’їзду та чекатимуть вирішення його постанов, щоб потім твердо й непохитно взятися переводити їх в життя ще з більшою енергією та революційним завзяттям і витриманістю.
Перед комсомолом стоять тепер великі й відповідальні завдання. Комсомол є організована частина робітниче-селянської молоди, що мусить вести за собою численні лави робітниче-селянського юнацтва, й давати їм приклад корисної громадської й культурної роботи. Комсомол мусить брати участь в політичному державному й господарчому житті нашої країни. Комсомол повинен готувати непохитних витриманих революціонерів борців, що стануть на зміну старшим в роботі й дальнішій боротьбі.
В роботі на селі на комсомольські організації покладено завдання допомагати партії й Радвладі гуртувати селянство в колективи, артілі та комуни, переводити землевпорядкування на селі. Дбати за найтіснішу спілку незаможника з середняком, втягувати кращі сили середняцької молоди до лав комсомолу. Брати активну участь в усіх сільських громадських організаціях і першим подавати добрий приклад у роботі. Привернути селянську молодь до розумної культурної розваги та рішуче боротися з гультяйством та розбишацтвом, що й досі ще на жаль панує серед цієї молоди на селі.
Однаково важливі завдання й робота стоять перед нашим комсомолом в місті. Комсомол повинен боротися з міщанством, обивательщиною, до якої втягує молодь оточення НЕП’у, а також зі зневір’ям та легкодухістю у своїх лавах. Кожний комсомолець, що працює на фабриці, заводі, чи то в установі мусить дбати за найвищу продукційність праці та за якість тієї продукції, що виробляє те підприємство, на якому він працює. Всяка культурна робота, що провадиться в клубі, різні громадські організації мусять мати комсомольця, як одного з найактивніших робітників.
Отакі основні завдання стоять перед комсомолом в його повсякденній роботі, і комсомольські організації чекають тепер авторитетного слова з’їзду свого проводиря комуністичної партії, як ці завдання надалі переводити в життя.
Вся комсомольська організація певна в тім, що IX з’їзд Ленінської Більшовицької Партії дасть точні й ясні вказівки як надалі Ленінському комсомолові провадити свою союзну комсомольську й загально-громадську працю.
