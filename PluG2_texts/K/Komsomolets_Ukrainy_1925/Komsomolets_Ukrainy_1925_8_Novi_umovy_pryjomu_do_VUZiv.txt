Управління профосвіти нині розробляє принципи прийому до ВУЗ’ів на 1926-27 рік. Основна мета нової системи прийому — забезпечити ВУЗ’и контингентом студентів, підготовлених до академічної роботи. Проте, цілком зберігається принцип класового відбору. Порядок розверстки по ріжних організаціях що до прийому по командировках скасовується. Прийом мають провадити місцеві комісії при ВУЗ’ах, що встановлюють порядок іспитів і, в залежності від їх наслідків, зараховують до ВУЗ’у. Наркомосвіта має давати лише загальні вказівки що до розподілу місць для кожної соціяльної групи (робітники, селяни, трудова інтелігенція та инш.).
Щоб уникнути нерівномірного розподілу студентів по ВУЗ’ах, має бути переведено принцип районування, цеб-то для кожного ВУЗ’у, а иноді навіть для факультету й відділу буде намічено територію комплектування.
Щоб матеріяльно забезпечити пролетарську частину студентства нового прийому, Наркомосвіта вживає заходів до поліпшення побуту цієї групи. Роботу буде зосереджено при самому ВУЗ’і. Передбачається з майбутнього року заснувати нові інтернати, їдальні, пральні й таке инш., а також збільшити розмір самої стипендії.
