РЕЗОЛЮЦІЯ ПЕРШОГО ВСЕУКРАЇНСЬКОГО З’ЇЗДУ РАД ПРО САМОВИЗНАЧЕННЯ УКРАЇНИ 12(25) грудня 1917 р. Харків
Принцип права націй на самовизначення, проголошений Лютневою революцією, міг бути проведений в життя тільки завдяки Жовтневій революції, яка привела до створення Робітничо-Селянського уряду - Ради Народних Комісарів.
В умовах сучасного буржуазно-капіталістичного суспільства, основаного на існуванні класів з протилежними інтересами і загостреною боротьбою між буржуазією та пролетаріатом, принцип права націй на самовизначення набуває суперечливого характеру, залежно від того, хто здійснює цей принцип: буржуазія чи пролетаріат.
Перемога робітничо-селянської революції і декрет Ради Народних Комісарів знищує всякі форми національного пригноблення і нерівності в Росії.
На Україні ж проведення в життя цього принципу потрапило до рук української буржуазії і дрібнобуржуазних соціалістів, які, проголосивши Українську Республіку, провадять дрібнобуржуазну політику в інтересах буржуазії не тільки української, а й неукраїнської.
Ця політика веде до загострення національного розбрату, розпалювання національної ворожнечі, яка неминуче приведе до нових форм національного пригноблення і нерівності.
Така згубна для робітничих і селянських мас політика вже дала свої наслідки в роззброєнні неукраїнських (але не козацьких) частин, в поході проти Рад Робітничих і Солдатських Депутатів, як нібито неукраїнських, в угоді з Дон[c]ьким військовим урядом Каледіна, який пригнічує в себе робітників і селян, в тому числі і українських.
Так фатально дрібнобуржуазні українські соціалісти, що стоять на чолі Центральної Ради, пішли по шляху російських правих соціалістів-революціонерів та меншовиків, по шляху угоди з буржуазно-поміщицькими класами і зради робітничим і селянським масам.
В тому 1 всеукраїнський з’їзд Рад Робітничих і Солдатських Депутатів, визнаючи Українську Республіку, як федеративну частину Російської Республіки, оголошує рішучу боротьбу згубній для робітничо-селянських мас політиці Центральної Ради, викриваючи її буржуазний, контрреволюційний характер.
З’їзд боротиметься за самовизначення України в інтересах робітників і селян, за їх панування, за усунення всяких національних обмежень, всякої національної ворожнечі і ненависті за Українську Робітничо-Селянську Республіку, засновану на тісній солідарності трудящих мас України, незалежно від їх національної належності, з трудящими масами всієї Росії.
