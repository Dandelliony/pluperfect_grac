РЕЗОЛЮЦІЯ ВСЕУКРАЇНСЬКОГО З’ЇЗДУ РАД
СЕЛЯНСЬКИХ, РОБІТНИЧИХ І САЛДАТСЬКИХ ДЕПУТАТІВ
ПРО УЛЬТИМАТУМ РАДИ НАРОДНІХ КОМІСАРІВ
6(19) грудня 1917 р. Київ
Уважаючи ультиматум Ради Народніх Комісарів замахом проти Української Народної Республіки і виходячи з того, що заявлені в нім домагання нарушають право українського народу на самовизначення та на вільне будування форм свого державного життя, Всеукраїнський з’їзд Рад Селянських, Робітничих і Солдатських Депутатів стверджує, що централістичні заміри теперішнього московського (великоруського) правительства, доводячи до війни між Московщиною та Україною, загроджують до решти розірвати федеративні зв’язки, до яких простує українська демократія.
В той час, коли демократія всього світу, з передовими відділами міжнародного соціялізму на чолі, бореться за осягнення загального миру, який єдиний тільки дасть можливість селянським і пролетарським масам успішно боротися за інтереси трудящого люду, погроза нової братогубної війни, що оголошена Радою Народніх Комісарів України, руйнує братерство трудящих верств усіх народів, розбуджує прояви національної ворожнечі та затемнює класову свідомість мас, сприяючи тим самим зростові контр-революції.
Визнаючи, що відповідь Генерального Секретаріяту з 4(17) грудня є належною відповіддю на замах Народніх Комісарів на права українських селян, робітників і вояків, Всеукраїнський з’їзд Рад Селянських, Робітничих і Солдатських Депутатів уважає за потрібне вжити всіх заходів, щоб не допустити до пролиття братерської крови, і звертається з гарячим закликом до народів Росії - всіма способами запобігти можливості нової ганебної війни.