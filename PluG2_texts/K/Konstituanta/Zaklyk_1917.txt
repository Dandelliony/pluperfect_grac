ДО ВСІХ ГРОМАДЯН УКРАЇНИ
27 жовтня (9 листопада) 1917 р.
В Петрограді зчинилися криваві події, що загрожують погубити здобутки революції. Частина населення Петрограда, за проводом більшовиків, повстала озброєна проти Тимчасового Правительства і хоче накинути свою волю всій Російській Республіці.
Генеральний Секретаріат України як вища крайова влада, створена Українською Центральною Радою і стверджена Тимчасовим Правительством, закликає населення України до спокою. Разом зі всіма революційними силами України Генеральний Секретаріат буде рішуче боротись зі всякими спробами підтримувати петроградське повстання.
Громадяни України!
Виявіть себе вірними оборонцями волі і ворогами анархії, яка може віддалити Всеросійські та Українські Установчі збори і привести до загину рідний край.
ГЕНЕРАЛЬНИЙ СЕКРЕТАРІАТ УКРАЇНИ