РЕЗОЛЮЦІЯ
ПЕРШОГО ВСЕУКРАЇНСЬКОГО З’ЇЗДУ РАД
ПРО ЗРИВ РОБОТИ З’ЇЗДУ РАД У КИЄВІ
11(24) грудня 1917 р. Харків
Робота першого з’їзду Робітничих, Солдатських і Селянських Депутатів України, скликаного повноважним органом революційної демократії України, зірвана діями політиканів із Селянської Спілки і Ради Військових Депутатів, які побоювались, що цей з’їзд піддасть суворій і справедливій критиці політику Центральної Ради та її Генерального Секретаріату і поставить питання руба про передачу влади в Українській Республіці дійсним представникам пролетаріату та найбіднішого селянства України.
Для того, щоб врятувати своє становище, що похитнулося, вони шляхом прямого насильства над Організаційним Бюро та його Мандатною Комісією перетворили з’їзд на мітинг представників найрізноманітніших організацій і самоправно оголосили себе з’їздом Рад Робітничих, Солдатських і Селянських Депутатів. Це спотворене представництво робітничих, солдатських і селянських мас України було зовсім нездатним виявити те невдоволення, яке вже набралося в робітничих, солдатських і селянських масах проти антинародної дрібнобуржуазної політики Центральної Ради. У всіх найголовніших питаннях, що мають величезне значення для трудящих класів України, воно відіграло роль декоративного прикриття цієї політики, воно дало можливість поглибити провалля, яке Центральна Рада старається вирити між народними масами України, одурманюючи їх шовіністично-націоналістичним чадом, і робітниками та найбіднішими селянами решти частини Росії в особі Робітничо-Селянського уряду, обраного другим з’їздом Рад Робітничих, Солдатських і Селянських Депутатів всієї Росії.
Не вважаючи себе вправі брати участь у цій комедії, згубній для інтересів пролетаріату і найбіднішого селянства, ми, представники 49 Рад, у числі 124 чоловік, ухвалили: покинути збори, влаштовувані політиканами з Центральної Ради, і звернутися до всіх трудящих України з роз’ясненням нашого ставлення до становища, яке створилося, і з рішучим протестом проти нечуваного насильства української буржуазії та її прислужників із так званих соціалістів над повноважними органами революційної демократії України - Радами Робітничих, Солдатських і Селянських Депутатів...
