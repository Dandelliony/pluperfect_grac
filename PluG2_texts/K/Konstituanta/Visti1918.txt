Вісті Головної Комісії по справах виборів до Українських Установчих Зборів 4[17] січня 1918 р.
(...) Б). Приговор Велико – Рибницького Сільського сходу Миропільської волости про приєднання села В.Рибницького до України і участь їх на виборах до Установчих Зборів Української Народної Республіки, ухвалено зробити в сій справі доклад Українській Центральній Раді.
Нарада Головної Комісії по справах виборів до Установчих Зборів Української Народної Республіки з головами окружних комісій України.
(...) Представник Путивльської Повітової Комісії (Курської губернії) О.Лук’яненко, заявляє, що вибори в Путивльському повіті пройшли добре, не зважаючи на те що бракувало потрібних коштів для проведення їх. Що торкається виборів до Українських Установчих Зборів, то тут справа стоїть так: з етнографічного боку весь повіт поділений на дві частини. Одна частина – (8 волостей – 90. 000 душ) залюднена українцями, а друга частина (3 волости – 50. 000 душ населення) залюднена великоросами і обмосковленими українцями, котрі утративши українську мову, зберегли однак українські звичаї, побут тощо.
Нещодавно сі 8 волостей скликали в г. Путивлі з’їзд представників для вирішення питань про приєднання Путивльського повіту до України і участи в Українських Установчих Зборах. Збори постановили – приєднатись до території Української Республіки і взяти участь в виборах до Українських Установчих Зборів. Тут же були обрані кандидати до Українських Установчих Зборів і члени Центральної Ради.
Одночасно Збори постановили що коли б решта волостів Путивльського повіту не захотіла приєднатись до України – утворити з українських волостей повіту окремий повіт з повітовим городом Буринню. Отже опираючись на се, Комісія з охотою візьметься до переведення виборів в Путивльському повіті.
