
РЕЗОЛЮЦІЯ 
УКРАЇНСЬКОЇ ЦЕНТРАЛЬНОЇ РАДИ
[9 (22) серпня 1917 р.]
І. Вислухавши реферат Генерального Секретаріату Центральної Ради про переговори з Тимчасовим Правительством у справі затвердження Генерального Секретаріату й вислухавши видану 4 (17) серпня тимчасовим правительством інструкцію Генеральному Секретаріатові, Українська Центральна Рада, признаючи, що інструкція:
1) подиктована недовіррям до змагань усієї демократії України;
2) пересякнена імперіалістичними тенденціями російської буржуазії в відношенню до України;
3) нарушує угоду Української Центральної Ради з тимчасовим правительством з 3 (16) липня;
4) не дає можливости демократії України утворити власть на цілій теріторії, заселеній українським народом;
5) звужує й ослаблює значіння власти Генерального Секретаріату, не обхоплюючи всіх краєвих справ і потреб населення України (справи: харчова, військова, судова, комунікації, почт і телеграфів);
6) перешкоджає утворенню й праці міцної революційної краєвої власти (§§6 і 9);
7) признаючи всупереч порозумінню української й неукраїнської демократії невідповідаюче взаїмним відносинам націй у краю число (4) генеральних секретарів для представлених в Українській Центральній Раді неукраїнських національностей, вона має на цілі знищити єдність української й неукраїнської демократії;
8) зовсім не відповідає потребам і бажанням не тільки українського народу, але й національних меншостей, що живуть на Україні, — 
Українська Центральна Рада вважає необхідним твердо й, рішуче вказати тимчасовому правительству:
а) що інструкція з 4 (17) серпня стоїть у суперечности з угодою У.Ц.Р. з тимчасовим правительством з 3 (16) липня, від котрої тільки й могла й може виходити У.Ц.Р. в справі приготування всієї України до автономного ладу, Українського Установчого Зібрання й Всеросійських Установчих Зборів;
б) що інструкція служитиме перешкодою в дійсній роботі по організації краю, викликуючи зайві й непотрібні загострення й ослаблюючи силу та твердість революційної краєвої власти;
в) що в інтересі добрих взаїмних відносин між Україною й Росією необхідно в найкоротшім часі поробити заходи в цілі переведення в життя норм взаїмних відносин між тимчасовим правительством і відповідальним перед Центральною Радою Генеральним Секретаріатом, які випливали-б з угоди (3) 16 липня.
II. В інтересі можливо швидкого установлення міцного ладу, закріплення й поглибення завойовань революції на Україні та здійснення необхідних для сього заходів, — У.Ц.Р. уважає необхідним:
а) предложити з числа 14 секретарів Ради — 9 генеральних секретарів, указаних у тимчасовій інструкції, на затвердження тимчасовому правительству;
б) поручити Комітетові У.Ц.Р. й Генеральному Секретаріатові виробити статут, що означив би взаїмні відносини між Українською Центральною Радою й її Генеральним Секретаріатом;
в) поручити Генеральному Секретаріатові виробити ряд законопроектів у справі планового задоволення потреб трудових мас населення, а саме: в робітничій справі, земельній, харчовій і просвітній;
г) підняти перед тимчасовим правительством питання про війну й мир, смертну кару й инші репресії;
д) негайно приступити до приготовної праці по скликанню Українського Установчого Зібрання й Всеросійських Установчих Зборів;
е) звернутися до всіх націй України з указанням на всі недостачі тимчасової інструкції й зазивом трудових мас населення всієї України до зорганізованої боротьби за свої інтереси та до об'єднання довкола Української Центральної Ради.