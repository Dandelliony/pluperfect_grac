
Генеральний Секретар по внутрішніх справах В.Винниченко одержав з Петрограда од міністрів Тимчасового Правительства Керенського, Терещенка і Церетелі таку телеграму:
[ДЕКЛАРАЦІЯ ТИМЧАСОВОГО ПРИВИТЕЛЬСТВА]
{оголошена 3 (16) липня 1917 року}
Вислухавши повідомлення міністрів Керенського, Терещенка і Церетелі по українському питанню, Тимчасове Правительство вирішило:
«Призначити як вищий орган для керування крайовими справами на Україні окремий орган – Генеральний Секретаріат, склад якого буде визначено Правительством в згоді з Центральною Українською Радою, доповненою, на справедливих основах, представниками других народів, сущих на Україні, в особі їх демократичних організацій. Через згаданий орган будуть переводитись Правительством міри і заходи в житті краю і його управлінні.
Вважаючи, що питання про національно-політичний устрій на Україні і про засоби вирішення в ній земельного питання в межах загального закону про перехід землі до рук працюючих мас мусить бути вирішено Установчими Зборами, Тимчасове Правительство прихильно поставиться до розроблення Українською Центральною Радою проекту національно-політичного статуту України в тому розумінні, в якому сама Рада буде вважати відповідним інтересам краю, а також про форми вирішення в краю земельної справи – для внесення цих проектів на Установчі збори.
Тимчасове Правительство, вважаючи необхідним під час війни зберігати бойову єдність армії, не лічить можливим допустити міри, які можуть порушити єдність організації і керування, як, наприклад, зміна в сучасний момент загального мобілізаційного плану шляхом негайного переходу до системи територіального комплектування військових частин або надання керівничих прав яким-небудь громадським організаціям.
Разом з тим Правительство вважає можливим далі сприяти тіснішому національному об’єднанню українців в війську через формування окремих частин виключно українцями, поскільки цей спосіб, на погляд військового міністра, буде можливим з технічного боку і не порушить бойової сили армії.
В найближчім часі, для більш планомірного і успішного досягнення цієї мети, Тимчасове Правительство вважає можливим запросити до осягнення цієї задачі самих вояків – українців; для цього в згоді з Центральною Радою можуть бути командировані осібні делегати-українці, котрі будуть при кабінеті військового міністра, генеральному штабові і верховному головнокомандуючому.
Що ж торкається до військових українських комітетів на місцях, то вони проводять свою працю на загальних основах, причому їх діяльність повинна провадиться в згоді з діяльністю інших військово-громадських організацій».
Після прийняття цієї постанови члени партії «Народної свободи» Шингарьов, Мануйлов і Шаховський вийшли зі складу Тимчасового Правительства. Зміст ухваленої постанови буде надруковано третього в вечірніх газетах. Одночасно з цим необхідно оголосити Вашу відозву.
Підписали: Керенський, Терещенко, Церетелі.