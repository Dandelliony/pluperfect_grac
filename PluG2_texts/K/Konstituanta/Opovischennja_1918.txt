
До громадян Української 
Народньої Республіки
ОПОВІЩЕННЯ
Україна пережила тяжкі часи, яких давно не переживала. Саме в той час, як Центральна Рада доводила до кінця своє діло — мир з Західними сусідами і роспущення до дому втомленого, змученого війська, задоволення нашого селянства і робітництва земельним і робітничим законодавством і готовилась передати дальше порядковання нашою визволеною Україною новому господарів, Українським Установчим Зборам, найшли на нас російські большевики.
Пішов огонь і руїна по землі нашій. Горіли городи і села. Лилася невинна кров і нищилось все багацтво землі нашої.
Большевики збаламутили багато і наших людей, особливо салдатів, фальшивими чутками і порожніми обіцянками, котрих вони не могли здійснити, і захитали оборону нашої країни, їх підтримували також ті прихильники царської власти, нищителі трудящого народу, що не хотіли допустити, щоб Україна була вільною і незалежною, щоб зістались в силі свободи, проголошені третім і четвертим нашим Універсалом.
Російське Правительство большевицьких народніх комісарів завзялося знищити Українську Центральну Раду й постановлене нею Правительство Народніх Міністрів.
Але весь цей час — і під обстрілом Київа і під час виходу свого не переривали вони своєї роботи коло забезпечення волі України й її трудячого люду. Центральна Рада прийняла закон земельний, що всю землю передає трудовому народові, ухвалила закон про робочий восьмигодинний день. Постановила організувати громадські роботи для безробітних і призначила на це 100 міліонів карбованців. Довела до кінця і діло миру, і в самий час, коли большевики входили до Київа, в Берестю делегати України підписали мир з Германією, Австро-Угорщиною, Болгарією й Туреччиною — мир почесний і гідний, який вертав Україні всі землі і всіх полонених без усяких оплат.
Українське військо, яке вірне зісталось при Центральній Раді, за той час завзято билось з большевиками. Про те бачучи, що ця боротьба затягається, і своїми силами не можна буде скоро вигнати з України ворогів і завести ладу, весна надходить, і для роботи мусить бути лад і порядок. Рада Народніх Міністрів постановила прийняти допомогу нових, замирених сусідів — Германії і Австрії, щоб за поміччу їх війська яко мога скоріше очистити край наш.
Вороги нашої волі з цього приводу почали лякати людей, що тепер, як німці йдуть на Україну, то це кінець української волі, кінець свободам, знов будуть панувати пани, а селянам землі не буде.
А це не правда.
Українська Центральна Рада, як проголосила своїм Четвертим Універсалом незалежність і самостійність Української Народньої Республіки, так при тій самостійности й незалежности стоїть і буде їх боронити від усякого замаху.
І Українська Центральна Рада не має наміру задержувати в своїх руках власти довше, ніж можуть зібратись Всенародні Збори. Українські Установчі Збори, призначені на день 2 лютого, не могли зібратись через большевицький наступ. В цій хвилі ще не відомо, і де встигли відбутись вибори, а де ні і чи не знищено результатів тих виборів. Але в кожному разі Центральна Рада як тільки можна скорше постарається скликати вибранців народніх, вибраних загальним, рівним, прямим тайним і пропорціональним голосуванням і передасть їм власть.
Дано в Київі, року 1918 дня 11-го березня,
в свято народження Тараса Шевченка.