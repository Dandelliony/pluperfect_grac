Вечоріє. Сірувату далечінь облягають чорні хмари, що їх жене вітер.
Переганяючи один одного поспішали, зникаючи в темних провулках робітники.
Завмерла, притихла вулиця. Але це тимчасово.
З темряви з’являються чорні постаті, що кричать не своїм голосом. Якийсь парень виводе:
«Ех, яблочко,
Куди котишся?
 — Попадьош у «Пасаж»
Не воротишся»...
Тут же, поблизу, скинувши штани, якийсь трохи не голий парень в калюжі води та багна чекає автобуса. Але автобуса немає і він, не дочекавшися його, падає в калюжу. Слідом за цим чується гучний, соковитий матюк. Попало і господу Ісусу і його мамаші. Знов наступає тиша. Та не довго вона тяглася. З другої вулиці доносяться слова:
 — Слишь, стерва! Ка-кая ето улиця?... Провіанс-с-с-кая аль н-н-нет? — питає у прохожої дівчини п’яна компанія.
Та мовчки проходе мимо.
 — А-а-а, халява, рибій глаз. так ти ламаєшся, заревла юрба. — Бей її.
З свистом, з дикими вигуками кинулися п’янюги на дівчину. Але та встигла зникнути і тим довелося вступити в бій з будкою «Ларек № 80», що стояла на шляху.
Почулися підбадьорюючі згуки пісні:
«Не стєрпєло мойо серце».
Почувся тріск прилавка. Юрба його зламала і задовольнившися цим, рушила далі.
М’ягко і тихо під’їхав автобус, зупинився, щоб набрати пасажирів.
Та що це за дядько, якого не пускають до нього. Він безбоязно лягає під колеса автобуса і радить шоферові переїхати через нього за випивку горілки. Той не згоджується.
 — А-а-а, так ви проти влади, кричить ображений п’яниця — бить їх треба. Митрич...
Поодаль стоїть його товариш. Але йому не до цього, він навкулачки б’ється з сином, що не схотів спати з «бабою».
Минуло 15 хвилин.
Автобус покотив до міста. На мосту ми обігнали ще де кілька п’яних. На цей раз це були комсомольці з заводу ім. К. Лібкнехта. Таке твориться в заводських районах.
Це ставить перед нами завдання повести широку роботу боротьби з піяцтвом, як слід взятися за виховання молодняка.
