Ось його міркування.
Проти досвіток писалося й говорилося чимало.
Але зроблено не багато.
І тут на мою думку треба поставити справу инакше.
Починають не з того кінця. В хату-читальню хлопець з досвіток не піде. Чому? Та тому ж що він на досвітках має танці, гулянки. Тут таки вариться вечеря, буває й не без самогону. І коли до такого піти з проповіддю: спасати душу в книжці та газеті, то він нас висміє й буде з цього діла самісінький пшик. Ми довго й багато говоримо про підход до села, до селянства й тут треба зразу ж запам’ятати:
За рік, за два проклятої спадщини не збудеш.
Отже, на мою думку, потрібно комсомольцеві й культурникові на досвітки ходити, в гулянках участь брати, але брати до певної міри, звичайно без самогону, без бешкетів. Натомісць поволі, тоді тільки, коли до тебе звикнуть, починай роботу. Бери газету й читай з тиждень, з два самі тільки фельєтони. Вони здорово підійдуть під загальний дух; притаскай і книжку, от хоч би Остапа Вишні, й потроху, спершу хвилин п’ять, потім десять, як ото хворого привчають ходити, так заводь на досвітки газету.
Раз, два прочитаєш, втретє попросять.
Коли вміло, дотепно вибереш цікаве й зрозуміле, діло піде добре. Скоро тебе попросять самі читати газету. Тут уже можна потроху, коли дівчата тчуть заняті, роботою, починати й щось більш серйозне з газети читати. Он дописи, або що инше.
Отак, я гадаю, можна за час некороткий за місяць, другий переродити досвітки на хату-читальню куткову.
