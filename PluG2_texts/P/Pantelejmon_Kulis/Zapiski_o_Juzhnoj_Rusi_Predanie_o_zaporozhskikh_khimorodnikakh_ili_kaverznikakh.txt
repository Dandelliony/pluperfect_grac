
Як стояли ми в Києві, то я з другими страж держав. Між нами були запорожці в холодниці. Старший запорожець у залізах седить, а товариство в колодках. Старший здоровий, оттакий! Да й то не худопахолки.
А запорожці волни люде були. Каже: «Хоч до крові нехай б'ються, а коли до нас нема просьби, то ми й не помагаєм». За те, що їх із степів проганяли і добувать не позволяли, то кошовий розсердився, що од їх увесь степ одбирали і завойовувать не позволяли. Тогді їм таки і тіснійше стало, бо вередовать почали. А вони нашій цариці служили. До їх і з наших утікали, бо там вольнійш було.
От оцей старший і товариство підмовляли до себе московського карабінера; а той не пішов, да своїм офіцерам і об'явив, то їх і позабирали. То, було, говорить: «У нас оттак, батькови діти, діялось: коли зажелав, ступай до нас; а ні, сказав: "Мині й тут добре служить Богу й цариці за віру християнську, а не підводь!"».
А на йому одежа славна: штани оксамитни чорни, куртка зелена, а шапки не бачив, - і не надівав (він), правду сказать.
Оце за ним ходимо, калауримо, а він нам каже: «Що ви, батькови діти, ходите за мною? Ви б три дні надо мною стояли, ви б думали, що я перед вами, а я Бог знає, де був би!».
Да, було, свойму товариству, що в холоднику, глас і оддає: «Седіть, - каже, - хлопці; ви шуткуйте-шуткуйте, да ждіть ладу, поки бумага прийде з повку. Побачим, хто виноват: чи ми, що підмовляли, чи він, що нас під'ябедив. Не погане море, що собаки хлепчуть: не погани й люде, що під приказом седять».
А вони, сказано, седять у калаурні; їх і на роботу з рештантами не виганяли. Тут і ложечко для прапорщика. То який запорожець: «От ув'яжіть мене, - каже, - в мішок, чи встережете мене, що мене бережете?»
«Чом?».
«Кете мішок».
Да і влізе в мішок, да до сволока його й притягнуть за трямки; а він із-за дверей і йде да: «Здорові, вражі сини! Устерегли?».
Або которий-небудь запорожець: «Що, ви думаєте, я не знаю, що ви вмієте красти?». Да раз до мене: «А нащо ти п'ятака вкрав?».
«Я й не бачив п'ятака!».
«Ану, скинь чобот!».
Скинув, аж у чоботі п'ятак.
А він: «А, їдять вас мухи!».
Да й сміється вражий запорожець. А то він химородою химородив.
Сказано - каверзники.
А старший, було, лежить да: «Гуляйте, хлопці, гуляйте да заспівайте лиш пісню!».
«А якої, - кажу, - вам пісеньки заспівать? Може, оттакої, дядьку, оттакої?».
А я й не знав, що він запорожець: на йому неякої кавалериї нема, а в залізах, да думаю: «Так, служащий», да й заспівав йому запорозької:
«Ой поїжджає да по Україні да козаченько Швачка...».
То він слухав-слухав, слізми облився да мене за голову: «Ах, синочку мій! Се ж наша батьківщина! Се ж наша отцевська пісня! Се не пісенька, се щирая правдонька! Так ми у своїх батьків служили, да оце про їх і пісню проложено!».
«Ні, мене мати прокляла. Пришли до нас раз за подушним. А я тоді ще маленьким був та кажу: “Мамо, дай хліба!”. 
А вона розсердилась та каже: “Вража дитино! Я тобі як дам хліба, то в тебе й очи повилазять!”.
От з того часу як почали, як почали боліть у мене очи! А далі й зовсім став не бачить».