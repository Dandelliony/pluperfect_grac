
Ой на татарських полях,
На козацьких шляхах,
Не вовки-сіроманці квилять-проквиляють,
Не орли-чорнокрильці клекочуть і під небесами літають:
То сидить на могилі козак старесенький,
Як голубонько сивесенький,
У кобзу грає-виграває,
Голосно співає...
Кінь біля його постріляний, порубаний,
Ратище поламане.
Піхви без шаблі булатної,
У ладівниці ні однісенького набою.
Тільки й зосталась йому бандура подорожняя,
Та у глибокій кишені люлька-бурунька,
Та тютюну півпапушки.
Козак-сердега люлечку потягає,
У кобзу грає-виграває,
Жалібно співає:
«Гей, братця, пани молодці,
Козаки запорозці!
Де ви ся повертаєте,
Як ви ся маєте?
Чи до Січи-матери прибуваєте?
Чи до Січи-матери прибуваєте,
Чи ляхів-ворогів киями покладаєте?
Чи татар бусурменів малахаями, як череду, у полон заганяєте?
Коли б мині Бог поміг старі ноги розправляти,
За вами поспішати,
Може б, ще я здужав на останку віку вам заграти,
Голосно заспівати!
Нехай би моя кобза знала,
Що мене рука християнська поховала!
А то пропаде моя кобза ні за собаку:
Лежатиме сама собі у степу, вивернувши угору с...!
А вже мині старенькому без кобзи пропадати:
Не зможу я по степах чвалати.
Будуть мене вовки-сіроманці зустрівати,
Будуть дідом за обідом коня мого заїдати.
Кобзо ж моя, дружино вірная,
Бандуро моя мальованая!
Де ж мині тебе діти?
А чи у чистому степу спалити?
І попілець по вітру пустити?
А чи на могилі положити?
Нехай буйний вітер по степах пролітає,
Струни твої зачіпає,
Смутнесенько, жалібнесенько грає-виграває.
То, може, подорожні козаки бігтимуть близенько,
Почують, що ти граєш жалібненько,
Привернуть до могили»...!