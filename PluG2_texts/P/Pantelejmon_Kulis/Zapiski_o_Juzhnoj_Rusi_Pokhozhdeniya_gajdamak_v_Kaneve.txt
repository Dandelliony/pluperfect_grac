
«Що то, діду, за гайдамаччина була?»
Проклята була! Самовольці такі були, що... Невірне так було прославилось! Як поп’ється, то йому не кажи ні злого, ні доброго, - така собача юха!
Були ми з батьком у ярмарку під Мошнами на Святу Неділю, то їх і наткнув хтось, що в Білика кінь добрий єсть. А мого батька й торкнули: «Утікай , Дмитре, а то буде тобі лихо!». То батько як рушив з ярмарку! Добігає до сього хреста, що під містом стоїть, оглянеться, аж він летить із узвозу, так як ворона. І до села не допустив, нагнав. А тут череда ходить. То батько викинув коня та й пустив у череду.
Ганявсь він, ганявсь за тим конем; ганявсь-ганявсь- не піймав; та аж до хати прийшов до батька: «Іди, сину вражий , та коня мині дай !».
То батько мусив сам ловить коня і оддав йому.
«Ну, прийдеш же у Канев, то там Неживий тобі заплатить».
Прийшов батько в Канев, аж Канев уже спален. А там-то пани зробили собі замочок та аж у три ряди палями обгородились і заперлись там. А гай - дамаки давай солому возить, та як запалили, то все там і з панами, і зо всім так огнем і взялось. У якогось пана кінь був, огир такий , що п’ятсот рублів варт, а сідло саме п’ятсот рублів варте було; так завели того коня аж у острови у луг, а гайдамаки й там найшли... Так ото приходить батько в Канев, а гайдамаки посадили дванадцять жидівок у ряд та зайде збоку та й б’є з пистоля. Усіх вибили; а до однієї три рази пример робили, так не спалить та й годі. От і пішли до отамана: «Що тут робить, пане отамане? Три рази робили пример до жидівки - не спалило».
«А що ж, може, вона схоче вихриститься?»
«Хочеш вихриститься?»
«Хочу,- каже. - Я вже і “Вірую во єдиного Бога” знаю».
От і почали затязці збірать христини. Де молодицю попадуть: «Іди кумою!» А сами кумами. А послі як стали даровать своїй хрищениці, то наскидали самих денежок стілько, що й конем не повезеш.
І добра молодиця з тиєї жидівки вийшла; віру нашу опісля хороше держала і така була богомільна. Було, тілько задзвонять до церкви, то і йде. Так ото батько й приступив до тих затязців. А вони у Нетеребці вирвали казан: «На ж тобі, - кажуть, - оцей казан». Батько взяв казан, а нетеребці опісля прийшли та й узяли.
Таке-то прокляте було та гайдамаччина! Багато накоїли лиха. А опісля ще пани та жиди народ дерли. Прийде: «Се тобі гайдамаки дали, або ти сам гайдамачив!» - та й бере, що зуздрить. Таке-то!
