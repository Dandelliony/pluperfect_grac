Шановний Пане Земляче і Друже Осипе Максимовичу!
Ждав ждав я од Тебе «Одиссеї», та аж обридло. Аж ось коли вона добилась по снігах до Тули, хоч ти здоров написав лист аж 19 ще декабря, як і приобіцяв тоді. Я ж затим не одвітовав на твій шановний лист про мою землячку, що саме перед тим послав до тебе свій, дак думав разом уже зробити одповідь. Любо було мині читати, що така добра та предобра людина так уподобала мою жінку. Справді, пане мій коханий, послав мині Господь милосердний у їй найлуччі ліки од усякої туги й нудьги. Кажуть люде, що тільки в жениханні є щире коханнє, а я так і забув, яке й воно, - тепер тількі дознав, як жити серцю з серцем. Велика до мене ласка Господня! Це ж усе для того пишеться, щоб ти, мій друже, знав, як ти потішив моє серце, привитавши як батько дитину мою жінку у себе в господі і випровадивши її з благословением до столиці. Не міг би ти так мене втішити, якби замісь їй самого мене щонай-лучче вконтентовав3 на перепутті. Якби ти був тут передо мною, то низько, низько я б тобі вклонився! Жінка моя благополучно доїхала до столиці у 3 години 21 декабря і хотіла зараз сама тебе сповістити й дякувати, та жіночний якийсь сором удержав, не спитавшись, листоватись із чужим чоловіком. За це я її трошки й покорив, що не збагнула, який близький та кревний мині родич Осип Максимович; та вже оце сам за неї восписую до твоєї милости щонайщиршую дяку. Може вона хутко й назад поверне, дак будьласко знов їй дайте прихилок у своїй господі і до Тули любенько виправте. А любу свою сестрицю поцілуй, добродію, за мене у рученьку, що вона мою господиню наським українським звичаєм у себе приголубила. - Добре, дуже добре, пане земляче, зробив ти, купивши маленькому москалику Кунаеву кожушок. Ми так хутко його з корпуса вхопили, що й не пораховали, як його довезти. - Доїхав і він благополучно; вибрикує тепер по столиці. - Велике тобі спасибі за «Одиссею»: тепер вона мині, так як косару михалок горілки; бо, ніде правди діти, трохи не здурив з нудьги, зостаючись сам у господі. Не збагнеш ти, козаче, цього дива і сміятимешся, як той Кирило Тур4 із мене; смійся, смійся та не дуже, пане курінний! Багацько дечого лучиться ще червяку на віку.
З правдивим уповажаннєм до послуг тобі щирий Земляк
П. Куліш
1849,	января 5. Тула.
Р. Б. Ще нічого не знаємо, чи в лад, чи не в лад наше проханнє на столицю або до Москви. Навряд чи в Кузьми гроши! Не піймати вовка теляті!
