Нічого вже й казати тобі, батьку Осипе Максимовичу, як мене оттой харцизяка Срезневський преогорчив. З серця пишу до всякого на столицю про його злодійство - нехай люде правдиві плюють на його сліди; хоч цим його покараємо. Спасибі тобі, батьку, за ласкаве привітаннє моєї жінки. Що то якби нам пощастило перебратись до тебе у ту Москву? от би зайшла робота і язику, і серцю, й голові! Та от уже хутко буде нам звістка з Петербурха. Рад я, що ви собі обоє з
своєю сестрицею живете веселенько; аж дух мій радувавсь, слухаючи, як моя стара слебизувала мині про Вашу господу і про ваше миле життя-пробування. Спасибі, мій голубе сизий, і за книжки, котори-ми ти знов мене наградив. Щастє твоє, що ти своїми працями приманив до себе і самого Гоголя: багацько, може, зробиш ти нам усім добра, нашпиговавши його святою старосвіщиною нашою. Коли ласка, напиши, добродію, до мене, як тобі тепер здавсь той чудний та дивний козарлюга? Що він робить або має робити? чи не покинув навіки своєї України?2
Тепер у мене великодні свята, то гуляю, не роблю нечого. Богу дяковать, пробуваю здоровий. Поклонись, батьку, низенько од моєї жінки Марфі Нікітічні. На диво вподобала її моя пані! не нахвалиться, що за предобра та премила людина! Прощай та й нас не забувай, а ми тебе і во сні бачимо. Жінка моя низенько тобі кланяється.
1849,	марта 16. Тула.
П. Куліш
Метлинський прислав мині свій «Зборник». Як тобі здалась «Наталя» Макаровського? а мене дак і за ухо од її не одтягнеш. Та се ж, братику, сама чиста патока! от медові річі! от поважна та мила мова! Підпер козак, нічого сказати, нашу литературу, нехай там йому у рот сунуться самі вареники з сметаною! Неволя чи Гарасько уже зусім не те, та спасибі й за «Наталю».
Сердюк поїхав у Дерпт за кандидатством. Коли б ще Біг допоміг оцьому бідасі вибраться з калюжи та поставити свою мажу на сусі, коло шинкарки Марусі!
