
Гайдамаки приходили в Черкаси разів, може, п'ять, - іноді вдень, а іноді вночі, іноді в великій, а часом в невеликій купі. Раз їхав Тишко Гарасименко з хлопцем із ярмарку; коли ж глядь, аж по Медведовському шляху їдуть на конях. Аж ось прибіга до воза козак: «Що за люде?».
«Із Черкас. Були на ярмарку».
Козак вернувсь до отамана і одвістив. Тогді отаман прислав двох уже гайдамак.
От, - каже (Гарасименко),- мене взяли та й зв’язали поясом, а хлопцеві звеліли поганять коней. Їдем за ними аж до города. Приїхавши близенько, стали. Отаман зараз: «З коней!».
Усі й позлазили з коней. 
«Припадайте до землі!».
Поприпадали усі ниць. І хлопець ізліз з воза та й собі припав ниць. А я лежу зв’язаний на возі та й дивлюсь. А він щось там собі мимрить-мимрить [се вже, бач, він ворожив, чи буде вдача], а далі: «Вставайте!»
Устали, посідали на коней та й поїхали поза городом. Коней зоставили за цариною, а самі пішли в город. І мене везуть у возі. А хлопець, ще за городом, устав з воза, ніби про себе, та й пішов собі. А вони й байдуже за хлопцем.
Ідем, - каже, - прямо до Дриґи. [А Дриґа жив напротив того двора, де тепер городничий ]. Віз оставили за ворітьмі, а самі до брами. Один зараз перескочив через частокол та й одчинив браму. А я, - каже, - лежу у возі та все мині й видно. От, - каже, - гайдамаки викресали багаття. А один зліз на причілок та переліз через хату, та й одчинив двери. А я, - каже, - давай зсовувать з себе пояс, та й розв’язавсь; та вже покинувши й коней з возом, добіг до дзвіниці, та вдаривши разів зо три в дзвона - та з дзвіниці.
Біжу поуз дядьків двір. А дядько на той час згодився на дворі: «Хто то такий ? Чи се ти, Тишко?».
«Я», - кажу.
«Чого се ти біжиш?».
«Ховайтесь, - кажу, - гайдамаки Дриґу деруть!».
От дядько порозбужував своїх та, заперши ворота, і ходять по двору на варті. А до Дриґи бояться йти: такий був страх!
А гайдамаки положили Дригу долі та, насипавши йому на голу спину пороху, запалили і драли греблом, щоб признавсь, де тиї червінці, що колись ганяв у Шльонське воли та заробив. А між ними та був наймит Дриги; так той усе й виказав. І поти драли, поки стара не внесла в хату горшка з червінцями.
Гайдамаки не займали замкових козаків, і козаки їх не займали. Тілько ото Росковський угнався був за ними в Руську Поляну, то його і вбили. Се було ось як. Гайдамаки напали на двір Олексійця у Білазер'ї, а самого його не заскочили. А він, притаївшись під повіткою, і чує, що ще хочуть іти в Руську Поляну до Шрама. То він звідти та до пана, та й розказав, що отака й така річ. Оттогді-то Росковський і вгнався за ними в Руську Поляну.


