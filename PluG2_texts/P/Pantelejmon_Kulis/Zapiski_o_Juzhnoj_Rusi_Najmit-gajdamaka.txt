Наймит-гайдамака
Почувши, що гайдамаки ободрали Дригу, та ще й на других людей похваляються, утікав через Дніпр у дубі Сутула Гарасько з жінкою і з дитиною |був у його синок Андрійко|. То се вже той Андрій Сутуленко розказував, що, - каже, - треба було нам переїздить через Дніпр у човні; а батько й коня на поводі за човном вів. То я боявсь, щоб кінь не перевернув човна, та й став плакать. То батько й покинув мене на березі. «Пропадай же, - каже, - вража дитино!» |А знає, що дитя неде дінеться, бо гайдамаки дітей не займали|. Отя, - каже, - переночовав у садку, а потім пішов до баби. Баба мене нагодована; я й гуляю собі. Коли ж дивлюсь- іде наймит наш, що пристав у гайдамаки. Уже собі й жупан добув.
«Здоров, - каже, - Андрію!».
«Здоров».
«А батько де?».
«Отам і там, - кажу, - а я в баби».
[А баба вбога була, то й не ховалась од гайдамак].
«На ж, - каже, - тобі грошей , та не давай нікому, а неси до баби».
Та й почав мині кидать у пазуху п’ятаки з обох кишень. Повну пазуху, - каже, - мині насипав.