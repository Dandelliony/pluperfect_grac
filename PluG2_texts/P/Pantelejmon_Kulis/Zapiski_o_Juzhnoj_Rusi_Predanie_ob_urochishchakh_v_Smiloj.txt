
Не знаю, чи згадаю всі врочища, бо є в нас їх до ката. Оце зараз Юрова Гора. Було у якогось пана троє дітей ; то син Юрась збудовав собі домок на Юровій Горі - ще й досі слід знать; а одна дочка Домна греблю Смілянську сипала; а друга, Мотря, Мотренин манастир збудовала.
А знов єсть, верстов, може, п'ятнадцять од Смілої, Герусів Яр. Там, кажуть, турки колись сиділи. І колодязь там єсть, увесь викладен камнем; а глибокий такий, що розказував смілянський таки наш чоловік, що, - каже, - раз як одвалив камінь та як кинув туди, то летів-летів та тілько - дзеннь!
А ще єсть Барабашиха яр, верстов десять од Смілої. Там колись козак Барабаш сидів.
Єсть іще Холодний Яр, давній дуже...
А коло Юрового дому єсть, на горі таки, могила; зоветься Розкопана... От її й видно звідсі. Та і з Черкас, скоро вийдеш за царину, зараз і видно.
