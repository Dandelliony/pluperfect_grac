
Гайдамаки дерли народ років, може, з десять, аж поки мандебурія стала. Тогді стійчики, що замку стерегли, і застукали їх оттут у лозах. А коліям нічим стрелять, - куль нема; то оце виріже з лози та й хрестик наріже, та й стреляє. Швачка їми доводив. Єсть про його й пісня. Коли хочете, то й заспіваю:
Ой, на козаченьків, ой, на запорозців та пригодонька стала:
Ой, у середу та й у обідній час їх москва забрала.
Крикнув Швачка та на осаулу: «Їз коней додолу!
Ох, і не даймося, панове молодці, ми москалям у неволю!».
Москалики умні, москалі розумні, розуму добрали:
Ой, наперед Швачку із осаулою докупи зв'язали.
Ох, ізв'язали і попаровали й на вози поклали,
Із Богуслав'я до Білої Церкви їх у неволю забрали.
«Ох, де ж ваші, панове молодці, ворониї коні?».
«Ой, нашиї коні в пана на припоні, а самі ми в неволі!».
«Ох, а де ж ваші, панове молодці, а срібниї узди?».
«Ой, нашиї узди в конєх на занузді, а самі ми у нужді!».
«Ох, а де ж ваші, панове молодці, ясненькиї списи?».
«Ой, нашиї списи вже в пана у стрісі, а самі ми у лісі!».
«Ох, а де ж ваші, панове молодці, грімкиї рушниці?».
«Ой, наші рушниці в пана у світлиці, а самі ми в темниці!».
«Ох, а де ж ваші, панове молодці, голубиї жупани?».
«Ой, наші жупани поносили пани, а самі ми пропали!».
«Ох, а де ж ваші, панове молодці, чоботи-сап'янці?».
«Ой, наші сап'янці позабірали райці у неділеньку вранці!».
«Ох, пошлімо галку, ох, пошлімо чорну, а до Січи рибу їсти,
Ох, нехай донесе, ох, нехай донесе до кошового вісти.
Ох, уже ж гальці, ох, уже чорній та назад не вертаться:
Ой, уже ж нам, панове молодці, із кошовим не видаться!»
«Ну, скажи, будь ласко, - спросил бондарь, - гайдамаки як ідуть було, то й пісні співають?»
«Ні, гайдамака йде тихо, - отвечал Тарануха. - А се вже вони тогді співали, як у неволі сиділи».
