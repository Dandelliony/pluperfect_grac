
Єсть десь річка Жовтенька. То по одну сторону, на заход сонця, стояли жовніри, а против сонця запорозці. Ізійдуться, було, в шинк на дешеву горілку. То жовніри, а то козаки; у ряду сидять собі. Та як нап'ються горілки, то й заведуться биться за гряницю, та часом которий которого й зарубає. А далі вже так завелись, що стали й дуже биться, і проженуть, бувало, жовнірів аж геть за слободу, а в слободі позабірають усе та й вернуться. То жовніри просили короля, щоб поставлено їм певну гряницю. От король і каже козакам: «Приженіть тих жовнірів аж у Варшаву». От вони як пригнали, то король і каже отаману: «Чим тебе наградить? От тобі награда: де побачиш жида або багатого мужика, то печи й дери». Так оттогді-то був Нечай і Хмельницький.
