
Колись-то, ще як Польща пановала, - бо тепер уже Польщі тілько рукав,
увесь світ - свита, а Польщі тілько рукав, Польща - хутор - так татаре набігали. Було, нав'яже людей руками до жертки низку да й жене. От же єсть і гай Перегін.
Так тоді-то раз татарин так нагнав того миру, що й землі важко. Ото ночують вони в степу. Так тиї вже до людей говорять: «Чи вже ж між нами нема такого сильного, щоб оцю сирицю порвав, або такого, щоб ружже замовив, абощо? Подаваймо ми оцю мову по всьому обществу із конця в кінець, щоб так, як оце...».
Подали тую мову один по одному, один по одному. Аж один і каже: 
«Я, - каже, - розв'яжу і собі, й вам руки, тілько не видайте мене».
«Не бійся, - кажуть, - аби тобі Бог помагав».
Ото він став навколішки, стенувся, - сириця так і тріснула.
«Тепер же, - каже, - один одному розв'язуйте руки да забігайте з усіх боків по частям та й кричіть: "Сюди наші! Сюди наші! Забірай турка! Бий турка!"».
Коли так як нароблять крику, - турки не стямились да вростіч, а наші за ними; побили й порубали, а самі додому вернулись.