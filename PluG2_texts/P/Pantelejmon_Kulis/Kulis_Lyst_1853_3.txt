От ми й дома, пане Земляче! Та й не хутко ж ми дочвалали! А чом? Бо в нас на Вкраїні жидова і досі орудує дечим. Як оддавались на 12 рік станції, так вона й перехопила у панів, згодившись на саму дешеву ціну; тепер же держить такі мізерні шкапи, що од вітру валяються. У Кролевці ми простояли якраз 10 годин. Ну, та слава Богу, вернулись додому живі й здорові. Любо повіва вітерець із саду у наші вікна. Сонце сяє, дерево мас листєм перед самим моїм столом; а у Блатенську де сього взяти? Хвала тобі, Господи, що виніс мене живого й цілого із тиєї болотньої цивілізації! Лучче тут носить свитку, ніж там жупан. Тепер оце розбираю свої книжки та струмент, а трохи одпочивши і налагодившись, примусь за роботу.
Ніколай Данилович не дождавсь нас та й чкурнув за дітьми1 до Харкова. Карета цілісінька, і наша коляска, хоч ми навалили на сю увесь той груз, що складав Андрій на поштовий візок.
Бувайте обоє здоровеньки та коли що, то пишіте до нас, а що вже я, то коли що трапиться для Вас цікаве з книжок абощо, зараз сповіщу.
П. К.
1853, іюня 18.
Мотронівка,
коло Борзни.
А що тиї паничі з журналом? Дзус?2
Коли є у Арльта або в кого другого книжка: Dictionnaire générale anglais-français et fr[ançais]-angl[ais], par A. Spiers3, то купіте, коли ж нема, то нехай Арльт випише. Мині треба тількі anglais-français, а français-anglais зовсім не треба; та коли вони продаються укупі, то нічого робити. «Кобила за ділом, а лошя без діла»4. Тількі з лошяти виросте кінь, а з того français-anglais чортматиме нечого!
Може, вже видумали англичани(а) яки[й] інший, кращий лексикон, аніж Спірса; так, посовітувавшись, і купіте. Мині то, бачте, треба не слова, а термини по всім наукам. Знаю, що є такий словар,
об’яснений по-англійскі ж, та не знаю, як він прозивається. Будьласко, розпитайте у знаючих людей, яке ізданіє новійш і краще, та й звеліть Арльтові виписать. Хоч би рублів і 10 коштовало, заплачу. Тількі не енциклопедію, а таки об’яснітельний словар по разним наукам і ремеслам. Є, іменно є такий у тих англичан.
