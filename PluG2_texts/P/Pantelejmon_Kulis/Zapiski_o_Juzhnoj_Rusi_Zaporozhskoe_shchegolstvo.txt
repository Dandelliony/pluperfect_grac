
Було, щороку наїздять на ярмарок у Смілу запорожці з Січи. Приїде було їх чоловік дванадцять, тринадцять. А наряд на їх такий, що, Боже, твоя воля! Золото та срібло! Оце шапка на йому буде оксамитна, червона, з ріжками, а околичка - так пальці на три - або сива, або чорна; на споді у його жупан - самий чистий кармазин, як огонь, що й очима не зоглянеш; а зверху черкеска з вильотами або синя, або голуба; штани суконни сині, широкі, так і висять аж почти по передках; чоботи червоні; а на лядунці або золото, або срібло; і черезплічники, то й те все позолочуване; шабля при боку вся буде в золоті - аж горить. А як іде, то й до землі не доторкається. А оце було сядуть на коней та по ярмарку - як іскри сяють! Кине оце було бриль та й не допустить: підбіжить конем та й ухватить. А скоро в кого впав, то вже оце йдуть, п’ють і гуляють за його гроші. А храбрость, така храбрость! Було йде, то їй-Богу до землі не доторкається! Тілько шамшам-шам-шам - пішов гулять!
Сватають було дівчат. Мою сестру засватали; то коней у батька поодгодовували, самі неділь зо дві погуляли, та потім: «Поїдемо ж ми за свидітельством та будемо вінчаться».
Як поїхали, то тілько й бачили.