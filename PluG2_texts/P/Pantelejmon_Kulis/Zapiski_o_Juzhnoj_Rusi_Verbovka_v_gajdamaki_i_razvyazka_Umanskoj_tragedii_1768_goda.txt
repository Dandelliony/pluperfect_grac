Розказує, було, покійний наш Гладкий, що гайдамак з самого початку прийшло з Січи в Мотренин манастир тілько три, - нібито на поклоненіє. I так собі ніби нікчемний народ, вахлаї такі... ходять було схилившись. Один же пішов у Лебединський манастир, - звався Дем’ян Гнида; а другий , на прізвище Лусконіг, пішов у Мошенський манастир; а третій , Шелест, зостався тут, у Мотрениному. Живе, - каже, - годів зо два і все робить ратища, скуповує жупани, шаровари, шапки, чоботи. То як хто спитає: «Нащо се, брате?»- «Се,- каже,- подам у Січ гостинця, бо там усе теє дороге, а народ, знай , прибуває, то трудно на одежу».
Ми ж тому й вірим: думаєм, що справді то він хоче подати у Січ гостинця. Коли ж іду,- каже, - я раз до церкви у Мотренин манастир, аж він, той Шелест, стоїть на стезці саме на Спасовім Яру, і вже в жупані. Бо перше, було, ходить у невірненькій свиточці, а тепер вже,- каже, - на йому жупан, сині штани, шапка добра, шабля припасана, за поясом пістолети, - геть все чисто.
«Здоров,- каже,- брате Антоне!».
«Здоров!».
«Приставай , - каже, - в козаки!».
А я кажу: «Що ж? У мене й батько, й мати, і брати єсть, то будуть мене лаять».
«Да приставай ,- каже,- у нас буде добре, в нас так буде, в нас так буде. Ми, поки віку, козаки козаками будемо».
А мині страшно; я й кажу: «Нам і так добре».
«Да приставай!».
Я ще-таки боюсь.
А він: «Іди лишень до воза».
Іду, аж і візок за деревом стоїть. А коло возка жид і лях лежать пов’язані.
Я як подививсь на них: «Е, се ж уже щось недобре, коли в’яжуть!», да й страх мене ще більший узяв. 
А він тягне з возка боклагу. «Пий , - каже,- горілку!».
А я кажу: «Що ж, брате? Ще рано, ще тілько до церков задзвонили».
«Да пий , - каже, - брате! Один тому час, що батько в плахті 1».
Як узяв, як узяв коло мене впадать, - я, нічого робить, напивсь трохи.
«Пий ище!».
Я ще напився.
«Приставай , - каже, - брате!».
А я все-таки боюсь.
Тогді він насипав на долоню пороху да розтер-розтер з горілкою, да помазав мене по виду, то така зараз охота взяла, що тілько дай спис у руки, здається б, пішов да й душив би всякого.
Він зараз мині жупан, шаблю, пістолети припасав, убрав мене зовсім по-козацьки, і ратище дав.
«Ходімо ж, - каже, - за клена, да там і стій , да хто б ні йшов, хто б ні їхав - бери і в’яжи».
Пішов, - каже, - я за клена; коли ж дивлюсь, аж усюди вже козаки й стоять поза деревами. [А він то хотів, щоб ніхто не дав звістки у Жаботин команді].
Поставив мене: «Гляди ж, добре пильнуй , щоб ніхто не пройшов, ні проїхав»
От я постояв там трохи, поки той чад пройшов, да потім як одумаюсь, як схоплюсь на ратище, да як пущусь додому! 
Прибіг, а батько: «Де се ти був?».
«Біда, - кажу, - тату! Шелест козаків уже збірає!».
От батько полаяв мене трохи да й каже: «Ховайся ж, вражий сину! А то буде тобі од його лихо!».
То я як пішов ховаться, то ховавсь аж три годи. А Шелест як почув, що вже команда про його знає і пішла на Ведмедівку, на Писарську Гать, то зобрав саме на Святу Неділю двісті козаків да прямо у манастир. Да чудно, що де тиї козаки удруг узялись, де вони й коней набрали і усього! А народ тілько що з церкви почав виходить, аж сії назустріч. То народ так і шарахнув з манастиря: «Е, се ж гайдамаки!». А Шелест і почав гулять з козаками. Музики, пісні, танці!
А ченці нічого їм; сидять собі по келіях, бо давно ще про теє знали. Ще, скоро Шелест прийшов у Мотренинській ліс... а там тогді були великиї трущоби, гущина непроходима, і жив там у лісу один чернець - ще й досі келійка стоїть - то він і сказав тому ченцеві: «Іди, - каже, - звідсі, отче; тут тобі не жить, бо тут козаки будуть; тут буде таке, тут буде таке». То чернець і зійшов з того міста і вкопав собі у другім місті печеру, - так, може, як до того плетня попід землею мур стоїть.
Отже, погулявши-то там Шелест з козаками, і повів їх у ліс на Січ. А там єсть таке місто у Мотренинському лісу, що |і звідсі байрак, і звідти байрак, а посередині так як шпиль стоїть. То вони на тім шпилику обрубались і жили годів зо три. Оце, було, поїде їх чоловік десять, п'ятнадцять да попадуть якого чоловіка, і давай мучить, щоб казав, у кого є гроши або хороша одежа; да прийдуть уночі да й деруть; так що всяку ніч було люде вибіраються спать у бур'ян. Тілько часом і в бур'яні знаходили. А команда до їх не приходила, бо й сама боялась. Да що там тиї й команди було!
Отто як зібралось їх у кожному манастирі по триста чоловік, то й Залізняк з Запорожжя приїхав, да зобравшись докупи усіх дев'ятсот чоловік, і рушили в Польщу. Прийшли в Тальне, а там ярмарок: то ярмарок так і сунув! А Залізняк послав завертать: «Не бійтесь, люде добрі, не бійтесь: ми вас не зачепим; гуляйте собі й базаруйте!»
А з Тального пішли до Уманя. І там теж ярмарок. Да як побачили, що йде Залізняк, то ярмарок у замок і заперсь. А вони замок узяли да й вирізали усіх ляхів і жидів. То казав мині Лопата |а той Лопата да був три годи чурою при Залізняку|), то казав, що оттак із замку кров бігла".
От, як опановали Умань, то й поставили усюди свій караул. Коли ж і ідуть два дони: один нібито старший, а другий простий. Залізняк приняв їх за гостей; угощае так, що куди! Аж ось, трохи згодом, іде знов три дони. Він і тих приняв. Коли ж іде чоловіка вже п'ять гусар. Тогді він і постеріг уже, що біда буде, да й зове Лопату, свого чуру. А се сам Лопата й розказував мині.
«Іване!» - каже.
А я, - каже, - кажу: «Чого, батьку?».
«Іди лиш, - каже, - сюди!».
Я, - каже, - й пішов, так із-за груби в грапських домах.
Він узяв, розщепнув каптанок, розщепнув черес коло себе, так як кичка набитий червінцями.
«На, - каже, - тобі сей черес; як вивезеш, то будеш мене згадувать».
«А ви ж, батьку?».
«Е, ми,- каже,- тут пропадемо!».
Уже постеріг, сердешний .
Кажу: «Як же я звідсі вийду?».
Каже: «Візьми мого коня да веди до води. Як стануть тебе питать: “Куди йдеш?”, то ти скажи, що поведу батькового коня наповати, то вони й пустять».
Коли ж я вигляну з хати, аж уже в’яжуть гайдамак. І оце зв’яжуть двох за руки, спинами один до одного да и мішок землі на руках положать; то вони, бідниї, й стоять так по двоє вкупі. А я взяв коня да й веду. А вже всюди московська сторожа стоїть; і питають мене: «Куди йдеш?».
«Поведу, - кажу,- батькового коня наповать».
То вони й пустили.
От я напоїв коня, і вже б то треба мині втікати; да так мині стало його жаль! Думаю собі: «Вернусь!».
Тілько що вибрів з води, аж біжить з міста козак, уже на жидівському коні: «Куди?».
«Поведу батькові коня».
«Уже, - каже,- батька чорт узяв і тебе візьме».
Да рвоне в мене з рук того коня, а мині кинув жидівського. «Нум, - каже, - втікати!»
Кинулись ми втікать, а за нами два дони. То гнались за нами од півдня до самої ночи, да вже аж коло Тального згубили нас у лісу. А ми їхали додому двоє суток, блукали все по закутках і нічогісінько не Їли. А всюди вже стоїть сторожа: ловлять гайдамак. Приїхали ніччу до Кальних Болот, а козак каже: «Ось потривай лиш, я тут брод знаю»".
Стали брісти, а коні в воді як захлюпостали, то тут за нами: «Лови! лови!».
Ми по конях! А козак хотів ратище поправить да як підпер мене під черес, - так і перерізав. Черес у воду тілько брязь!.. Пропали гроши!
А ми, як ускочили в ліс, то полягали на коней да тілько ногами поганяєм, - неси куди хоч! Да як приїхали додому, то ще довго я ховавсь, поки усовітовали батьку люде пійти до губернатора да сказать, що я на тім боці жито перевівав. То ще мусив батько їздити на той бік за свидітельством од громади, да, напоївши громаду, й привіз мині теє свидітельство. То вже тогді я між люде показавсь.
Оттаке-то колись діялось! Лопата вже той давно вмер, і слух затих об гайдамаках. Да був я раз у Манастирищі; а за Манастирищем єсть ями глибокиї; то я став да й дивлюсь: що б се за ями були? Коли ж іде старий чоловік. «Дідусю, - кажу, - що оце за ями такі?».
«А ти, - каже, - хиба не тутешній?».
«Ні, - кажу, - я здалека, аж із Чигиринського повіту».
«Оце ж, - каже, - ваші чигиринські гайдамаки лежать. Тут їх порубано аж дев'ятсот; і як навалили землею, то кров із ям свистала вгору заввишки з чоловіка. А чи бачиш три хрести гень-гень стоять? Ото лежать їх ватажки. Там порозстрелювали Шелеста, Лусконога і Гниду».
Поединки у запорожцев
Запорозці, скоро було заспорять, зараз на поєдинок на пістолети. Розстелють бурку; один на одному ріжку стане, а другий на другому, да й стреляють. Ото в їх тілько й суда.
