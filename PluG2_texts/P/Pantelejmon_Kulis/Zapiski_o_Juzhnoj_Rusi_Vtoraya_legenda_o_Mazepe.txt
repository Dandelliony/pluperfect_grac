
У Мазепи родився син. Цар Петро був кумом. От як уже були нашдпитку, то Петро I призвав до себе козака Степану Плаху. [А той Степан Плаха такий був чоловік, що знав усе, що буде наперед за сто літ.]
«Скажи, - каже, - Степане Плахо, що зо мною буде?»
«А от що з тобою буде, царю, - каже Плаха, - через тридцять рік твій хрищеник войоватиме на тебе».
«Брешеш, Степане! - каже Петро, - чи можна, щоб моє дитя підняло на мене руки?»
Да й звелів забить Плаху в кайдани і посадить у темницю, - не давать йому ні пити, ні їсти, тілько ріжок з тобакою положити біля його.
«Отже, - каже, - тобі, Степане, ріжок тобаки. Коли твоя правда, то ти в темниці будеш жить тридцять літ одною тобакою; а коли брехня, то згинеш».
Посадив та й байдуже опісля на того Плаху.
А Мазепенко тим часом росте, і, скоро сповнилось йому тридцять літ, зараз зібрав свою ватагу - гайда в степ! да й забушовав. «Гей, - каже, - царю! давай на погуляннє!» Петро жахнувся: знав, що ніякою силою не одоліє. Мазепенко бо сей такий був ломус, що поставив пушку на долоні та як стрелив із Бикова, то досяг аж у Остер і розбив у Острі церкву. І досі стоїть та церква розбита.
Узяли царя Петра думки та гадки; сумує на столиці, не може жадної ради приложити. Коли ж де взявсь старий салдат: «А що, - каже, - царю! Бач тепер, що правду казав Степан Плаха?»
«Який Степан Плаха?»
«А забув христини в Мазепи? Там Степан Плаха тобі сказав, як у око вліпив, що твій хріщеник через тридцять літ войоватиме на тебе».
То Петро аж за голову вхопивсь: «Зараз-зараз випустить його з темниці!»
Пришли до Степана царськії слуги, та як глянули на його, то аж за серце їх заколупило. На тому Степану Пласі вже тілько кожа да кости; увесь аж мохом обріс, і борода до пояса. Біля його ріжок, тілько в ріжку вже пусто. Якби ще днем або двома опізнивсь Петро, то тілько б і бачили Степана Плаху.
Отто зараз розбили на йому кайдани, понесли на носилках до Петра, бо куди вже самому йому йти! Принесли до царя, то цар аж слізми вмився. «Прости, - каже, - мене, Степане, за твою обиду! Пришлось і мині тепер круто: Мазепенко гасає по степу та кличе на погуляннє».
То Плаха тогді: «Не журись, царю; визволю тебе з біди, дай тілько мині вигуляться на волі».
От і пішов гулять. П'є день, п'є другий, п'є третій; і як вигулявсь, то бере з собою одинадцять козаків, а сам дванадцятий, та й гайда в степ. Скоро забачив Мазепенкову ватагу, зараз узяв та й об'їхав її кругом. Як об'їхав, то козаки Мазепенкови мов подуріли і стали один одного колоть да рубать. А Мазепенко навтікача; а Степан Плаха з козаками за ним. Скоро настиг, зараз його і проколов списом. Тілько то бісова твар! Ізожрав один спис, ізожрав другий, ізожрав третій, і так усі одинадцять списів поїв; та вже як ударив його Плаха своїм дванадцятим, тогді вже йому й капут. А потім узяв Степан Плаха Мазепенка, спалив та й попел по степу розвіяв.
От за того-то вражого Мазепенка розгнівався дуже цар Петро на Вкраїну. Зараз шле указ, щоб рубали впень увесь народ.
Уже й шаблі повиймали, щоб рубать. А тут усюди в труби та в жоломійки смутно та жалібно вигравають, а по церквах молебні правлять, щоб одвернув Господь гнів царський.
Аж ось шле Петро другий указ: велить всім голови здиймать.
То вже й шаблі поодпускали, та ще таки голів не здиймають. А тут усюди в труби та в жоломійки смутно та жалібно вигравають, а по церквах молебні правлять, щоб помиловав Господь невинниї душі.
Коли ж шле Петро третій указ: прощає ввесь народ. Тогді вже всюди скоки та музики. Звеселився ввесь люд християнський.