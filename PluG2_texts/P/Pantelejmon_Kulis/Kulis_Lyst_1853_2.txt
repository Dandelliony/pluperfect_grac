«Був у Тулі та і в дулі», - добре мовляв єси, мій добродію. Скоро приїхали ми у сю Тулу, зараз вона й нагодовала нас дулями. Одно: не застали в господі господара, а друге: тарантас наш стоїть наче облуплена шкапа. «Буде, каже, готов через тиждень», та, мабуть, ізнов готує дулю вразький туляк! А що нема в господі пана, то сьому сам я винен: треба було мині зараз писать до його із Москви у Тулу, а я, написавши з Блатенська на село, і байдуже про те, що він, може, чекає нас у городі. Тепер же він поїхав на якесь там слідствиє, а вернеться «може» через днів п’ять. Шкода й час тратити. Знайшли ми у того ж песького сина каретника гарну бричку, тількі трішки неготову, та може купим та й почимчикуєм на Вкраїну. А все-таки днів зо три чи й білш треба тутечки загаяться. Навідаємось до земляка, що живе коло Рогожаної криниці. Бацця, писав я колись до тебе, шановний друже, про сього земляка. Нудячи світом у сій Тулі, було ми з жінкою пійдем та й блукаємо з півдня поза околицями. От раз пришли до гарної церковки, що стоїть на одшибі сама собі серед поля, поміж селами і гаями. Коло церковки тільки хатина, а трошки оддалік - попова оселя незагорожена, непишна, тільки в її й розкоши, що зелені липи кругом. Напившись у криниці води, ідемо ми до церкви - аж гульк: назустріч нам земляк, та таки зараз по-нашому й заговорив. Розпитались ми з ним і познакомились. Служив колись у москалях, а тепер дожива віку сторожем коло церкви і паламарем. Часто було ми ходим до його на одвідини; іноді полуднуємо в його малопросолні огірки, а потім рвемо дикі квітки коло його на цвинтарі. Нігде стількі не росте округгі Тули квіток, як на тих могилках коло земляка. Любо було нам до його навідуваться. Все було, сердега, сумує, що не зоставсь у свойому краї. Жінка в його, бачите, московка, так вона його й заманила у Тулу. Тут її синок із почтарів вислуживсь у офицери, так вона то думала, що він їх при старости приголубить, а той поганий цуцик як дождавсь власного лову, дак про матір і байдуже. Оце ж ми що їдемо через Тулу, то до земляка й навідаємось. Та й рад же нам дідусь! наче добрим родичам. От і тепер вечірком до його зазирнем: що то він там, бідолаха, робить. Може, вже й над ним буяють дики квітки серед могилок. Не дай Боже на чужині вмерти!
Бувайте ж здоровенькі та й нас не забувайте. Мені аж і досі якось не по собі, що ми в вас накоїли калибурди. Наче військові постоєм стояли. Довго треба буде вам пораться, щоб усе знов зробить як скло! Не осудіте, Бога ради: мині здавалось, що воно не так буде хлопотно для Вас. Цур йому сьому звичаю - завертать до приятеля. Тепер уже, як трапиться проїжджати, то лучче до Шевалдй; аж мій друже коханий, не зупиняй і не жалкуй: побачиш, що всі будуть(а) уконтентовані. А гроши тут не Бог знає які. Кланяємось Вам обом усі низенько.
Щирий до услуг земляк
П. К.
1853, іюня 2. Тула.
