Р. Б. 1853, февраля 3 дня.
Та годі вже! нехай йому цурах тому кожухові! Що з воза впало, те пропало. То ж із воза, а це з огненної колесниці. Кажуть панії, що притьмом усе їм подано до рук, опріч кожуха: салопчики незв’язані нечим, а дві подушки зв’язані тоненьким ремінцем, а пояса неякого вони не бачили. Мабуть, уже там така кумедия не новина; видно, кожух кинули у комірку, а чого їм не треба, те й подали. Еге! Цур же йому: нам і без кожуха, слава Богу, тепло. Купили ми собі оце недавно гуслі, що зовуть ройялем, та ще у такого майстра, що й сказати страшно, - аж у самісінького Вирта. Еге! а чом же й нам не поставить у себе таких гуслів, як у великих панів? Зуміємо й ми на
їх іграти. Тількі не лякайсь, добродію земляче. Ти вже думаєш, може, що як у Вирта, то заплатили цілкових 500 або 600. Ні, ми вибрали собі уже обіграниї, чи як там кажуть, подержані гусельки, та ще попрохали такого мистця торговаться, що німець жався, жався та й оддав за 300 карбованців. А вони так же густимуть, як шестисотні. А гарниї в нас є пісні на нотах. Тиї, що я в тебе, добродію, узяв, забраковав наш музика Артемовський; каже, що навісний той Маркович не знать чого надряпав. А сам він, цей музика, скомпоновав дуже гарних штучок з півдесятка, - так серце й підмивають, і підмивають. Раз заграє і заспіває, то здається пішов би навприсядки; а потім так заголосить, що й запорожець понуриться. Напиши, будь ласка, де тепер тиї панночкй Оксаківни, може б я їм дещо переслав: нехай би взнали правдиву нашу мелодию, не заправлену німецьким хмелем. А тому жвавому паничеві Оксаку хотілось би перекинути книжечку на незабудь. Так розпитай, коли твоя ласка, та дождавшись слободного часу, й писни. - Ну, от тобі й про Рудого Панька надруковано у другій книзці «Отечественных] зап[исок]»5. Прочитай за одним заходом і конець «Однорога» мого приятеля, та й скажеш, чи гарно, чи, може, покепкуєш. Ти в нас письменний чоловік на всю губу, - тобі й книжки в руки. Та не дуже кепкуй, бо тут багацько дечого немає, що було написано в того козарлюги, а дещо й не так, як у його було. А що, чи москалям по нутру оповіданнє про їх старовину, чи, може, кажуть: Коли не піп, так не вбирайсь і в ризи, балакай про своїх запорозців, а ми й сами про своїх предків розкажем? А якби наше пішло в лад, то Макаренко ще написав би дві таки казки про ту ж старовину; тоді, каже, воно буде діло з кінцем. А се він тількі так, як той Квітчин маляр, що виставив на ярманьці салдацький патрет та й притаївсь, що казатимуть миряне6.
Панії наші здоровеньки й веселенькі; кланяються Вам обом зо мною низенько. Прощайте та й нас не забувайте. Ноти, листок газети і воротничок пришлю по почті. Щось наш брат8 не дуже хапається додому. Коли не тісно Вам із саньми, то ще подержте. Ми шукаємо оказії, щоб хто взяв та довіз до Борзни; коли ж тісно, то попродайте, як сами знаєте. У приязні щирий земляк
П. К.
