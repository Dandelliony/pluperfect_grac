
Через Звенигородку тече невеличка річка Погибна. Та і ввесь байрак зоветься Погибна. Колись там були великиї лози. От татарва як набігла, то кілько чоловік сховалось та й сидять у тих лозах. Коли ж дивляться, аж татарюга піймав чоловіка та й веде через місток. То вони й кажуть: «От погибне чоловік ні за собаку!».
А один каже: «Побіжу я його обороню; у мене ціп є».
Да з ціпом до того татарина вискочив та і вбив татарина і чоловіка одняв.
То вже тогді тиї люде й кажуть: «Отже, як мав чоловік погибнути, то нехай лучче річка зоветься Погибною, щоб тут уже ніколи люде не погибали!».
А оцюди через гору єсть озеро Топило. Там хлопець, чи що, втопивсь, та й прозвали Топилом. А воно так, що як літо жарке, то все й висохне. 
А за тією долиною, через стрелицю - урочище Козацький Курінь. Як було ще тут колись староство, то, було, старостянськиї козаки стережуть дубини.
А ще єсть тут у Гудзіївці могила Звенигород. Бог її знає, чого вона так зоветься. Тілько кажуть, що Звенигород був колись козачий город: од жадного двора козак виходив. І на самій оттій могилі суд стояв, бо город далеко розходився. А в Гудзіївці жив колись чоловік Гудзь, то од його вже і вся слобода Гудзієвкою прозвалась. Ще Шугайлова могила єсть. А назвалась вона Шугайловою ще тогді, як Україною князі правили?. То, було, оце як стануть гряничиться, то село на село йде. Той каже: «Сюди гряниця!», а той каже: «Сюди!». Так один козак Шугайло вискочив конем на могилу, а його з того боку кулею як дали, так він з коня. Там його й закопали, і могила з того часу як Шугайлова, то й Шугайлова.
А у самому городі, оце саме, де городничий живе, зоветься Натягайлівка. Що, було, як б'ється навкулачки парафия на парафию, то як доженуть до того міста, то вже добре за чуби натягають; от і Натягайлівка.
А де тепер живе Головачевський, то звався Грецький Куток. Було, як збираються на грець, чи то, бач, навкулачки, то зійдуться на той куток самиї стариї та й розкладають раду, як зайти, чи з того, чи з того боку, кому попереду, а кому позаду, а кому по боках іти; і так собі тайно змовляться да потім уже й пускають дітвору, аж поки й до старих дійде. Було, оце такий старий чоловік буде, як я, то бороду в зуби - та й пішов гулять з кулаками; та часом старий б'ється ще лучче молодого. Тепер як гулять, то йдуть або на музики, або у шинк, а тогді - то все навкулачки. Оце зострінуться де-небудь хлопці:
«Здоров, брате!».
«Здоров!».
«А давай навкулачки!».
«Давай!».
Той того в груди, а той того.
А по сей бік Погибної - Кучугурівка. Колись сеє місто було зовсім пусте. То якийся чоловік прийшов, чи з Бердичова, чи що, на слободу та й сів коло Погибної. Ото призивають його пани: «Як тебе зовуть?». 
«Олійник».
«Е, треба тобі друге прізвище дать, щоб тебе твої пани звідти не взяли».
«Та я, - каже, - панове, на таких кучугурах? сів, що ніхто не зайде, ні заїде».
«Ну, будь же ти Кучугуром».
Як Кучугур, то й Кучугур, да опісля і ввесь той куток назвався Кучугурівкою.
А по той бік річки Звенигородки зоветься місто Цяпівка. Тож була колись пустиня, а один чоловік із жінкою прийшов на слободу ж таки та й сів собі один одним за річкою. Так, було, жінка його вийде вранці та на курей : «Кур, кур! Цяп, цяп!». А люде з сього боку сміються, було, та й прозвали того чоловіка Цяпом, а од Цяпа і ввесь куток став Цяпівка.
А ще, як їхати на Калниболота, то, од города верстов п’ять, стоїть камень Писанка, що сини поставили колись над батьком. Писанка той був родом із Стебного [дві версті од Звенигородки], старий, дідизний чоловік; і такий, кажуть, був козак, що нехай до його стреляє, то руку наставить да й кулі вертає назад. Як ще були козаки у старосцини Солтикової, то вже, було, без його не пійдуть гряничиться, бо не їх буде сила. А як же Писанка є, то вже йдуть сміло. Так от над тим-то Писанкою і стоїть той камінь Писанка.
