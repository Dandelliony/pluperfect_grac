
Хмельниченко, побусурманившись, збив пушкою з гори Валка верх з батьківської церкви, хотячи довідатись батьківських грошей, що, кажуть, були замуровані на горищі на церкві. Він би то прийшов за ними й до Суботова, та боявся, бо тут стояло військо; то вже з злості хотів розбить церкву.
Хмельниченко живе ще й досі. Наші стариї чумаки розказували, що бачили його в горах на свої очи, і сам він казав, що: «Я син Хмельницького». Його ссе гадина, і він буде мучитись і блукати поміж горами аж до Страшного Суду; а тогді вже Господь його простить, що побусурманивсь і хотів розбить батьківську церкву.
