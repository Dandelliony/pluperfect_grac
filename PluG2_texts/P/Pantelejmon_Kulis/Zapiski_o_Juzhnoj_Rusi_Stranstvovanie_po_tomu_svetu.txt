
Може, не було й на всьому світі кращих діток, як у нашої панії. Було в її дві дочечки. Старшеньку звали Ганнуся, а меншеньку Катруся. І що ж то були за дітки, коли б ви їх бачили! Як дві зірочки Божі на небі. Отже, недовго й повтішалась ними бідна наша пані: забрав їх обох Господь милосердний; бо се вже звісна річ, що Господь краще собі бере, а плохше людям оставляе. І що ж то попоплакалась і повбивалась за ними наша пані! Правдиво сказано, що як мати плаче, то мов річка ллється.
Отож раз привели до неї одну нашу таки бабу, стару-престаренезну, що недавно обмирала і на тім світі була, і все бачила, що там діється з помершими душами, - чи не потішить вона її якою звісткою. Привели, то Явдоха наша приступила таки до панії та й каже: «Добродійко! Ось прийшла стара Дубиниха, що обмирала й на тім світі була і все бачила, що там робиться з помершими душами. Спитали б ви її, чи не потішить вона вас якою звісткою».
То пані підвела трохи голову та й дивиться на ту Дубиниху... А Дубиниха стоїть перед нею стара, престаренезна, аж страшна: сказано – з того світу повернена.
«Так ти на тім світі була?».
«Була, моя добродійко».
«Що ж ти там бачила?».
«Усе бачила, добродійко, що діється з помершими душами».
«А бачила ж ти там мою Ганнусю й Катрусю?».
«Бачила, - каже, - й Ганнусю, бачила й Катрусю»... 
Пані аж з ліжка скочила: «Що ж вони там роблять?».
«Мати Божа панчішку плете, а вони перед нею золоті клубочки держать».
Так-таки й каже: «Мати, - каже, - Божа панчішку плете, а вони перед нею золоті клубочки держать».
Пані моя як почула се, то з радості й слова не вимовить; а далі як кинеться навколішки перед образом... А в неї в опочивальні образ стояв, великий да гарний: намальована Пречиста з дитиною: мов жива дивиться з мальовання. Як кинеться вона перед той образ, як зціпить руки, як заплаче! А ми всі стбячи й собі заплакали.
«Мати, - каже, - Божа, Царице небесна! Ой як же ти моє серце втішила, що ти моїх діток, як сиріток, приголубила!». 
Та плаче ж то гірко та все дякує! А ми й собі стоя плачемо.
Далі ото вже вгамовалась, переплакала та Й веселійша трохи стала. Розпитує в тиєї Дубинихи: «Бабусю, - каже, - голубонько! Скажи ж мині, що там іще діється з помершими душами?».
«Ой, пані, - каже, - зозуле моя! Чи можна ж те язиком зговорити, що там на тім світі діється? Хоча б, здається, не пив і не їв, а все розказував, то й тоді б не переговорив усього... Ото, - каже, - як прийшла вже мині година вмирати, то смерть і стала з косою в мене в ногах. Як стала, то ноги так і похололи».
А ми стоїмо, та, слухаючи, мороз так і пішов у нас поза спиною.
«Далі, - каже, - і живіт, і руки, і все так і похололо... Дивлюсь, аж вона вже в мене в головах. Як замахне косою, то душа тілько пурх! Так як пташка вилетіла та й полетіла-полетіла по хаті і сіла в кутку на образі під самою стелею. А гріхи стали на порозі та й не пускають душі з хати. От я, - каже, - бачу, що нікуди вийти; дивлюсь, аж вікно очинене. Я - пурх у вікно! І пішла-пішла полем. Легко та любо мині так, мов зараз на світ народилась. Дивлюсь, аж не сама я йду, а веде мене якийся дід, а куди він мене веде, боюсь спитатись.
Ідемо, коли ж гризуться два собаки над шляхом, так гризуться, так гризуться! А дід і каже: “Се не собаки, се два брати, що погризлись та й побились, ідучи степом. То Бог і сказав: Коли вже й рідні брати б’ються, то де ж буде те добро між людьми? Нехай же, - каже, - стануть вони собаками і гризуться, поки не буде їхати Мартирим’ян”. Так і сталось по-Божому. Ми вже й минули їх, а вони все вищать та гризуться.
Ідемо,- каже,- степом; коли ж яма така глибоченна, що й дна не видно. Дід каже: “Лізь!”. А я боюсь. “Лізь!” - каже. Мусила я полізти. Гляну, аж се вже другий світ. Скрізь сидять помершиї душі, усе по статтям: молодиї в молодій статі, а стариї в старій , і хто як на сім світі заслужив, те й на тім світі приймає. Хто старцям милостиню подавав, то все те перед їм і лежить: чи шматок хліба, чи кільце ковбаски, чи сала кришеник, то все так на столах перед ними й лежить; а хто не давав, то так сидять.
Ідемо, - каже, - аж ходять воли в такому спашу, що й ріг не видно з трави, а самі худі-худі, як дошка. А біля їх ходять воли по самій землі – ні травинки під ногами нема, да жир аж по землі тиліпається. От дід і каже: “Оце,- каже, - що худиї воли, то то багаті люде, що жили самі в розкоші, а бідним не помагали; а ситиї воли, то то бідні люде, що од свого рота одий - мали та старцям із посліднього давали. От же вони тепер і ситі й напоєні, а тиї по роги в спашу, та худі, як дошка”. Так-то на сім світі і багатиї, й хороши!', й щасливиї - усі помруть, усе минеться. Сказано: Сей світ - як маків цвіт, [у]день цвіте, а вночі опаде!
Ідемо, - каже, - аж між двома дубами горить у поломТ чоловік і кричить: “Ой , пробі! Укрийте мене, бо замерзну! Ой укрийте мене, бо замерзну!”. Дід і каже: “Оце, - каже, - той чоловік, що просився до його зімою в хату подорожній , а надворі була метелиця та хуртовина, а він не пустив, дак той і змерз під тином. Оце ж тепер він горить у полом’ї, а йому ще здається, що холодно, і терпить він таку муку, як той подорожній терпів од морозу”.
Ідемо,- каже,- дальш, коли ж лежить чоловік коло криниці; тече йому рівчак через рот, а він кричить: “Пробі! Дайте напиться! Пробі! Дайте напиться!”. Дід і каже: “Сей , - каже, - не дав чоловікові в жнива води напиться. Жав він на ниві, аж іде старчик дорогою, а жара велика, спасівська. «Ой , - каже, - чоловіче добрий ! Дай , ради Христа, води напиться!». А він йому: «Оце ж для тебе вивіз! Виллю на ниву, а не дам такому дармоїду, як ти!». То от тепер йому рівчак через горло біжить, а він ще пить просить, і до віку вічного буде йому так жарко да тяжко, як тому старцеві, що йшов дорогою”.
Ідемо,- каже, - аж кипить у смолі жінка, а перед нею цибулька лежить. Дід і каже: “Се,- каже, мучиться так мати вашого старого титаря Онисима, що було все старців годує та бідним помагає, а ніколи жодно душі не обідив і ні в одному слові не збрехав. Була вона багата, та скнара, що од неї ніхто й хліба куска не бачив. Ото раз полола вона цибулю, аж іде поуз вор’є дід-старець. «Подари, - каже, - паніматко, ради Христа!». Вона вирвала стрілку: «Прийми, - каже, - старче Божий». Тілько ж од неї й бачили. От, як умерла, то вже звісно - тут своя дорога, а там тебе поведуть. Взяли її, небогу, та й потягли в пекло. А Онисим і побачив з неба, що вона велику муку приймає, та й каже: «Боже мій милий , Спасе мій Христе! За всю мою щирость, за всю мою правду зроби мині таку ласку: нехай і моя мати буде в раю зо мною». А Христос і рече йому: «Ні, - каже, - Онисиме! Вельми грішна твоя мати. Візьми хиба оту цибульку, що лежить перед нею, та коли витягнеш її з тиї бездни, то нехай і вона буде в раю з тобою». Узяв він тую стрілочку та й подав матері. Схопилась вона за неї... От-от витягне, от-от витягне з пекла! Бо що то Божому святому? Аж ні: як поначіплювались Їй і в плахту, і в намітку грішниї души, щоб і собі з того пекла вибраться, то й не здержала тая цибулька: перервалась, а вона так і бовтнула в гарячу смолу!"
Ідемо, - каже, - ще дальш, аж стоїть по пояс у жару, так як горщок на припічку, наш покійний Бабинець, що ще як парубком був, то обмирав. Я й пізнала його. "За що се ти, - кажу,— Семене, таку муку приймаеш?”. “Що ж, - каже, - бабусю? Як обмирав я парубком, то ходив усюди по другому світу, усякі муки бачив, а далі зайшов до якогось діда. Сидить і і все докупи лика зв'язує. Оце одріже од жмутка два шматочки та зв'яже докупи та й повісить на кілочку, одріже, зв'яже та й повісить на кілочку. «Дідусю! - кажу, - що оце ви робите?». «Се, - каже, - я пари парую». «А моя ж пара тут єсть?». «Єсть, - каже, — ось де» - та й зв'язав і повісив на кілочку. «Як же мині пізнати свою пару?». «А ось як: як пійдеш ти на святках у корчму та заграють музики, то вона перша пійде в танець, бо вона охоча до музик: отож твоя й пара». А я, грішний, і подумав: «Коли ж буде хороша, то буду сватать, а як же погана, то візьму каменя з собою та і вб'ю». Узяв каменя і пішов до корчми. Коли ж скоро заграли музики, аж і вийшла, та така ж нечумазна! Я як хряпну її каменем по голові, а сам навтікача! Та як пішов, то волочивсь років, може, зо два і вже де не сватавсь? Ніхто не йде та й не йде за мене. То я собі й думаю: «Пійду ще в инше село та зачну свататься з крайньої хати, не минаючи жодної; може, чи не оддасть хто». Їду, аж стоїть сельце. От я в крайню хату. Дивлюсь - дівчина гарна, чи вже, може, так мині тогді здалось. Став сватать - оддали. Отож і став я жить із нею. Та раз у свято зібрались жінки докупи, пообідавши та й ськаються собі під хатою у холодку. А одна ськає моїй жінці в голові та й питає, а я й чую. «Чого се, - каже, - в тебе шрам у голові?». «Се я, - каже, - ще дівкою гуляла раз на святках у корчмі; а один вражий син здурів чи впився, - ухопив каменюку та мене по голові; то трохи не вмерла; та вже якось одхаяли». А я слухаю та й догадавсь, що се та сама, що зв'язав мині Бог у пару!.. От за те-то я тепер у жару по пояс стою, що пішов против Божої волі".
Ідемо, - каже, - ще дальш, аж гайдамака, такий старий та здоровенний, гад руками з ями до ями носить, а черті остями його поганяють. Дід і каже: “Сей, — каже, - багацько натворив гріхів на тім світі і покуту велику видержав, - і покута його не слобонила. Тяжко великі гріхи його! За те він і мучиться гірш над усі грішниї души. Довго розбивав він народ, різав старого й малого, далі одумавсь та й пішов сповідаться. Прийшов до одного попа: «Висповідай мене, паноче, та накинь яку покуту». «Які ж твої гріхи?». «Оттакі й такі: багацько я душ із світа зогнав, і отця й матір убив». «Е, на такі гріхи нема в мене покути!». Він узяв та і вбив того попа. Іде до другого: «Висповідай мене, паноче, та накинь покуту». «Які ж твої гріхи?». «Оттакі
й такі». І той каже: «Нема на їх покути». Він і того вбив. Далі бачить, що ніхто його не висповідає, почув, що єсть десь такий піп, що ще маленьким батько продав його нечистому за те, що поміг у дорозі вирятовати воза з калюжи; так він і в пеклі вже був та якось викрутивсь звідти і зробивсь попом. «Пійду ж, - каже, - я шукать сього попа: сей уже певне накине на мене покуту». Іде, аж той піп і іде йому назустріч. Питається: «Чи ти був у пеклі?». «Був». «А чи бачив же ти там мій патрет, мою душу?». «Бачив». «Що ж вона там робить?». «Гад, - каже, - руками з ями до ями носить, а чорти остями її поганяють». «Ну, - каже, - коли ти вже і з того світу вернувсь, то ти на мене накинеш покуту». «Які ж твої гріхи?». «Оттакі й такі: багацько я душ із світа зогнав, і отця й матір убив». «Е, тяжкиї, - каже, - Твої гріхи!». Та повів його на гору, на могилки та й каже: «Візьми ж, - каже, - ти оцю яблуневу палку; вона мині ще од мого діда досталась; та посади її оттут на могилках, та чи бачиш - гень-гень у полі криниця? Ходи ти рано й вечір до ти! криниці, носи воду ротом і поливай сю палку. Коли вона прийметься і
виросте з неї яблуня, і поспіють яблука, 1 ти їх усі струсиш, тогді спадуть з тебе і всі гріхи твої». Сказав та Й поїхав собі. Отож років, може, через тридцять іде знов той піп через той ліс мимо тих могилок, іде - та так йому звідкись запахли яблука! Гляне, аж на могилках така хороша та рясна яблуня стоїть! А на яблуні яблучка все срібні, тілько двоє золотих; а під яблунею сидить дід сивий-сивий, як молоко. Побачив попа, пізнав да тілько рукою на яблуню скинув: вже й слова не промовить. Тогді піп: «Еге! Та се ж, - каже, - той гайдамака, що я покуту накинув?.. Ну, - каже, - труси». Струснув дід яблуню, - усі серібні яблука обсипались, а двоє золотих висить. Чого вже не робив він! Як не збивав! Висять та й висять!.. «Оце ж, - каже, - твої два гріхи висить, що ти отця й матір убив». Та набравши в хусточку яблук, і поїхав собі. А гайдамака там і сконав. І мучиться оттут він гірше над усіх грішників, і ніколи не буде йому пільги. Усім буде колись пільга, а йому не буде".
Ідемо, - каже, - дальш, аж лежить через проваллє кладочка така хистка, що вся так і колишеться. А проваллє таке глибоченне, що й дна не видно, - тілько щось гуде, так як у котлі кипить. Як ступила я на ту кладочку, як хитнусь, то трохи-трохи не впала. І впала б таки, коли б дід не вхопив за рукав. "Е, ні! - каже, - ще тобі не пора туди: ще ти вернешся на той світ.
Багато там людей погубля свої душі то лайкою, то бійкою, то скнаростю, то кражею, то душогубством безбожним. Отже, як вернешся, - каже, - то гледи мині, розкажи людям про все, що тут бачила; нехай вони знають, що то за муки пекельниї, нехай пам'ятають на праведний суд Божий; бо вже, - каже, - мученик
Іван у Києві в печерах по шию вземлі стоїть; а як увійде зовсім у землю, тогді ніколи буде каяться"!». І багато-багато розказувала про той світ стара Дубиниха. Не можна всього того жадним розумом збагнути. А пані слухає-слухає да знов:
«Бабусю-голубонько! А діток же моїх як ти бачила?». А вона: «Да я ж кажу тобі, моя добродійко, що бачила я їх високо-високо в раю Божому. Мати Божа панчішку плете, а вони перед нею золотиї клубочки держать».
