
Як узяли гайдамаки Умань, то сіли на стольцах серед города да й звеліли позвать панотців. От і привели до їх базилян. То отаман і каже: «А що, панотці? Ми вас завсегда слухаєм? Послухайте ж ви нас хоч раз, а ми вас наградимо».
Тиї бідниї трусяться; кажуть: «Що звелите, вельможниї пани?».
«От що: візьміть ви хрести да пройдіть по улицям і одправте похорон».
Базиляне побрали хрести, ходять по улицям, правлять похорони. А народ плаче по всьому городу. І самі базиляне правлять да й плачуть.
Як кончили, отаман наградив їх червінцями да й каже своїм: «А що, хлопці? Бачте, пани у яких хороших жупанах ходять? А ви, бідахи, часом і сорочки не маєте. А нуте лишень, берітесь за діло!».
От тут уже й пішла різня.