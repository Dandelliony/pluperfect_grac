
Діялось се в 1790-му року. Тогді в Полщі зробилась завирюха. Між полщаками і добри люде єсть, да часом діло нишком роблять. От і вийшов указ зобрать малоросійських козаків. То нас і зобрали в Чернігові в 1790-му годі; а 1791-го і 1792-го у Києві вже лагерами стояли. Із трьох губерень нас набрано дев'ять тисяч. Я й знаю, як Потьомкін набирав нас. Він був первим совітчиком у государині; а Речетников був началником. Ну, так оце нас бувало щонеділі смотрить. На стражениї він багацько війська потеряв; про його проложена й пісня:
Ой, Потьомкін-генерал
Много війська потеряв...
А государиня - сказано жінощина - вона йому те й простила. Він сказав їй: «Государиня Єкатерина Алексієвна! Нехай други командують їми, а позвольте із трьох губерній чистих мині малоросіян набрать». От вона - нехай царствує - і позволила. Він із трьох губерній і набрав дев'ять тисяч, і із Хвастовець тисячу. От ми вишли в Києв. А там Дніпр манастир Видубський підрізав, 1 погреби були одкрити. То старшиї й кажуть: «А що, козаки! Каша остила - до буряків». От ми тогді до буряків - да в котли. Тогді ж я заслабів і остався в обозі. От Потьомкін перш смотрів уЧернігові все військо. Піхота ж махнула, а поки ми прибули, він уже пересмотрів і махнув у Петенбурх. Його потребували туди. Аж ось - треба! - указ і пришов: «Помер Потьомка, помер!». А Леванидов же тепер владіє військом і Речетников,і говорять: «Що нам робить із оцім корпусом? Чи його по повкам розбить - так велика сила - чи що?». І послали указ до цариці. А вона й одписала: «На вас оддаюсь, на ваше сумление. Того вже нема, кому я позволила зобрать». А вони й розсудили - нехай царствують: «Пустить їх у господу. Пані одслужили, тепер пустить їх на свободу, де хотя прожить, - тілько однодворців; а наймитів по повкам, бо скаже: "Я свое одслужив”».
Ото ж ми й пришли у Києв 1793-го году... Уже не треба, замирилось усе. Тілько Нащокин... Я його знав і на рундуку стояв на часах. Раз іде у виступцях і сертуку - а був чоловічок собі невеличкий, старенький - я і зробив на калавур, а він говорить: «Не нада, голубчик». А він не при кавалериї, не що. От як розпустили нас, то він і зложив муницію в магазини. А тогді ж то потребували в Полщу і попів, щоб править по благочестию для поляків, скілько їх привернулось. Ми ж ото вишли ніччу на майдан, щоб позводно... А против нас Астраханський повк. От і пішли командувать: «Пали!..». Трісь! Там трісь! Астраханський повк - трісь! До того дотріскались, що за рулю не можна було взяться, так розогрілась. Ми ж холостими зарядами стреляємо, а із Астраханського якийсь бойним - тілько: 333! 333! - почала зизгать куля. Як холостим зарядом, то воно тілько трісне; зараз вже знать. От ми стоїмо да й думаєм: «Тут уже додому б то скоро Йти, а тут ось яке лихо!». Тут зараз началники постерегли да: «Полно! Полно!». Ото ми й розийшлись. А і тогді не без заїдів було: не дали нам за треть года жаловання.
Пришов же я додому. Ну, нічого таїть гріха: треба засвататься, одружиться. Бог же зна, коли буде треба, бо однодворці повинни були, як указ приде, знов буть на місті. А брат каже: «Я за тебе послужу». Така согласка вже.
А тут донесли государині - нехай царствує - що стрілкам не оддано жаловання. От вона й приписала: «Оддать жалованнє!». Аж тут Леванидов кричить: «Подай стрілков! Подай малоросійских стрілков!». То тут кидай і печене, й варене. Леванидов: «Подай стрілков! В Полщі знов закуйовдилось». Отже й мойому брату іти б служить, так не можна: Леванидов приписав: «Без моєї відоми щоб не перемінялись. Чи сліпий, чи кривий, щоб були налично». Баба моя - тогді ще молода - кланяється: «Братіку, соколику! Іди ти переміни!». А я йому й тогді ще казав: «А що ж, як не пійдеш? Хазяйку засмутиш і вигониш. Вона на тебе буде плакаться».
От і списали на бумагу да в Борзну. А в Борзні Михайло Васильович Часник комисаром був. Пришли до його з бумагою. А він був невеличкий да грубненький. «Голубчики, - каже, - не наша сила. Сохрань Боже переміняться! Генерали кажуть - не можна!». 
Ми й пішли - нічого робить - пішли в Чернігов. Нам і перекличка єсть, а брати за нами йдуть, як бурлаки. Губернатор каже: «Не могу я ізробить нечого».
От ми з Чернігова повернули в Києв. Брати кажуть: «Е, братця! Ви нас до убитку доведете. Ми додому пійдем».
«Ідіть, - кажем, - Що ж робить? Ми вас не силуєм».
А в мого брата нові чоботи. «На, - каже, - брате, тобі сі чоботи, а мині дай стареньки».
«Ні, - кажу, - брате; ти дома не роздобудеш, а я тут без чобіт не буду».
Інші ж пішли, а други остались з нами. А мій брат каже таки: «Учи мене свого артикулу, щоб мене послі не били».
Аж от почули, що можна зминяться. Питають мого брата: «Рад Богу і государині служить?».
«Рад, ваше високопроісходительство».
І записали його.
От ми вже б то й розходиться, аж тут доганяють: «Постойте ж, іще не йдіть, бо так не дійдете».
І дали нам бумагу.
Як дали ту бумагу, тогді у нас із братом серце зомліло. І рад, і смутно на душі. Сам угору пішов, а його наче притоптав. Серце оттак і оттак! Питаю:
«Що, братко? Який я?».
«Білий. А я, братко?».
«Я ти білий».
Ну, що ж робить? Пішли до Дніпра, взяли горілки, поцілувались, попрощались: «Ідіть собі з Богом!». 
А тут (дома) люде сказали, що обоїх візьмуть; то мати ледві ходить, а жінка тілько що жива. Сказано, бабам повірили. 

