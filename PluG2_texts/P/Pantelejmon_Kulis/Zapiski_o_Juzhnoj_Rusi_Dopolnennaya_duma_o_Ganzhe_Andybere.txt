
Ой полем, полем Килиїмським,
Битим шляхом Ордиїнським
Гей гуляв, гуляв бідний козак-нетяга сім год і чотирі
Та потеряв з-під себе три коні ворониї.
На дванадцятий год повертає –
Козак-нетяга до города Черкас прибуває.
На козаку, бідному нетязі,
Три сіром'язі,
Опанчина рогозовая,
Поясина хмеловая.
На козаку, бідному нетязі, сап’янці –
Видні п’яти і пальці,
Де ступить - босої ноги слід пише.
А ще на козаку, бідному нетязі, шапка-бирка –
Зверху дірка,
Хутро голе, околиці Біг-має;
Вона дощем покрита,
А вітром, на славу козацьку, підбита.
Іще ж то козак, бідний нетяга, до города Черкас прибуває,
Насті Горової, кабашниці степової, шукає-питає.
Скоро козак-нетяга Насті Горової, кабашниці степової, допитався,
Зараз у світлицю вбрався.
Там пили три ляхи,
Дуки-срібляники:
Первий пив Гаврило Довгополенко Переяславський ,
Другий пив Війтенко Ніженський,
Третій пив Золотаренко Черніговський.
От вони пили-підпивали,
З козака-нетяги насміхались,
На шинкарку покликали:
«Гей, шинкарко Горовая,
Насте молодая!
Добре ти дбай –
Нам солодкі меди, оковиту горілку ще підсипай ,
Сього козака, пресучого сина, у потилицю з хати випихай ;
Бо десь він по винницях, по броварнях валявся,
Опалився, ошарпався, обідрався,
До нас прийшов добувати,
А в іншу корчму буде нести пропивати».
Тоді шинкарка Горовая,
Настя, кабашниця степовая,
Козака-нетягу за чуб брала,
В потилицю з хати вибивала.
То козак-нетяга добре дбає,
Козацькими п’ятами опинає.
Поти п’явся,
Поки до порога добрався.
Козацькими п’ятами за поріг зачепає,
А козацькими руками за одвірки хапає,
Під мисник голову козацьку молодецьку ховає.
Тоді два ляхи, дуки-срібляники, на його поглядали,
З його насміхали,
А третій, Гаврило Довгополенко Переяславський, був обашний:
Із кармана людську денежку виймав,
Насті кабашній до рук добре оддавав,
А ще стиха словами промовляв:
«Гей, - каже, - ти, шинкарко молода, ти, Насте кабашна!
Ти, - каже, - до сіх бідних козаків-нетяг хоч злая, да й обашна:
Коли б ти добре дбала,
Сю денежку до рук приймала,
До погреба одходила,
Хоч нороцового пива уточила,
Сьому козаку, бідному нетязі, на похміллє живіт його козацький скрепила».
Тоді Настя Горовая,
Шинкарка степовая,
Сама в льох не ходила,
Да наймичку посилала:
«Гей, дівко наймичко!
Добре ти вчини,
Кінву-чвертівку в руки вхопи
Та в льох убіжи,
Та вісім бочок мини,
А з дев'ятої поганого пива наточи,
Як маєм ми його свиням виливати,
То будем ми його на таких нетяг роздавати».
Тоді дівка-наймичка у льох убігала,
Та дев'ять бочок минала,
Та з десятої п'яного чола меду наточила,
Та в світлицю вхождає,
Свій ніс геть од кінви одвертає,
Буцімто те пиво воняє.
Як подали козаку в руки ту кінву,
То він став біля печи
Та й почав підпивати пивце грече.
Взяв, раз покоштував, удруге напився,
А в третє як узяв ту кінву за ухо,
То зробив у тій конівці сухо.
Як став козацьку хміль голову розбірати,
Став козак конівкою по мосту добре погрімати,
Стали в дуків-срібляників із стола чарки й пляшки скакати,
І стала шинкарська груба на десять штук скрізь по хаті летати.
Не стали тоді ляхи, дуки-срібляники, за сажею світу Божого видати.
Тоді ті ляхи, дуки-срібляники, на його поглядали,
Словами промовляли:
«Десь сей козак-нетяга нігде не бував,
Добрих горілок не пивав,
Що його й погане пиво оп'янило!».
Як став козак-нетяга теє зачувати,
Став на ляхів грізно гукати:
«Гей ви, ляхове,
Вразькі синове!
Ік порогу посувайтесь,
Мені, козаку-нетязі, на покуті місце попускайте.
Посувайтесь тісно,
Щоб було мені, козаку-нетязі, де на покуті із лаптями сісти!»
Тоді ляхи, дуки-срібляники, добре дбали,
Дальше ік порогу посували,
Козаку-нетязі більше місця на покуті попускали.
Тоді козак-нетяга на покуті сідає,
Із-під поли позлотистий недолимок виньмає,
Шинкарці молодій за цебер меду застановляє.
Тоді ті ляхи, дуки-срібляники, на його поглядали,
Словами промовляли: ,
«Гей, шинкарко Горовая,
Насте молодая,
Кабашнице степовая!
Нехай сей козак, бідний нетяга, не мається в тебе сеї заставщини викупляти,
Нам, дукам-срібляникам, нехай не зарікається воли поганяти,
А тобі, Насті кабашній , груб топити».
Оттоді-то козак, бідний нетяга, як став сії слова зачувати,
Так він став чересок виньмати,
Став шинкарці молодій, Насті кабашній, увесь стіл червінцями
устилати.
Тоді дуки-срібляники як стали в його червінці зоглядати,
Тоді стали його витати
Медом шклянкою
І горілки чаркою.
Тоді й шинкарка Горовая,
Настя молодая,
Істиха словами промовляє:
«Ей , козаче, - каже, - козаче!
Чи снідав ти сьогодні, чи обідав?
Ходи зо мною до кімнати,
Сядем ми з тобою поснідаєм,
Ли пообідаєм».
Тогді-то козак, бідний нетяга, по кабаку похождає,
Квартирку одчиняє,
На бистриї ріки поглядає,
Кличе, добре покликає:
«Ой ріки, - каже, - ви, ріки Низовиї,
Помошниці Дніпровиї!
Тепер або мене зодягайте,
Або до себе приньмайте!».
Оттоді один козак іде,
Шати дорогиї несе,
На його козацькі плечи надіє;
Другий козак іде,
Боти сап’янові несе,
На його козацькі ноги надіє;
Третій козак іде,
Шличок козацький несе,
На його козацьку главу надіє.
Тоді дуки-срібляники стиха словами промовляли:
«Ей не єсть же се, братці, козак, бідний нетяга,
А єсть се Фесько Ґанжа Андибер,
Гетьман запорозький!..
Присунься ти до нас, - кажуть, - ближче,
Поклонимось ми тобі нижче,
Будем радиться, чи гаразд-добре на славній Україні проживати»
Тоді стали Його витати медом шклянкою
І горілки чаркою.
То він теє од дуків-срібляників приймав,
Сам не випивав,
А все на свої шати проливав:
«Ей шати мої, шати! Пийте-гуляйте:
Не мене шанують, бо вас поважають.
Як я вас на собі не мав,
То й чести од дуків-срібляників не знав».
Тоді-то Фесько Ганжа Андибер, гетьман запорозький, стиха словами промовляє:
«Ей, козаки, - каже, - діти, друзі, молодці!
Прошу я вас, добре дбайте,
Сіх дуків-срібляників за ліб, наче волів, із-за стола вивождайте,
Перед вікнами покладайте,
У три березини потягайте,
Щоб вони мене споминали,
Мене довіку пам'ятали!».
Тілько Гаврила Довгополенка Переяславського за те улюбив,
Край себе сядовив,
Що він йому за свою денежку пива купив.
Тогді ж то козаки, діти, друзі, молодці, добре дбали,
Сіх дуків-срібляників за ліб брали,
Із-за стола, наче волів, вивождали,
Перед вікнами покладали,
У три березини потягали,
А ще стиха словами промовляли:
«Ей, дуки, - кажуть, - ви, дуки!
За вами всі луги й луки, -
Нігде нашому брату, козаку-нетязі, стати
Ї коня попасти!»
