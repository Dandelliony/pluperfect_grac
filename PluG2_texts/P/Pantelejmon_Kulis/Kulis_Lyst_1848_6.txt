Коханий мій пане Осип Максимович, добре, що оце доля злучила мене якось із тобою: од тебе, як чого треба, зараз доб’єшся товку, а вже мині отиї столичні паничі! Сердюк мовчить, як стіна; може, його нема й на столиці, а може, й є, та збожеволів; а гарний був колись хлопець. А родичі мовчать і поготов. Я б тобі, добродію, ось що порадив. Написать би тобі до самого владітеля тих пісень, що заграбив Срезневський (бо найбільш його пісні залягли в того харцизяки), щоб прислав тобі до друку історицькі пісні, - коли то вони в його оціліли у ту нещасливу заверюху. - Я б і сам написав до його, та боюсь, щоб ізнов не попастись у біду: скажуть, що тут «не література, а політицькі каверзи», щоб вони їм пропали - так мині хотілось у них плутаться! Ти ж, яко чоловік чистий як скло, пиши і проси, чого хочеш, - коли б тілько той панич з переляку не зарікся одвітовати на всякі листи. Да вже ж не куди йшло прописати до його слово чи друге. От його й адрес: Никол[аю] Ивановичу] Кастомарову, в Ростове. Коли не пропав його зборник, то не можна, щоб утерпів він не послати тобі, які в його знайдуться, історицьких пісень, тілько напиши, який у тебе скарб готов до друку, і що тілько за тим не друкуєш, що Срезневський заграбив тиї пісні, що виписані з його, Костомари-ного, зборника. Пиши ж, пане земляче, до сього панича по-московськи, а то злякається та й замовкне. Ще лучче, коли одзовешся до його яко секретарь Общества истории и древностей на друкованому листі за казенною печатью - тоді не буде жадного сумления.
Ні, пане-добродію, «Орися» моя була добре виправлена: не було в їй таких промахів, бо чи раз же то читав я її приятелям?
Історию свою я поділив на дві части, щоб не одним духом написати, і оце перша часть нехай буде «Істория Бориса Годунова і Димитрія Самозванця», а друга ще без імення3. Знаєш, треба дещо позбирати та розчовпати перше, да тоді вже й за другу книжку, а се нехай буде опит, чи годиться такечки писать історию. Днів через п’ять і скончу. Плетнев постарається, шоб там у столиці пропустили її через цензурне митарство, да тоді вже треба думать, як її й на світ випустити. Поки ж се буде, бувайте здорови. - Оце зождавши неділь зо три, хочу прохаться, чи не дозволять мині осісти в рідному хуторі коло містечка Вороніжа. Плетнев дає надію, що вже на цей раз змилуються4. Так оттам знов, може, де знайду яку літопись чи що до твоїх «Чтений», щоб запобігти сього щасливого часу, поки ти редакторуєш. Чи не чував ти про Іллю Тимков-ського, що був директором у Новгородку? Кажуть, він колись думав писать історию Малороссії і, будучи ревизором архівів, повитягав звідти цілком, що тілько похотів, та й держав у себе, мов та собака на сіни. Тепер чи не вмер лиш старий кулак, а Туранов-ка його звідти недалеко5, - то от [чи] не одкопаємо ми нового колодязя до істориї рідного краю? Так-то, бач, мізкую собі, як то там весело буде мині проживати на тій України, а як не дозволять, то й терпи отут горе!
Кланяємось тобі з жінкою да просимо не забувать нас серед твоїх хлопот литорацьких.
Прихильний до послуг
твій земляк П. Куліш
1848,	авг[уста] 11.
Тула.
