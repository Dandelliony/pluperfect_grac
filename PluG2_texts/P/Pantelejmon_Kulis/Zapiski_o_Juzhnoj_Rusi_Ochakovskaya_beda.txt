
Бував тут колись часто у нас у манастирі полковник козацький з того боку Дніпра; звався Перепелиця. То було як зачне розказувати про давнії войни, так умора да й тілько. Що, - каже, - тепер за войни? То як колись наші задніпрянські козаки войовали, так-так! То, - каже, - народ храбрий і до войни тяжко способний . Як згадаю,- каже,- собі, що як був я сотником, то ходили ми з світлійшим князем Потьомкіним аж на край світа, під Очаків, де, казали нам, що жінки як перуть, то праники на небо кладуть: так небо там низенько. То нашому козацтву і хотілось побачити такого дива, і страшно було так далеко од дому одбиватись. Да що ж маєш робити, коли приказ!
Отто, ще, може, тижнів за два до походу жінки давай усячину готовить у дорогу: грінки сушить, сало в вози укладувати. Нариштовали повниї мажі. Посходились усі родичи. Плач, жаль такий по всьому селу, що Господи! Де ж бак! Не близький світ до Очакова, де небо вже так низенько, що баби праники кладуть, перучи на ричці. Прощались з нами більш як тиждень; провожали за царину гурбою, з чарками, з пляшками. Плакали, як по мертвих, що й сам я трохи сплакнув, а з козаків деякі й геть-то зарюмали.
От же й пішли ми до того Очакова на край світа. Пришли, аж ні: небо ще не дуже низько, а хиба трохи нижче, як у нас. «Ну, - кажемо, - слава ж тобі, Господи! Ще, видно, не тут край світу».
Стали ми стояти під тим Очаковом, да аж обридло-так довго. Которому козакові повні сакви жінка тютюну напхала або ріг тобаки набила, то все те повикурували й повинюхували. Дуже довго щось стояли. Приняли й холоду, й голоду, бо стояли в шатрах, як цигане, і не було там ні борщу, ні вареників, а все тілько грінки з салом їли. Отаке-то лихо! Аж ось не стало вже ставать і сала, а тілько самі грінки позоставались. Що тут чинити? Коли б ще козаки з голоду не попропадали, то як тогді й додому вертатись? Біда!.. Повісили наші носи, зовсім змарніли; тілько що диханиє в тілі, бо сказано- що з самих грінок за смак?
От я, взявши з собою писаря сотенного да осаула, да й пішли до світлійшого прохати, щоб позволив послати підводи додому за салом. Приходим, аж світлійший стоїть на рундуку і люльку курить. Поклонились йому. А він: «Што ви, хахли?..» да так і ляпнув по-московськи.
Овва, як же погано злаяв! О, цур же йому, як негарно!
«Ваша світлость! Біда прийшла козакам!».
«Какая біда?..», - ізнов так і загнув нам по-московськи на всю губу.
А як же паскудно лається! Да нічого робити.
«Біда, - кажу, - ваша світлость: козаки з голоду мруть!».
«Как з голоду, праклятиї хахли?».
«Мруть, ваша світлость: самі грінки зостались ув обозі, а сала вже забули й яке воно».
Ще я й не доказав, а він: «Вон, хахли!.. Ребята! Вазьмітє іх!».
Тут москва як вискочить да за нас, а ми, підобравши поли, навтікача! А вражий москаль, так як реп’ях, і вчепиться, що геть його проволочеш, може, гоней зо двоє. Утекли насилу.
«Еге, панове! - кажу опісля своїм, - оце вам наука, щоб брали сала ще більш, ніж хліба, а то бач, яке лихо!»
Ото вже стоїмо ми собі хирні, їмо тиї грінки. Як ось стала чутка, що турки йдуть під Очаків. Посилає мене світлійший з сотнею попереду, а сам мусить би то йти за нами. Поїхали ми да й думаєм собі: «Отепер же, мабуть, прийшла на нас остатня година!».
Їдем, блукаєм по полю, як неприкаяниї. Коли ж де ні візьмись у степу курява така, наче чия велика панщина почала віяти жито на току в сто лопат. Оце ж турки йдуть! Що тут у Господа чинити? Стрелять би то до них, хоч і далеко, щоб почув світлійший да йшов скорійш на підмогу. Так що ж? Поки ще прийде, то турки нас пошаткують на капусту. А хоч іні, то, як підоспіють наші, то все-таки нам лиха конем не об'їхати: треба буде стояти спереду, то всі й пропадемо ні за собаку. Що тут у Бога діяти? Дивлюсь, аж місток над ярком... «Братця! - кажу. - Сховаймось під сей місток! Нехай черті б'ються, а ми пересидим тут лиху годину да Й живі додому вернемось».
Козаки зараз мене й послухали. Збились у купку коло мене, так як бжоли коло матки. Сидимо; коли ж земля ізвідси, і звідти гуде, так ніби дві хмарі наступають - одна з западу, а друга од сходу сонця. Як зійшовся ж москаль із турками, як стали битись, то - Господи, твоя воля! і родились, і христились, такого страху не бачили. А далі чуємо, шо москаль перейшов через місток да й погнав турка.
От ми тогді з-під мостка. Дивимся, аж коні так і грають кругом нас по полю, а турки, що тріски на дрівітні, валяються купами, а деякі поранені ходять поміж ними і самі не знають, куди йти, бо й сили, й смілості вже чортмає, а напужані так, як овечки од вовка: що як розжене стадо, то ще довго дурниї стоять, вилупивши очи, по горах, а пастух хоч гукай, хоч не гукай.
«Беріте їх! - крикнув я на своїх, - в'яжіть вражих турків, поки їм дух не одихне! Ловіть коней!». 
От мої козаки давай їх батовати! І набатовали сотень 30 дві, і грошей повні кишені понабірали.
«Тепер же, - кажу, - хлопці, звернем убік з дороги да одпочинем трохи де-небудь у байраці, бо, може, втомились, ганяючись за кіньми; а надвечір вернемось до світлійшого».
Так і зробили. А як усе вгамовалось і сам світлійший вернувсь до лагеря, то й ми надвечір причвалали. Приходимо до ганку, аж він стоїть з люлькою таки в зубах. Зараз, як побачив нас, так і загнув нам по-московськи: «А што ви, хахли?..».
О, цур же йому, як негарно лається! Овва!
«Да ми оце прийшли спитатись, ваша світлость, кому оддать на руки плінних?».
«Каких плінних, праклятиї чуби?».
«Да отже, бачите, що ми ходили ув об'їзд із своєю сотнею, то як напали на нас турки, а ми як почали їх стреляти та рубати, то й самих розігнали і двісті плінних узяли, тілько шкода, що всі поранені».
«А людєй сколька патєряна?». «Ні одного, ваша світлость! Уся сотня, слава Богу, жива й ціла».
«Тьфу, пракляти! хахли! Двест! пленних і самі цєли! Забрать у ніх плєнних! Пашли ..... глупиї чуби!».
Так нам загнув на прощаннє да й одпустив, спасибі йому.
То вже тогді мої козаки й кажуть: «Який - то тобі, пане сотнику, Біг розум дав! Якби тебе не послухали, то всі б, може, марне пропали; а тепер, слава Богу, і добичи повні руки, і самі зостались живі й здорові!»
