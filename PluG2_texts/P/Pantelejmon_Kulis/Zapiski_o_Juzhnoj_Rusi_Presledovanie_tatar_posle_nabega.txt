
…А той Артипармак такий був, що водив орду по всій Україні. То де позволено було ясир брать, то й брали. Була тая орда в Капустиній, і в Ірках, і в Калниболотах. А тут народ зійшовся з ціпами: «Ходімо, виб'єм вражу орду, щоб її й духу не було!».
А Артипармак сказав: «Не займайте, бо пушки на вас наведу і всіх виб'ю, а орда зостанеться ціла».
Та й повернув на Криві Коліна, да там уже не знаю, де він її дів. Мабуть, де взяв, туди й вивів. 
А в нас тогді був козак Кузуб. Той і каже: «Поїдемо, братці, за ордою, чи не достанемо по червінцю».
От мій батько, да ще один чоловік, да той Кузуб сіли на коней та й поїхали. Приїхали в Ірки, аж тілько в одній хаті три татарюги сидять посеред хати голиї і гріються коло огню, бо се було взимку, і люльки курять. От наші їх повбивали та, не знайшовши при них нічого, - бо сказано: голота – і повернули додому. Коли ж зустрічають ватагу козаків: теж ідуть на чати.
«Здорові, козаки!».
«Здорові!» - кажуть наші.
«А де ви були?».
«Та оце, - кажуть, - їздили за ордою».
«А що ви там бачили?».
«Нічого. Трох голих татар убили та й вернулись з порожніми руками».
«Давайте ж сюди, вражі сини, і своїх коней!».
Та й побрали в них коней. А вони, сердешниї, мусили йти додому пішки. То сміху, сміху опісля з того було! Оттак воюй орду! Довго сміялись, як, було, зберуться у кунпаниї.