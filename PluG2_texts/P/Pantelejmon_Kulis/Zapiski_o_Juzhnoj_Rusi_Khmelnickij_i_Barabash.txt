
Стали ляхи дуже вже налягать на козаків. Прийшло їх у Запорожжа по два ляхи на одного козака. То козаки слали до короля листи, що такі нам збитки роблять, що не можна ніяк прожити. Так король і дав їм права. А Барабаш сховав та нікому й не показав. От ляхи козаками й орудують. А Хмельницький був при Барабашеві за писаря в Чигирині. Сам у Суботові сидів, а туди їздив на писарство. От, як родилась у Хмельницького дитина, то він кумом узяв гетьмана. Як же впоїв гетьмана добре, тоді виняв у його з кишені хустку, і перстень з руки зняв, та й посилає до Чигирина свого джуру: «Два коні бери та біжи в Чигирин по права».
Приїжджає той джура до гетьманши: «Пані! Заїлись із гетьманом пани, - порубають; так дайте тиї права, що од короля!».
«Оттам же,- каже,- вони в стані під ворітьми в глухім кінці1 у пуздерку в землі».
Просипається гетьман: «Ой куме, - каже, - куме! Була в мене хустка в кишені, а тепер нема! Був у мене перстень щирозлотий на руці, а тепер нема!».
«То,- каже,- мій хлопець роздягав тебе, як клав у ліжко, то повиймав».
А сам усе позирає в вікно. Коли ж гляне гетьман, аж хлопець повів у станю коня такого, що тілько, - хах, ха, хха, хха! Тоді вже й постеріг, що Хмельницький посилав по права.
Ой Хмелю, - каже, - Хмелику!
Вчинив єси ясу
І поміж панами великую трусу.
Лучче було б тобі брать сукна не мірячи,
А гроші не лічачи;
Лучче б було тобі з панами добре поживати,
Аніж тепер по лугах Базалугах потирати,
Комарів, як ведмедів, годовати!
Гетьман же іде додому, а вони з хлопцем коней сідлають та їдуть у Січ. Приїхали, вдарили в котли, зібрались козаки. Він вичитав один указ – не слухають; вичитав другий - не слухають; та вже як третій прочитав, тоді всі й стали на баталію.
