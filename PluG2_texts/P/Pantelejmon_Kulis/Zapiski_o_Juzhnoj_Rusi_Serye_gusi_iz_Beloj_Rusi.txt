
Ото оре чоловік у полі, аж їде цар. Чоловік доходить до шляху, а цар зове його: «Діду»,- каже, чи як там.
«Чого, пане?» [бо тоді ще не було сіх благородій , а запросто пане да й тілько]. «Чого,- каже, - пане?».
«Чи давно, діду, на горі лягли сніги?»
«Давно, пане: годів п’ятнадцять або й двадцять».
[А себто, бач: чи давно голова посивіла?].
«Е!»- думає собі цар. «А чи давно,- каже,- пішла вода з-під гір?» [З вищого, бач, розуму закидає кручка. Знаєш, у старих людей так сльози з очей ідуть].
«Давно,- каже, - годів десяток буде».
«Е, да се ж і дід собі вдався!..». Питається ще: «Чи багато на небі звізд?»
Каже: «Пас воли да все лічив, а перед світом заснув, то й не долічив».
«Оце знайшов діда!» - думає собі. «Гляди ж, - каже, - чоловіче, залетять сірі гуси з Білої Русі, то піддери хорошенько!»
«Добре, - каже, - як жив буду, то піддеру».
І поїхав собі...
Ото прийшов у сенат. А там старики такиї сидять... звісно, сенатори. От він зараз: «А чи давно лягли сніги на горах?». 
Тиї там думали-думали. А вже бачить, що вже старі, да нічого не втнуть... Вони там до книг, вони до Богословиї; перекидають, книжки ламають: оттак Бог создав небо, оттакі річки... Ні, не втнуть!
«Еге! - каже, - пошліть до такого й такого старичка- він скаже».
Ну, а грошей до смутку в тих членів. От вони вибрали поштаря, дали йому кілько там тисяч: «Дуй!».
Убіг той у сельце, спитавсь: «Чи жив такий і такий старик?».
«Жив», - кажуть.
До його зараз: «Здоров, діду!».
«Здоров, пане!»
«Пусти на кватеру».
«Їдьте, пане».
«Сіно, овес єсть?».
«Єсть, пане».
«Ну, так пусти на кватеру».
«Їдьте, - каже, - пане».
Ото заїхав. Зараз послав за горілкою |що треба якось-небудь кручка закинуть. А як якого, то й горілкою не обманиш). Питається ото: «Чи знаєш, діду, давно на горі лягли сніги?»,
«А як же не знать?».
«А чи знаєш, - каже, - давно пішла вода з-під гір?».
«Да знаю, - каже, - коли Й вода, коли й що».
А тут того й приїхав.
Кинулось діду в голову: «Оце, може, той пан прислав!».
«Що, - каже, - тобі дать, щоб сказав?».
«Тисячу рублів, - каже, - то скажу».
Тягне той тисячу з кармана: «Кажи, старик!».
А дід: «Постій, - каже, - заховаю гроши в комору».
Заховав.
«Ну, - каже, - старик!».
«Ото так, пане: оце, що сніги впали, то то наша голова посивіла...».
Той дивиться: «Оце, - каже, - так!».
«А то, - каже, - що вода пішла з-під гір, то то в старого чоловіка – так хоч би і в мене - сльози почали йти з очей...». 
Той тоді: «Господи! Оце так!» - каже.
«Відкиля, - каже, - ви, пане?».
Каже: «З Петинбурха».
«Ге!.. Як, - каже, - їхав колись якийся пан; я, — каже, - дохожу до шляху, а він почав мене питать, а я Йому одвічав. Питав: "Чи давно на горах сніги лягли?”. А я йому одвічав: "Годів з п'ятнадцять або й з двадцять". Питав: "Чи давно пішла вода з-під гір?". А я Йому оттак, оттак одвічав. То він і сказав: "Гляди ж, діду, залетять гуси з Білої Русі, то піддери хорошенько!". А я йому й кажу: "Як буду жив, то піддеру"».
Тоді той поштар назад: «Оттак і так, панове!».
Тиї аж за голову вхопились: «Щоб нам було так казать! Мужик, да дав царю одвіт!».
Еге, і з нашим братом часом не жартуй.