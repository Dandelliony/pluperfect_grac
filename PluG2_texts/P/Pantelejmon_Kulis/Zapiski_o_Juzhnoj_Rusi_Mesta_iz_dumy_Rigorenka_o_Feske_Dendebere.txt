
«Гей, Насте Горовая,
Шинкарко молодая,
Кабашнице степовая!
Не велю я тобі сього козака з хати виганяти,
Хоч я свій осьмак на пиво викидаю,
А ти його з хати не вибивай».
Із-під поли позлотистий недолимок!
По столу три рази затинає,
Козацьку пісню співає:
«Ой ріко козацькая!
Тепер мене або зодягай,
Або до себе приньмай».
Тоді де взялися три джури малих-невеликих:
Що первий джура іде,
Пару жупанів йому несе;
Другий джура іде,
Жовті сап'янці йому несе,
А третій джура іде,
Широкиї, що й слід замітають червоні шаровари несе,
І оксамитну шапку на голову йому несе.
Вони йому приношали
І до його промовляли:
«Гей, Фесько Дендебере,
Батьку козацький, славний лицаре!
Доки тобі тута пустовати?
Час-пора йти на Вкраїну батькувати».
Тоді Фесько Дендеберя полатану, подрату, узловату одежу скидає,
Пару жупанів надіває;
Постоли боброві,
Личані, в'язові,
Знімає,
Жовті сап'янці обуває,
І на своїх джур покликає:
«Гей, джури ви мої малі-невеликі!
Добре ви дбайте,
Сих ляхів,
Дуків-срібляників,
По одинцю з хати вивождайте,
Та серед оболоння їх покладайте,
Хорошенько в три берези по дупах затинайте».
Тоді ті ляхи,
Дуки-срібляники,
Теє зачували,
Добре дбали,
З шинку утікали;
А опісля до його прихождали,
Собольовими шубами його дарували,
Словами до його промовляли:
«Гей, Фесько Дендеберя!
Коли б ми тебе були знали,
Садили б були тебе, не займали».
Тоді Фесько Дендеберя на шинкарку покликає:
«Гей, шинкарко Горовая,
Насте молодая,
Кабашнице степовая!
Гей, кадуки б тобі в м..!
Тепер мені цебер меду, а другий горілки насипай,
Велю тобі їх на скам'ї становити;
А я, як не могу тобі заплатити,
То стану до тебе на три годи груби топити».
Шинкарка Горовая,
Настя молодая,
Кабашниця степовая,
Теє зачуває,
Цебер меду, другий горілки насипає,
На скам'ї постановляє,
До його словами промовляє:
«Гей, Фесько Дендеберя,
Гетьман запорозький, черкаський,
Товаришу наський,
Якби я тебе була знала,
То я б тебе з хати в потилицю не вибивала,
А тепер, коли хоч іще в мене довше погуляти,
Я тобі могу іще в маслі каплунів зготувати».
Як погуляв Фесько Дендеберя там ще чотири неділі,
То оттам усі його биті таляри засіли.