Газета та село.
Газета вже стала потрібною річчу в побуті робітника й поволі здобуває собі місце й серед селянства. Про це свідчить невпинне зростання тиражу газет та журналів, за це говорить і щоденне збільшення числа робкорів та селькорів, що дощем своїх дописів висипають редакції. Наша округова газета «Правда Прилуччини» йде тим же шляхом невпинного вростання в маси. Про це свідчать хоча - й би такі числа: за лютий місяць до редакції надійшло ріжних дописів (я не рахую статтів) 750. З них 303 кажуть про досягнення в радбудівництві, а 447 про хиби й нездорові ухили в житті робітниче - селянського суспільства. Таким чином бачимо, що на кожне число газети приходиться по - над 96 дописів (газета ж використовує на число тілько до 25 за браком місця). Офіційно зареєстрованих дописувачів є 163 (пише значно більше) з них членів КНС - 94, ЛКСМУ - 27* К.П.(б)У. - 6, вчителів - 2l, позапартійних громадян - 22, невідомих - 3. По освіті росподіл такий: з нижчою освітою - 105, середньою - 31, вищою – 5, домашньою - 22. Ці числа свідчать за те, що основну групу дописувачів складають бідняцькі верстви села, що здобули тілько нижчу освіту. Це становище цілком відповідає селянському характеру газети й її завданням організувати навколо себе громадську думку радянського села. Оскілько високо піднісся авторитет газети й повага до неї з боку селянської бідноти, свідчать часті випадки, коли селяне в ріжних своїх справах звертаються до редакції, як до останньої інстанції, що може допомагати їм. Пригадується довгий, незвичною до пера рукою писаний, лист шевця з Рудівки, що прохає редакцію порадити йому, інвалідові,що ледві володіє шилом, як звільнитися хоч частково від надмірного промислового податку. У нерівних рядках, що ледве їх вчитаєш, просвічує безпорадність селянського самоучки, що живе в чужій хаті й журиться, що не може передати своєї немудрої науки своєму небожеві, «малчику», який має рости без рукомесла, бо його вважатимуть за «еспліотатора». А ось ціла скарга, «громадянина с. Леляків, Лехнівського району, Прилуцької округи. Самуїла Терентьєва Греська», складена по формі заяви до судової установи. Самуїл Гресько мав необережність у свій час прийняти до себе за годованку безпритульну дівчину, а коли вона виросла, то й приймака зятя. «Думав, що вони мене догодують до смерти, а воно вийшло по другому. Приймак І. Гресько почав знущатись з мене, лаяти, а потім і бити і нарешті вигнав з моєї власної хати і не дав мені нічого з урожаю. Прийшлось звернутись до суду, але й тут не доб'єшся правди. Може це так і треба бо відповідач І. Гресько - головою КНС, а я ні». Нарсуд 13-го поділу ухвалив росподіл майна поміж старим Греськом і приймаком і вручив виконавчий аркуш, бо строк до апеляції минув. Але нач. міліції затримав виконання, а І. Гресько подав нову заяву до суду й справа затяглася. «Не знаючи куди вже звертатися, слізно прохаю вас порадьте, що робити з моєю справою, у кого добитись правди?». Так закінчує свою скаргу старий селянин. Ми передаємо його листа до прокуратури й хай т. Гресько буде певен, що правда до нього прийде, коли все було так, як він пише. Не можна промовчати й про наївний спосіб передачи дописа невідомим посланцем із Охіньок. Цього дописа знайдено редактором на вікні в сінях помешкання друкарні. Очевидно автор, що пише вперше, не міг перемогти своєї соромливости й поклав на вікні дописа на вдачу. В дописі написанім так, що співробітник редакції розбірав його з три годині, пишеться про те, що в Охіньках демобілізовані червоноармійці замісць громадської роботи ходять по досвітках та п'ють горілку, в той час як інша молодь без заклику йде до сельбуду. «давони понадиваю звездочки и шпоры их(о)дят по до свитках А про рыволюцию ны думают А ходят даго рилочку пют». Оця «рыволюция» в устах ледве письменного свого пропагатора, чи не є найбільшою перемогою радянської суспільносте на селі, радянської преси. Ще колись Шевченко мріяв про той час, коли «Німим отверзуться уста, Поллється слово, як вода»… Цей час настав і радянська преса ллє в маси вільне слово про вільне життя. 
В. Колодуб.
