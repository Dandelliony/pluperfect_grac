Прилуцький Педтехнікум і виховання сліпих.
З біжучого 1921 — 26 шкільного року в Прилуцькому Педагогичному Технікумі почалось ознайомлення майбутніх учителів з вихованням сліпих та 
підготовка їх до цієї праці. В Австрії ця робота вже давно провадиться в учительських інститутах, що готують учителів до народньої школи. 
Питання про виховання сліпих має далеко більше значіння, ніж це звичайно думають. На Україні сліпих більше 60000, а позбавлених зору дітей 
більш 5000; із них лише 70% одержують де-яку освіту в спеціяльних дитячих будинках. На влаштування відповідної кількости спеціяльних 
дитячих будинків для всіх сліпих потрібно було б не мало коштів, та ще викликає великий сумнів чи й справді в спеціальних установах сліпі 
найкраще готуються до життя? В Америці останніми часами панує як раз протилежний погляд. Досвід навчання сліпих у звичайній школі, в 
Шотландії та Америці, наочно показав, що це не шкодить роботі й проходить далеко простіше, ніж думали навіть ті, хто починав таку спробу. 
На привеликий жаль, у нас цього звичайно ще не вживають, і вчителю, що хотів би зробити спробу — прийняти сліпу дитину до своєї школи, ні 
до кого навіть звернутися за порадою. Ні в одному Педагогичному ВУЗ‘і України питання про виховання сліпих не обмірковується. Ясно, що й 
на вчительських конференціях і на курсах по перепідготовці цих питань уникають. Прилуцький Педтехнікум, беручи це все наувагу, і вважає за 
потрібне розпочати це нове діло. Крім семінару по тифлопедології, (ця наука так зветься) при Прилуцькому Педтехнікумі організується гурток, 
що ставить перед собою завдання зібрати відомости про сліпих дітей на Прилуччині, хоч до деякої міри познайомитись з умовами їх життя, 
також намітити школи, що мали б змогу й бажання перевірити досвід Америки. Ми звертаємось з проханням до робітників освіти і взагалі 
громадян, що цікавляться підвищенням культури, щоб вони допомогла нашій роботі й надсилали для тифлопедагогичного гуртка на адресу 
Прилуцького Педтехнікума такі матер'яли: 1. Які є сліпі діти шкільного віку в вашому селі або хуторі, чи то в вашому районі. 2. Чи зовсім 
вони позбавлені зору й через що саме. 3. За яких умов вони живуть, 4. Чи бажають вони вчитись, і як до цього ставляться їхні батьки та 
родина 5. Чи допоможуть учителі місцевої школи їхньому вихованню. Що докладніші будуть ці відомости, то більше вони будуть мати наукове та 
практичне значіння. 