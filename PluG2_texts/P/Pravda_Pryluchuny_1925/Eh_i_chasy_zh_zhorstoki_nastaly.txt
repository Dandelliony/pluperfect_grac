Ех.. і часи-ж хороші насталі
(МАЛИЙ ФЕЙЛЕТОН).
Раніш ото було заведеться десь у селі сількор, одчай — душа, писне ото він раз другий до газети про діла усякії сільськії, а тоді сидить 
та й труситься: Ну, а що як начальники довідаються, що Око якесь там — не Око, а Володько — вдовин син? Труситься ото, кажу, сількор, а 
мати: А чого то, хлопче, голова про тебе розпитував у сусідів, чи не накоїв чого, лобуре? А тут двері — рип... Драстуйте, з суботою. 
Драстуйте... а чого це, Семене? Це по Володька, кличуть... Куди? Туди. А як не піду? Про мене, тілько сильно наказано, щоб приставив. А в 
сільраді такий розговор: Писать!! На мене! Проти власти, зобраной упольні по закону, йдьош, гаде! Та па-а-німаєш рос.... що я з тебе 
ізделаю, та панімаєш, що я тебе як рукавець виверну, та панімаєш, що я з тебе перевесло скручу! Чуствуєш, падлєць, що жизнь твоя в мене на 
долоні: лясь — і нєту арганізма!!. І так далі, і так далі... Так це, кажу, було давно, а тепер... Ех, і гарно-ж тепер! Слухайте: Є в окрузі 
село Білоусівка, а сількорів у нім немає й життя сільського ніхто не освітлює. От двоє комсомольців Видющий та Юнко (хороші хлопці видать) 
і надумалися стати сількорами. Сказано — зроблено. І написали хлопці аж чотирі дописи на однім аркуші. Є там і про сельбуд, і про ТВД, і 
про КНС, і про голову сільради. А пишуть про того голову (Бас на призвище), що він не виконує постанови про обложення скоту по 25 коп. з 
голови на ветеринара, а вкупі з членами сільради вбирає хліб на церкву. Написали ото хлопці, а далі б думають: — А чи повірять нашому 
писанню в редакції, а чи не піти до сільради та завірити наші підписи? Пішли до голови... І написав голова внизу на папері: „Білоусівська 
сільрада підписи (сількорів) свідчить. Голова сільради Бас“. І печаткою ствердив. Тепер розумієте, чим часи хороші настали? Не то, що там 
що, а сам про себе читає, сам і дописа на себе завіряє. Оце свідомість — так да! - Тов., Басе, ви перший голова, що став на істино 
правильну путь. Тиснемо руку! 