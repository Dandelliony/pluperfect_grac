Вогнестійке будівництво.
(Сріблянський район Прилуць. Окр.) В одному із чисел «Правди Прилуччини» була, замітка Ївахненка про вогнестійке будівництво, де особливо було підкреслено використовувать сільським господарям черепицю. Воно, звичайно, річ гарна, це зрозуміло кожному селянину, але справа в тім, що черепиця то сама дорогувата - це одно, а потім і те, що наш Сріблянський район купувати її не може, в звязку з недородом 1924 року. Але єсть такий вихід - це будування глинолитих будівель і крити їх соломою в перемішку з глиною, що у нашому районі селянство практикує. Глинолиті будівлі, вкриті такими дахами пожежи не бояться і головне те, що не дорого коштують бо кожен селянин має і солому, і глину. До цього всього обов'язково треба ще пристосувати планову застройку, це б то, щоб будівлі в ново - збудованному господарстві були росположені по плану, в відповідному порядкові. У нас в Сріблянському районі планова застройка недавно почалася, але наслідки є. За три місяці зроблено до 200 планів, господарі яких звичайно будуть будувати будівлі тілько глинолиті. Треба зауважити, що до цієї справи гарно відносяться селяне Гурбинець, Леляків, Іванківець, а такі села, як Сокиренці, Васьківці, Савинці і инші - не звертають увагу на це (як селяне так і сільрада). В дальнішому передбачається все ж таки роботу цю поширити. 
Райкор Д. Капустянський
