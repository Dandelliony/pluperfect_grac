Жінки ворушаться
(малий фейлетон).
Написав один селькор дописа і дав заголовок: "Жінки ворушаться". І пішли тоді писать: жінки ворушаться та й ворушаться... А от як вони ворушаться й чого вони ворушаться — про це справа не з'ясована ... Так от... єсть у році один такий день, 8 березня, коли жінки найбільше ворушаться... І не тільки самі ворушаться, а примушують і чоловіків ворушиться. Чого ж воно? Ясно чого: починається весна, сонце усміхається, воркують струмки, проліски просяться на груди... — Геть к бісу нудні досвітки, мерщій на вигін, на дучок, узятись за руки та — Весно, весно та весняночко, Де ж твоя дочка та паняночка?. Зімою дуже не розворушишся. Особливо на досвітках... Сидиш собі, шиєш і ржеш... Навіть коли парубки "нечаяно - нарошне" світло потущять і то не розворушишся.. Ікнеш і занімієш, бо чого доброго і досвічану матір розворушиш... Це так ворушаться дівчата "хазяйського роду"... Як узять же отих московок, комневозможних, комсомолок, отих, що ото репетують: І жінка мусить керувать державою!... — то ці зовсім не в той бік ворушаться... Зразу вони тобі в жінорганізацію записались, делегаток повибіради, представників послали і в сільраду, і в комнезам і в сельбуді працюють... Уже вони вам і попів цюраються, і не вінчавшись живуть, і по якомусь ото у сельбудах дітей христять, і без попа ховають... Це не жінки, хай господь заступить і сохранить, а якісь хвойди!
Мало того — шептух лають, веретеном викидишів не роблять та все про якийсь "охмадет" торочять.. А зайди до них на збори — чого там не почуєш? Тут і емансипація, електрофікація, спеціялізація... І язика зламаєш! Не даром ото на ці збори чоловіки не пускають жінок... От у Журавці (пише делегатка): "Одного вечора пішла жінка на збори, а чоловік увив та й посадав дитину в помийницю. Цим самим він думав припинить жінку, аби та з дому нікуди не відлучалась. Але все це не помогло — жінка продовжує відвідувать збори". Гарно придумав чоловік, та не довів справи до кінця... Мало мабуть води було в помийниці та й чоловік, певно, лежав на полу, наглядав та приказував: Купці, хлопчику, купці... Ні, коли бороться, то "до побєдного конця"... За ніжки того хлопчика та головою в повну помийницю — шубовсть а самому з хати... Отоді жінка вже й заголосить, і покається... А потім... потім заховає без попа. . А потім? Отут уже межа... Що ж, як воно піде на збори й инших жінок начне залучати до жінорганізації.? Значить, промах... А селькор знов напише: "жінки ворушаться"... Хай ворушаться, хай ходять, хай керують державою... Може вони й доходяться, й доворушаться, що вже перестануть ворушиться... Ворушіться, сьогодні ваш день. 
Метеорний