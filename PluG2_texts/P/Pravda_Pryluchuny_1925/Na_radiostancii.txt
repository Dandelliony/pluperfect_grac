НА РАДІОСТАНЦІI.
При Прилуцькій пошті працює радіостанція, що приймає радіовісти з Москви, Київа, Берліну (в Німеччині), Лондону (Англія)
й Парижу (Франція). В маленькій кімнаті , коло вікна на столі маленька машинка, що з'єднана дротом із антеною дротиною, 
що її протягнуто на двох височенних тичинах. Радіо — це такий прилад як і телефон, але розмови по телефону передаються 
по дроту, а радіо через повітря електричною хвилею на всяке віддалення. От, коли одіваєш телефонові наушники, то чуєш 
людські голоси, музику та инші звуки, що йдуть повітрям із Москви, Харкова й навіть із-за Кордону. Наприклад, у Прилуці 
чути по радіо, як у Лондоні, о 1-ій годині ночи, дзвонить міський годинник. Протягом доби Прилуцька радіостанція 
приймає приватні радіотелеграми з Полтави, обіжники й розпорядження з Харкова й концерти з Москви й із закордону. 
Найкраще чути Московську Радіостанцію ім. Комінтерну. Треба відзначити, що на Прилуччині радіо поширюється не дуже. В 
м. Прилуці є три станції: на пошті, в Окрпаркомі та робклубі. Останні дві працюють зовсім кволо. Є в місті й приватна 
радіостанція, влаштована аматором М Буклером. На терені Прилуччини нам відома станція в Яготині. Недавно ВУЦВК в 
нагороду за кращий сельбуд на Прилуччині ухвалив преміювати с. Малу-Дівицю, Переволочну й Ольшану повним упорядженням 
радіостанції з голосномовцями на 500 душ. Нашому передовому селянству, особливо комсомоловським осередкам, треба було 
би взятись за організацію на Прилуччині радіо. Надходить зіма і наші селяне в дні спочинку від тяжкої літньої праці 
з великою охотою будуть ходить до сельбуду й слухати концерти та промови по радіо. Треба гадати, що селяне щиро підуть 
на допомогу організації радіостанцій, великого двигуна культури в нашім ще темнім селі. 