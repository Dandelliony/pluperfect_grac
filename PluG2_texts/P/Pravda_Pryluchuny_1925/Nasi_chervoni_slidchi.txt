Наші червоні слідчі.
Зарічанська сельрада, аби поселити попа, виселила бідака Шмиголя. Пирятинський районний слідчий закликав до себе Шмиголя по справі садиби та виселення його з неї. Ось що росповідає Шмиголь своїм приятелям незаможникам, повернувшись з допиту від слідчого. «Почував себе якось негарно, ідучи до нього. Від роду не був, бачите, ні в чім замішаний, щоб знаватись з слідчими, а тепер, ось тобі на. Пригадав, що за царату одному селянинові слідчий на допиті розлютувавшись вибив два передні зуби. Так ото і я боявсь, що слідчий буде тупотіти ногами та гримати, як гримав та тупав, в часи виселення мене з садиби, наш бувший предсельвиконкому X. Ланчинський, залякуючи мене тим, що він бог, цар, а головне Пирогов (такий у нас був за царя урядником, що все було «революціонерів» ловить та в тюрми садовить, а теперички він живе у нас корольком, бо вміє вести діло з такими як Ланчинський. На думці-ж у нього: дай мерщій царя хоть паганенького, а то вже нагаї зтугувалась за дядьківськими спинами). Так от-такі-то я мав думки, аж доки не відчинив двері до слідчого. Бачу, чоловічок молоденький, чипурненький. Поздоровавсь. Відповідає ласково. — «Так се ви, запитує, дідусю, будете Шмиголь?». — Я, я, товаришу». — «Сідайте, каже, дідусю — оттут, біля мене. Чую і не вірю, щоб слідчий простого, обдертого селянина та садовив би рядом з собою, — «Спасибі, кажу, як дозволити, то сяду, бо як бачите — я каліка». Хотів було, все таки, поодаль присісти, та він сам присів біля мене. Годин дві гуторив зі мною — все роспитував мене, як було діло, як гонили, хто. Виклав я йому все, як батькові рідному. Не забув навіть, росказати, як піп приходив до мене в хату запитувати, чи скоро я вийду з садиби, щоб йому швидче орати город. Здоровезного листа паперу списав слідчий, все так доладу роспитував, а потім прочитав мені, запитав: чи так? Так, відповідаю, товаришу, так. Все моє тяжке життя у поміщиці — ви виклали на папері. У веселому настрію повернувсь Шмиголь від слідчого. Він певний, що його справа негайно буде розглянута ким треба і його гніздо буде повернуте йому. Про слідчого, у якого він був, він не одному ще незаможнику роскаже. Отаким треба бути всім червоним слідчим. 
П. Цура.
