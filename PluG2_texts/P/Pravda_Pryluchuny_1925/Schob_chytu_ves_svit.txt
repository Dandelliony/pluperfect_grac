Щоб чути ввесь світ.
Наше село, що кинуте серед просторів наших полів, хиба через газети має зв'язок із усім світом, тай - то запізнений, поганий, а тому живе чутками. Наука йде вперед. Маємо тепер те, що люде одного села можуть чути ввесь світ, сидячи по своїх хатах. Будуть, наприклад, говорити, співати чи грати в Харкові, Америці, чи Китаї, а ми тут будемо чути все. Все де робиться за допомогою електрики та магніту. Наприклад у Харківі робиться велика електрична станція, дає електрику, яку випускають по дротові в повітря і в той час, коли вона витікає, - над спеціальними апаратами говорять, грають, співають, а електрика несе це все хвилями по всьому світові. Хвилі йдуть так, як у ставкові, коли кинеш по середині камень: на всі боки. Щоб піймати ці хвилі - чіпляють високо дріт, він ловить електрику й передає в той апарат, що стоїть у хаті й ви біля нього слухаєте. Апарат цей збудувати легко, він маленький. І коли прилаштувати трубу, то може слуха повна здорова хата людей. У Прилуці в Робітничому клубові недавно влаштована така станція і вже слухали концерти й промови із Москви й Німеччини. Тоді - ж слухали й делегати з Другого Округового З'їзду Рад. Такі самі станції в будучому будуть роскидані по всіх сельбудах, бо так зване радіо (так зветься вся ця справа) легке будовою й потрібне всім. Радіо при робклубі м Прилуки є Округовим Відділом «Громади, Радіо України» і в будучому буде ширити справу радіо по окрузі. 
Радіоаматор І. Колесник.
