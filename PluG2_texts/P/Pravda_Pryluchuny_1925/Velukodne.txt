Великодне. (Малий фейлетон).
Як порівняєш, як ото колись святкували Великдень - і тепер, то скажеш: - Великдень тепер - не Великдень... А Христос - воскрес - не воскрес. От раніш було: ще за тиждень, а вже почуваєш, що буде Великдень. Школярів тобі розпустять аж у вербну суботу. Поодівають вони нові піджачки, візьмуть по гілляці - і гайда під церкву... Спочатку частують злегенька, різочками та приказують: «Верба б'є, не я б'ю, За тиждень – Великдень»... А як звечоріє, тоді вже «ідуть походом» село на куток, Хорти на Рисуни. Тоді вже вербу беруть за гілочки, а б'ють цюркою... - Не я б'ю... – Ой – ой - ой!... - Нажать, хлопці!.. – Ря – туй - те!.. Оце добрі були спортивні справи! Або на страсті... Бігаєш спочатку та тушиш бабам свічки, а вже тоді, як дочитує до «дванадцятої оєвангелії» то прямо хап свічку з бабиних рук.. - Шукін ти шану... Верни швічку... А «шукін шин» уже побіг, став у дзвіниці та до якоїсь відьми: - Віддай сир... Ото були фізрухи! А що вже нафізрухаються на «одіянії» - то й розговляться вранці таких шибеників не добудишся. А навбитки! Лиш розговівся - і до самого вечора все б'єшся на яйця... Тут і вощанки, і бовтуни... І такий тобі день довгий, великий день... Побив яйця - мерщій на грабовище, напросив - і знову в бій, поки хто не дасть бовтуном по пиці. А що вже гарно дивитись, як проводи справляють старі люде! Уже зранку повне грабовище людей... Кадиться на могилках... Піп мимрить в сотий раз панахиди і, як перепел, ховавка цілий день дяк - ... - (це ж бо - жнива попівські!) Спочатку не багато галасу... Лиш инколи потягне костуром один старець другого, що зайняв краще місце... Це - конкуренція... Ось уже одправили панахиди... Сидять, п'ють і їдять... П'ють, а потім на все грабовище лунає: Хри - стос воскреси із мертвих... - Вип'ємо... Помершим царство небесне й т. д... Над вечір закінчується все це так. Старці після змагань - налимонились і покотом лежать по могилках та в рові... Свати та куми, пообнімавшись і ледве переступаючи ногами, - тягнуть: - Христос воскресе... Инша група витягує: - Спить п'яниця в рубленій коморі... А який - небудь Лук'ян Хведорович притупує ногами й приспівує: - Святий боже та по рєчкі ідьоть, Алілуя та подсвистуваєть... Со святими упокой - упокой... тілі – тілі - трата та... Ех, весело тоді! А тепер, як подивишся... Все перевернулося догори ногами... Допросись ти отих школярів, щоб вони пішли під церкву, щоб принесли «свяченої» верби, або огонь із страсти... Зразу тобі школяр і заспіває: - Пхі... не бачив... Мені треба он іти газету випускать у школі... - А мені треба йти на збори ленінців.. Або почуй ти від нього, щоб він сказав – «христос воскрес»… - Може воскрес, а може й ні, - так і одріже. - Та ти хоч ради великодня не печи мене, - говорить мати... - Може Великдень, а може й ні... А що вже оті комсомольці, так зовсім пошаліли... Ти йому: - Христос воскрес... А він: - Христа не було... То попи вигадали... Ну, що ти йому скажеш! Або й на проводах стежать, щоб не валялись п'яні... Раз тобі в рік - і то не дають напиться до одказу!.. Ясно, що й - Великдень тепер - не Великдень і - Христос воскрес І не воскрес... Воістину так! 
Метеорний
