ПРОМОВА НА МОГИЛІ І. КОТЛЯРЕВСЬКОГО
Славетний батьку відродження української мови!
У великий день святкування 150-літніх роковин Твого народження прийшов я на Твою могилу не хвалу Тобі складати: Твої невмирущі твори найбільш всього уславили Тебе на всю широку Україну, котру Ти за свого життя так щиро кохав і задля її занедбаної мови такого багато зробив, що величезний майстер нашого слова — наш пророчий Кобзар — мусив голосно вигукнути:
Будеш, батьку, панувати, Поки живі люди;
Поки сонце з неба сяє, Тебе не забудуть...
Що більше сього мушу я сказати?.. Хай інші, більше дотепніші від мене, розкажуть людям про Твої діла невмирущі. А я прийшов скласти на Твою домовину свої гіркі жалі та пекучі сльози, що Тебе тут немає і нікому повідати про те сучасне лихл що доводиться переживати нашій неньці Україні.