14 грудня
Господи! Яка тяжка та пекуча туга облягає моє серце ось уже четвертий день з того безталанного часу, як одібрав я від лікаря листа, що моїй дорогій Шурі стало гірше! Добирається до другого місяця, як я відвіз її у Харків і кинув одну одним на руки чужим людям. Хоч просвіта допомагає людям стати кращими, жалісливішими до чужого горя; хоч мене не кидає думка, що лікар Платонов чуло обзивається і до мого горя, і до її хвороби, оже хіба ж він один
там серед юрми других чужих, між котрими лиха доля судила моїй дружині пробувати?.. У неї свої привички, свої нажиті літами потреби, а в їх (чужих) свої: не зрозуміють одно одного. Та ще до того яке-небудь її жадання полічать за жадання недуже, за вередливість хвороби... Нічого йому потурати! З їх погляду, може, воно так і треба, а задля неї—це одна образа, образа гірка, що викликає гнів, ненависть до людей, недовір’я до їх замірів... Може, і через це їй стало гірше? Лікар не пише, чого й від чого. Може, й сам гаразд не знає. А для мене його лист гострим ножем угородився у серпе, тяжкою нудьгою обляг душу. То не тічка вовків зібралась у лісі і завела свою голодну пісню, то гірка нудьга завела її в мому серці! Господи! доки ж мені отак мучитися, скніти? За які тяжкі гріхи наложена оця покута на мене? Нікому я не жадав лихого ніколи, усім мені бажалося тільки добро зробити... За що ж на мене оця кара тяжка? Хіба задля того, що я люблю свою дружину, як свою душу; щоб не любив її так палко; щоб пам’ятав, що [нрзб.] чоловік — дим, котрий розжене і легеньке повітря, і щоб через це не витрачував свого серця на любову до ненадежного діла?! Якби ж, господи, вона була мені тільки одно — дружина, а то вона ще й мати моїх двох невеличких хлопчиків? Одному 27г роки минуло, а другому тільки 6-го грудня другий рік почався. Одно бігає і почина лепетати, а друге тільки спинається на ноги та викрикує одні йому одному звісні викрики. І ото ж оця маліч повинна виростати без матірного догляду? Ні, господи, ти цього не допустиш. Не даром люди в молитвах своїх взивають тебе чоловіколюбцем. Я вірю, що ти зглянешся хоч не на мене — уже доживаючого віку,— то на діток моїх, на моїх малих немовляток. Спаси ж їх, господи, і помилуй! На який час край моє серце ще гіршою тугою, дави його ще міцнішими обценьками, тільки хай буде то на ч а с, а не навіки... Голова моя не пригадає, що буде, коли то — навіки. Та я не хочу й думати про це, бо скільки не думатиму, то не пригадаю нічого путнього... Я вірю, що ти—чоловіколю-бець.
15 грудня
І	сьогодні письма нема ні від лікаря, ні від жінки... Нехай жінці не можна писати, може, заборонено; а лікареві?.. Господи, коли б вони знали, як болить моє серце від того,
що немає звістки про недужу, то не одно, а цілий би оберемок отих писем наслали... А от же нема! В моїх ухах так і дзвенять оці слова лікаревого посліднього письма: «Александра] Мих[айловна] в последнее время волнуется больше, чем бы то следовало по штату ее основной болезни... Сон тревожный... Недовольство окружающими, подозрительность... Вынужден пригласить вновь сестру милосердия... Свидание не возможно...» Як засіли оці слова в моему серці, як прочитав я послідній лікарський лист, як ухопили його своїми пазурами, як здавили ще 10 грудня, то й по сей час і сидять там, і шкребуть, і давлять!.. Іноді не одну гірку сльозу видавлять з моїх очей... А нової звістки — чи гірше стало, чи одпустило — немає... Боже ж мій! За що ж мені оця гірка, оця важка мука?! Іноді сам себе бавлю, допитуючись: що краще, чи те, що письма нема, чи якби було та з нерадісними звістками?.. Нема—виклика надію, що буде та ще, може, й радісне; а якби прийшло та — не доведи, господи! —з недобрими вістками, тоді вже не буде місця і надії,— одна мука заполонить і душу, і серце... Отак подумаєш та й утішишся, що звістки ні доброї, ні недоброї немає. Ох господи! не дай хоч мені збожеволіти. У мене двоє невеличких діток.... Хто ж їх як слід догляне, хто про їх потурбується, як ще й я занедужаю?.. Ні, не хочу про це думати... А про віщо ж? Про діток? Тепер вони сплять, мої голуб’ятка. Спіть, спіть, доки лиха мука не одбере від вас святого дитячого сну. А може, їх доля буде краща, ніж доля вашого тата та мами? Пошли, господи! Кажуть же: чим далі, тим люди робляться кращі і через це і життя своє можуть заснувати краще. Може, воно коли й так буде, оже як подивишся на просте життя наших дідів та батьків, як порівняєш його з нашим, то те давнє життя здається далеко більше і кращим, і розумнішим, ніж наше, поплутане усякими химерними витребеньками, швидке та нервозне... Не встигнемо ми зіп’ястися на ноги, як уже й постаріли, не зуспимо набратися сили та здоров’я, як уже й почали ви-трачувати їх на всякі витребеньки болізної думки... Чи не через це, бува, тепер і [нрзб.] так? Винуватимо і господа, і лікарів, що нам не до[по]магають. Як же ти допоможеш тому, що в самому корні зацвіло, з самого початку почало гнити?
16 грудня
1 сьогодні звістки нема. О господи! за що ж мені мука така?! Сьогодні якразрік минув, як моя Шурочка народилася на світ. І цей день — день радісний для кожного, задля мене — день нудьги важкої та незмірного горя. Господи! зглянься хоч на те, що ось уже трохи не два місяці, як я без неї горюю; зглянься на діточок, що не бачать матері своєї, не знають її теплої ласки. Допоможи їй, нещасній, подужати свою хворобу якнайскоріше, верни її під нашу оселю, принеси разом з нею мир і спокій в наше безталанне життя.
О господи! молю тебе, благаю!!!
17 грудня
Сьогодні таки прийшов лист від лікаря. Не дождавшись його, я послав йому депешу. І на неї одібрав одповістку: жінка стала спокійніша. У листі пише, що немає нічого лихого, чого б можна особенно боятися. А все добавив: особенно, тобто острах є, а тільки не особенний, як він каже. Господи! одверни і особенний, і неособенний острах скоріше. Це буде краще всього. Допоможи їй побороти свою хворобу, підкріпи її у тому нерівному змаганні. Самій їй так бажалося бути здоровою. Допоможи ж їй добути мерщій того бажання. Від його нікому гірко не буде, а нам, певне, покращає!
18 грудня
Сьогодні чогось мені не так важко, як прошлі дні було. Може, й моїй вірній дружині полегшало. Коли б то! Та ще якби так, що як полегшало, то щоб уже й не гіршало. Це б було краще всього. Скоріше б моя безталанна Шурочка вернулася додому, до своїх дітей. От як вернеться, яку-то переміну знайде? Вітя підріс, порозумнішав, почина уже все говорити. Балакає іноді безперестанку: виговоритися хоче. А Минюточка? Моя мала дитиночка! Хороше, як та квіточка, веселе — як ранок погожого дня, утішне — як куколка. Уже поривається ходити, та ще не твердо держиться на ногах. Тільки, знай, стрибає. Візьмеш на руки — стрибає, спустиш на долівку — стрибає, посадиш — і то поривається стрибати. Життя у йому так і ходить, так і говорить. А оченята?
 Небо у літню погожу добу не таке синє та ясне, як вони у його! Так і горять голубим огнем! Зовсім вилита мати; таке ж і біловолосе, таке ж голубооке. Може, через те я без сліз іноді не можу на його дивитись. Гляну— воно нагадає мені її, сльози так і підступають під горло, так і здавлять його... Ох, мученька моя!
