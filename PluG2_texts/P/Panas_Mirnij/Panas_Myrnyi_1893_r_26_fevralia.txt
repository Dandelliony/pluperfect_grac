1893 р. 26 ФЕВРАЛЯ
Сьогодні якраз 32 роки минуло, як навіки закрилися очі нашого славного Кобзаря. Легко сказати: 32 роки,— без малого не вік людський... Багато за такий довгий час усього на світі перевернулося, багато води утекло... Праз-нуючи сьогодні роковини того, хто — як сам сказав — не мав і зерна неправди за собою, і оглядаючи минулі літа, ми самі себе повинні спитати: що ми зробили задля тії правди, якій слугував покійник? задля того діла, за котре він свою душу покладав і страждання приймав?.. Ох, гірко признатись, а приходиться сказати, що ми нічого
не зробили. Ми тішили себе і забавлялись іншим пориванням, розтрачували свої сили на інші заміри і нічого не зробили ні задля слави покійного, ні задля своїй рідній мові, якій так не лукаво слугував, так високо її підняв і уславив поміж людьми... Не здивуйте ж на сі гарячі докори, що на спомин 32 роковин нашого безталанного поета вирвались з моєї душі і вилилось, може й недоладне, поспів’я; не здивуйте, що ним я маю почати святкування сьогоднішніх роковин.
НА 32 РОКОВИНИ Т. Г. ШЕВЧЕНКА
Тридцять другий мина, як Вкраїна німа, Вся в сльозах, тебе тута стрівала...
Не по учту бучну наболілу твою Сюди голову доленька гнала;
А в глибокій труні, де пророчі твої Склепились уста навік-віки,— Прибував ти до нас у одрадний той час, Як невольникам розкувалися руки. На зорі того дня, як та воля прийшла, Лиха смерть поглумилась над нами: Хто ввесь вік тільки й знав, що про долю співав, Того мертвого ми зустрічали.
І в могилу німу дорогу нам труну Обережно ми опустили...
«Не в чужій стороні одпочинуть твої Кісточки— на своїй Україні!» — Ми казали тоді і втішались собі, Що не вмре, розцвіте наша слава. Та чи то ж розцвіла?.. Тридцять другий мина, А Вкраїна ще німішою стала!
Хто ж виною тому, що у ріднім краю Все своє забуття покриває?
Що могила твоя біля кручі Дніпра Одинокая в світі буяє?
Гірко правду сказать, а ще гірше мовчать, Ми самі усьому то виною,
Бо без віри живем, без надії помрем
І не дбаєм про слід за собою.
Все, що ти тут любив, все, чим на світі жив, За що муки приймав і скорботи, Ми, невірні сини, розміняли самі На нікчемні, щоденні клопоти.
І в нащадок синам кинуть нічого нам, Окрім жалю про загублені літа...
Отак, батьку, тут ми тридцять два прожили, Як тебе вже не стало на світі!
Не здивуй, що твої роковини сумні Я плачем та докором стріваю, Бо у ріднім краю більш, як сліз та жалю, Я нічого не бачу й не знаю.
1893 р.
26 февр[аля]