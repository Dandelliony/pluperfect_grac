51.	До Цезаря Білиловського
37 серпня 1897 р.	19 серпня 1897 р.,
Полтава.
Вельмишановний добродію Цезарю Олександровичу!
Давненько вже одібрав Вашого листа, та не мав часу одписати на його — служба ганяла мене по деяких повітах,— і я звернувся тільки позавчора. Дуже Вам дякую за Ваш портрет. Заслані Вами задля Падалки й Річицького і досі я не передав — Падалки нема в городі, кудись повіявся по губернії, а Річицького зовсім не знаю. Як звернеться Падалка — зашлю йому обидва зразки і буду прохати передати один д. Річицькому. Коли ж і Падалка не знайомий з Річицьким, то тоді вже знайду ярміс сам передати йому Вашого портрета.
Спасибі Вам і за звістки про наші діла, як вони там у Вас впорядковуються. Сподіваюся, що при зайвому часі Ви й надалі не обминете мене своїми звістками.
Тепер до діла, тобто про мою обіцянку дати Вам «Згубу» задля 5-ї «Складки». Тут вийшло, Шановний добродію, таке, що й сам не знаю, що його вчинити. Не пам’ятаю, чи казав я Вам, як Ви були у мене, що «Згуба» призначалася задля ювілейного альманаху славної пам’яті Котляревського і століття нашої літератури. Альманах повинний був видаватись в Києві, і я заполучив оголоску ще торік, тоді саме, як «Згуба» тільки ще була спечена. В оголосці нічого не було виречено про те, що в альманах приймаються і драматичні утвори. Прочитавши декому з тутешнього гурту свою «Згубу» і порадившись з товариством про те, чи здатна вона задля такого важного часу, як святкування альманахом 100-ліття нашої літератури,— я написав листа до «Київської старини» (куди прохали засилати усі роботи) і прохав сповістити мене, чи приймають вони драматичні утвори. В своєму листі я виложив і погляд на видання альманаху і на те, що, видаючи його на спомин Котляревського, буде великим гріхом не пом’янути нашого першого драматичного письмовця драматичним утвором і не показати — наскільки-™ люди «Наталки Полтавки» одрізняються від людей сього часу,— тобто: виявити на увесь світ, що сталося з нашим народом за такий довгий час,— чи він зостався однаковим, чи перемінився, і коли перемінився, то чи на що краще, чи гірше. Мені здавалося, що «Згуба», захопивши, з одного боку, селян, а з другого—городян, покалічених деморалізацією,— якраз була підхожа задля такої мети. Так думало і тутешнє товариство. Написавши про все те, я сподівався одповіту. Оже того одповіту і досі не діждався. А тепер, вештаючпсь по деяких повітах, я заскочив і в Гадяч, де застав Косачку, що приїхала тути на літо з Києва (у Гадячому є маєток Косачки). Вона разом з Старицьким одібрана в редакторський комітет задля упорядкування альманаху. От вона і накинулася мокрим рядном на мене віддати задля їх альманаху «Згубу». Я їй сказав, що «Згубу» я ще торік призначив задля альманаху, писав про неї листа до «Київської старини» і, не одібравши ніякої на сей лист звістки, пообіцяв її Вам, як Ви були в Полтаві, задля Вашої «Складки»; що віддам їм «Згубу» тільки тоді, коли Ви на се згодитесь. Так от бачите, добродію, що трапилося? Сиділи-сиділи, мнялися та мовчали, а тепер — хоч ригни, а дай їм те, що вже задля другого обіцяно! Одначе я сказав Косачці, що я напишу до Вас і як Ви поступитеся своїм правом задля їх (на мій погляд) дуже важного діла, то
«Згубу» я віддам їм. Тепер, шановний добродію, виложивши Вам усе, я здаюся на Ваш суд,— як знаєте, так розсуджуйте: чи «Згубу» Вам засилати, чи до ювілейного альманаху віддати. На мій погляд, вона б дуже задля ювілейного альманаху на пам’ять Котляревського годилася, а проте, як Вам вона обіцяна, то кажу, що від Вас буде поступитися своїм правом. Якщо Ви поступитесь, то я, може, що виберу задля Вашої «Складки» з своїх віршів, а не то — у мене є невеличка, давно вже написана приповістка «День у дорозі». Я її комусь-то давав задля друку, та так вона десь і загинула, зосталася одна чернетка. Сповістіть, добродію, якнай-хутчіше. До вас серцем і. душею завжди прихильний
П. Рудченко.
52.	До Цезаря Білиловського
10 вересня 1897 р.	29 серпня 1897 р.,
Полтава.
Я так і знав, вельмишановний добродію Цезарю Олександровичу, що Ви не з тих, щоб не поступитися своїм правом, коли річ іде про діло громадське. Це вже така наша доля, наша повинність: не про себе дбати, а про користь дорогого нам усім і рідного діла. А проте все-таки спасибі велике Вам, що Ви зарятували і мене. Адже якби Ви не згодилися, то що б мені було робити з киянами, що своєю недбайлістю трохи не наробили дешпоту і собі, і мені?.. Через те ще раз спасибі Вам. А щоб не голе було те спасибі, то я разом з ним засилаю до Вас і свого подарунка задля «Складки», коли Ви його приймете і признаєте доладним. Вибачте, що невеличкий подарунок. Може б знайшовся і більший, та поспішав, щоб не зостатись у брехунах, як прийшлося зостатися з тією «Згубою». Як знайдеться зайвий час, то ще пориюся у своїх шпаргалах, може, ще що добуду, то теж зашлю. А поки що поведу річ про самий гостинець. Прочитавши його, Ви, може, добродію, здивуєтесь, що це на старість почав я про кохання співати? Не здивуйте! Це давній стогін, квітки молодої весни... Тепер я їх тільки підібрав, щоб зробити з їх одного букета, та хіба де трохи яку квітку причепурив, тільки всього. Підібрав же я їх, як самі, добродію, побачите, так: спершу заспів, а за ним — і самі пісні, що повідують, як у людському серці почало закльовуватись кохання, як воно росло, ширшало, як
упивалося щастям, знайшовши того, кого шукало, і як лиха доля обірвала його... Послідню пісню придав задля того, що вона у собі зміщує все те, про що дрібніше розказують передні пісні. Через це, мені здається, що їх не годилося б розривати, а так купкою і надрукувати у «Складці». Назвав я їх «Мої коломийки» через те, що вони, як і справжні коломийки, затримуючи кохання, здається, годилися б і задля музики. Ми бачимо, що народ перестав тепер складати пісні, а коли що й зложе — то краще б було його і не складати... Час, видно, минув, натомість повинні освічені та талановиті люди надійти з своєю запомогою. їх пісні уже не будуть народними піснями, оже вони можуть розтектись поміж народом, полюбитись йому і стати їм рідною піснею. А коли і не підуть в народ, то є не мала купка освіченої молодежі, що може упиватися ними, як упиваються Пушкіним, Лєрмонтовим, О. Толстим... Мені здається, що не варт бракувати такої потреби, треба і задля неї піклуватись. Спершу я дивився на такі зальоти душі та перебої серця як на діло тільки того, хто упивається тими зальотами та перебоями, а не на справжнє громадське діло. А тепер дивлюся, що, може, ті зальоти та перебої розбудять у других кращі і вищі почування. Через це саме і віддаю свою працю до друку. Не мені судити, чи варт вона тих думок, що гоноблю я про їх, про те читачі краще посудять. Оже коли вони подобаються людям і прийдуться їм до смаку, так як мені колись приходились,— то я тільки буду радий, що прислужився людям, що, виспівуючи своє почування, викличу бренькіт і в чужій душі. Я себе не лічу за віршівника і через те мої вірші, може, й не задовольнять справжнього віршівника, а проте — мені здається — у їх почування є трохи, а на почування обізветься чуле серце. Коли, кажу, воно обізветься, то й то добре: може, знайдеться друга, більше мого, дотепна людина, що заспіває краще від мене... Тим буде тільки краще. Нам же, старим, аби не спати та других будити.
Бувайте, добродію, здорові, та богові і людям милі. Хай він Вам допоможе у Вашій спромозі.
Ваш прихильник
On. Рудченко.
Р. S. Сповістіть мене, добродію, як Ви знаходите мій Вам подарунок,— чи доладний він на що-небудь.
Р. Р. S. Ваш портрет д. Річицькому я вже передав через Падалку.
54.	До Цезаря Білиловського
27 жовтня 7897 р.	15 листопада 1897 р.,
Полтава.
Спасибі Вам, дорогий і дуже шановний добродію Цезарю Олександровичу, і за Ваш лист, що довелось мені одібрати його перед своєю мандрівкою по губернії, і за Ваш подарунок, що недавнечко одібрав його теж перед другою поїздкою. Через це, щоб не забаряти Вас, так хутко і рвуся з цим листом, несучи Вам щиру подяку за Вашу до мене прихильність.
Я трошки не згоджуюся з Вами на появу народних пісень. Коли автором і треба признавати якого-небудь чулого до болю чи жалю Івана або Грицька, то і не зовсім. Перший
жаль, може, вилив у пісні який-небудь Грицько, а Сидір, перейнявши ту пісню, додав ще й свого, далі Одарка чи Пріська перемінила яке-небудь слово другим — виразнішим... Отак пісня, передаючись від одного до другого, вирівнювалася, гранилася, уснащалася, аж поки не вилилась в одну яку-небудь форму, що вже ніхто її більше не мав чим укоротити чи перемінити. Через те вона і народною стала, бо справді складав її не один Грицько, а й Іван, і Сидір, і Хівря, і Оришка. Що віршем гаразд можна виразити почування та зальоти душі — се правда, а щоб ним усе можна виразити — то не згоджуюсь. Буденне життя з його болем та горем, з його радощами та утратами краще і докладніше укладається під прозою. Кожному — своє. Прозою ширше і більше можна обхопити життя, ніж віршем. До цього ще треба додати і натуру, чи природу автора: одному залегко правитись віршем, а другому — хоч дави його! — а вірша з його не видавиш. Приходилось і себе немало давити, поки видавиш який-небудь вірш. Через це я казав і казатиму, що задля мене вірші, коли що й зробили дотепного, то тільки те, що навчили писати гладенькою, дзвінкою прозою. І мені здається, що кожному прозаїкові треба попрацювати і над віршами, щоб краще навчитися писати прозою і добре пам’ятати, що коли не піп, то не микайся й в ризи. Коли і я метнувся туди ж, то хай мене не дуже судять мої земляки, як їм доведеться бува читати мої, частенько не маючі рифми, вірші.
Щодо Вашого подарунка, то я з його перечитав поки що одні вірші. По правді скажу: не подобались мені всі ті, де уживаються н о в і слова, виховані з чужих мов. Невже своїх не достає? Невже не можна краще писати? Пиши, як Щоголев, що кожний його пойме і до серця прийме! А то — поки того розуму добереш — то й голову затуманиш; або поки вимовиш — то й язика поламаєш! А все-таки спасибі Вам за те, що стережете Ви того, щоб наша нитка не перервалась. Хай собі потроху мотається, може, коли і он який клубок намотає!
Ви сподіваєтесь від мене прози? Не буду Вас певне завіряти, що зашлю. При зайвому часі пориюся у своїх шпаргалах; якщо знайдеться що дотепне до друку,— перепишу і зашлю. Не дуже тільки налягайте! У нас, бачте, усе повагом!
Душею і серцем до Вас прихильний	П. Рудченко.
Р. S. Пишіть до мене, якщо знайдете зайву хвилину.
