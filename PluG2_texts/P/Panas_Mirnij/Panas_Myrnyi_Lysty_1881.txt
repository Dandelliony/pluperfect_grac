7.	До невідомої особи
Лютий 1881 р.
Кличете мене, добродію, до себе на святкування роковин  Тараса Григоровича. Радніший би прибути до Вас побачитись з добрими знайомими, познайомитися з Вашою молодою громадою прихильників безсмертного талану, посумувати з Вами одним сумом за велику утрату, поболіти одним жалем,— та те діло, до котрого приставила мене сліпа доля, не пускає від себе. Не здивуйте, що чоловікові часом ради шматка хліба приходиться нехаяти кращими його бажаннями, вищими замірами, дорожчими сподіями.
Щоб чим-небудь виявити перед Вами свою прихильність до Вашого святкування, посилаю шматок своєї недавньої роботи, котра, сподіваюся, хоч, може, і не варта сама того, буде невеличкою ознакою і моєї прихильності, і мого бажання познайомитися з Вашою громадою. Коли самому не можна, засилаю до Вас свої діти, хай вони повідають, що на сей раз у нас з Вами і воля, і дума — єдина.
А поки що мені хочеться ще і окремне побалакати з Вами...
Нам довелося жити в лихий час. Всі бачать і всі добре знають, що це за час,— далекі пустинні Сибірі, неблизькі місця півночні відають, як у їх гине немало молодого завзяття, де скніє часом і талан, і розум, наш цвіт, наш первоцвіт. Наша надія пропадає там. Одна сліпа кара, чи є, чи нема за що, ходить кругом нас і то там, то там вириває по одному. Що в такі часи робити? Куди не глянемо ми, куди не кинемося, всюду і холодно, і пусто... Не дарма так багато молодого народу на себе руки накладає. А в нашій російській пресі тільки в послідній час проривається то там, то там великий на те жаль, гірка скорбота. Чи давно було і того не чутно? Чи давно тільки один гіркий регіт талановитого сатирика роздавався серед лукавого хихикання охранителів, неначе заводи сови серед глухого лісу у глупу північ?.. На наших очах це все було, ми самі все те чули, а інші і на собі гаразд довідалися. Та не можна сказати і того, що цього вже більше не буде, що воно минуло. Лихий час!
Оже який не лихий він, а все з широкого історичного погляду каже про справжнє життя, про те, якщо два нерідні напрямки зійшлися і борються, валандаються, хто кого переможе? Та стривайте лиш: чи це змагання—наше змагання, чи погнічених діло—наше діло, їх завіти — наші завіти? Не можна сказати, щоб воно було нам і не рідне — коли наше браття стражде і гине, а було б кам'яне наше серце, коли б не боліло. У п'ять же, живемо ми в одному часі, в одному царстві, одними законами правимося,— все те, чіпаючи других, нас чіпає, і бажання кращої переміни — наше давнє бажання. А проте, на мою думку, все воно не наше головне діло. Те змагання — змагання іншого строю життя, іншого розвою, іншої віри... Щоб не було помилки, гляньмо ми, в яких різних і не однакових постановах стоїть їх діло і наше діло. Я не буду триматись ні економічних, ні політичних сторон,— раніше я сказав, що ми живемо в однім царстві, під одними законами — і між нами нема різнації. Я візьму другі постанови, постанови цивілізації, культури. Почнемо з мови, почнемо з язика, так як народна мова — душа народна, це йому найдорожча могила, куди найвиразніші вимовки наймиліших бажань, надій, радості й горя назносила людська помка, і з його, з сього живого склепу, бере він дороге добро по потребі розвою своєї малої дітвори. Це перший плуг, котрим кучерявий розвій повинен пройтись по рідній ниві, коли він справжньо бажає їй добра. У яких же постановах стоїть цей головний фактор нашого діла? Лихо нам, та ще й не мале. Він не тільки лічиться за нижче щось, мужиче, потрібне для села і дому; він приймається як ворог, котрому його супротивник не дає вгору глянути. Дійшлося до того, що не [нрзб.] народна пісня не може бути виголошена з кону, ні одна п’єса не може бути поставлена в театрі, кращі ноти повинні друкуватися без слів пісні, учені вчинки, переклади з других мов зовсім заборонені, а самостайні твори... для їх вигадано разом дві цензури,— що не доріже червоним карандашем свій цензор, те вичеркне ще червонішим чорнилом головний уряд. Після таких урізок не тільки нічого живого не зостанеться, а кісточок часом багато недостане. Отаке! І це все робиться не над чим другим, як над мужичим живим словом, як над діалектом, різновидностю одного й того ж язика... Нащо? Чого ж хотять від нас? Щоб ми забули свою мову? А з нею позбули і ту головнішу окремність, якою люди різняться від других людей? Не одежею ж справді різниться француз від німця, хоч, певне, і в одежі є різниця. Кажуть, нащо нам плодити таких багато нижчих мов, коли і без того на світі немало головних. Я скажу з другими, це б краще було, коли б усі люди зразу забалакали однією мовою. Оже моє серце не зраділо б тому. Це б було ознакою пропажі усяких окремностей, усього дорогого і найлюбішого мені, моєму розумові, моєму серцеві. Це б був би один розум, одно серце, одно бажання, а не сотні тисяч, з котрих і складається той квітучий пучок, що зовуть життям. Вам любі на муштрі москалі, витягнені ув одну лаву, як струни, одіті в одні каптани, в одні чоботи, шапки?.. Мені кажуть, що це сила. І я бачу, що сила, сліпа сила, котра по одному слову команди повертається, розсипається, збігається, кидається вперед, подається назад. Що ж вона мені, ця жива машина, каже про життя, про справжнє життя, яким, певне, б’ється кожна
часточка сії машини, кожне серце кожного москаля?.. Отакими, певне, москалями поробилися б усі ми, коли б зразу заговорили однією мовою. Кому люба така муштра, хай любується нею, мені ж любий той рукомовний лемент, яким оголошується наша земля, як любі нам гори й долини, ліси й перелоги, а не любі зовсім б[и] були ліси та ліси або перелоги та перелоги. До сього я думаю, що поти буде жити наша земля з її окремними поясами, з її холодом і теплом, доти будуть жити і людські мови, так як вони є голосовий вираз природних окремностей людських і того саморозвою, і бажання, щоб усі заговорили однією мовою,— марне бажання!
Коли ми з сії постанови глянемо на їх діло і наше діло, то усякому видно стане, яка велика різниця між ними і нами. Там змагання культури з культурою, тут—за культуру; там бажання постанови своїх ідей, своїх поглядів на ту або другу яву громадського життя — тут змагання за саме життя, за право на його. Дехто скаже: то це нам поступатися назад, починати заново те саме, що давно нашими батьками пережите? Ні, це не ступінь назад, а ступінь вперед. Хіба бажання завести у гурт цивілізації і освіти цілий окремний народ буде ступнем назад? Життя не стоїть, [нрзб.] з часу на час шириться,— на підставі цих-то провідних ідей доводиться вести уперед народ, а не на тих, котрі царювали у 15—16 віці. Як би там хто не хотів, а ці ідеї обізвуться у великому значному і незначному ділі, вони заставлять робити так, як се можна робити у 19 віці, а не так, як робилось у 16.
Яке ж після сього найголовніше і найперше діло у нашій трудній роботі? Хто скаже, з чого його починати і як починати? Я не ставлю ніяких перепон тому, хто почне що-небудь робити. Хоть що-небудь, аби не нічого. Хто любить свій народ, хто бажає йому добра, той певне знатиме, за що узятись і як узятись, аби найбільше принести йому того добра. Коли нас буде велика купа, коли наших народолюбців будемо лічити не по пальцях, а сотнями тисяч,— доти усяке упорядкування роботи буде тільки поміхою в роботі. Кожному саме серце і уміння скаже, куди йому притиснутися. Головне: більш діла, справжнього діла, охоти роботи чи самої роботи, а не пустодзвонного краснобайства.
Уп’ять же, повертаючись назад, поглядаючи на прошле народів, на його історію, ми бачимо в цьому вільнолюбивому потоці, що мова/слово займало, глядіть лиш, чи не пер
ше місце. З появою великого літературного (я не ділю ученої літератури од усякої другої) талану тільки починається те, що зовуть наші близькі сусіди «народным самосознанием», тільки з того часу глухі чули, а незрячі бачили, що народився новий Христос. Так було і у других, так і у нас.
Котляревський перший по талану завів у літературну мову наше прості слово. Як перший ступінь дитини, і ступінь Котляревського був не твердою поступою доспілого мужа, а тільки ознакою, що в народі почалось глухе самосознаніє, котре просилося на світ божий. За Котляревським пішов Квітка. .Справжня його любов до народу зразу поставила діло на його певний шлях. У кожному творі сього майстра слова уже не чується глухого реготу над мужичою мовою, який чується у Котляревського, не видно уже варнякання. Та й Котляревський, і Квітка були першими і одинокими збройниками у цьому новому ділі. Той, кого ми зібралися сьогодні святкувати роковини його смерті, сей тільки умів звичайною рукою узятися за діло і повести так, як до його ще ніхто не вів. Його просте та щире слово обізвалося у кожнім серці, його ідеї, котрі чуються у кожному і невеличкому творі, зразу заполонили до його тисячі прихильників. З його уже починається те, що в послідні часи зоветься українофільством. Не моїм слабим рукам, не моїй неумілості викладати перед вами про цей напрямок. Хай візьмуться за се діло уміючі руки, більше знаючі голови. А я, як щирий прихильник високого талану, попрошу у вас уваги послухати на вічну пам'ять того, хто ніколи не вмре, сей невеличкий шматочок моєї недавньої роботи.
9.	До Михаила Старицького
Жовтень 1881 р.
Шановний добродію Михайло Петрович!
Щоб не гаяти часу, відповідаю якнайхутче на Ваш прихильний лист од 10 жовтня. Дуже зраділо моє серце, вичитуючи з його про Ваше бажання розпочати видавництво українського літературно-наукового місячника. Годі нам швендяти по чужих сторонах та запрохувати сусідньої ласки. Пора, давно пора нам згадати про се — у цьому наша сила і це наше найперше діло. Думаючи так, я не ложу огудки на другі справи і не ставлю їх нижче цієї, ні. Раз — вольному воля, спасенному — рай, а вдруге — тільки при товариській спілці усяких справ я жду найбільшої користі
для нас. А проте все-таки не одмагаюся, що літературне діло — наше перше лілп- Хто 6 що не робив і як його не робив на користь народові — все то буде носити на собі сліди всесвітнього поступу та розвою, звісно, не без того, щоб туди і свого чого не налипло,— одно тільки літературно-наукове діло носитиме на собі чисто народні ознаки. Як же нам, дбаючим про розвій найкращих народних основ, не дбати найголовніше про се? На Ваш замір, поти прийде дозвіл від уряду на місячник, видавати альманахи теж прихиляюсь. Чим більше виданнів — тим краще, краще що-небудь, чим нічого. Довго і так ми мовчали, хоча, правду кажучи, не мало нам приходилось звідати усяких заборонів.
Викладаючи свої думки про літературну справу, Ви самі, добродію, побачите з цього, що я з найбільшою охотою, чим зможу, стану запомагати Вам у сьому ділі. Ви просите яку-небудь виготовану частку з мого щдашхг ро-ману. І то можна. От я тільки не знаю, чи справлюся з переписуванням у такий малий час, який Ви ложите. Ви самі гаразд знаєте, яке нудне діло та переписка, та ще коли її робити самому авторові. А довірити другому тут, правду кажучи, і нікому. Треба, щоб перепищик хоч трохи мара-кував і в орфографії. Ба, про неї Ви нічого і не сказали. Чи з иканиям (то, бачте, ы там, де треба и, и — де і), чи кулішівкою думаєте друкувати? І чи ъ треба, чи не маєте думки вживати? Не забаріться сповістити мене, бо на днях думаю запрягтися у переписку.
Щодо гонорару, то я не знаю, що Вам про се і сказати.
Мені невідомо, на яких початках Ви думаєте постановити своє видавництво. Коли і на свій кошт, то, певне, вигод Ви невеликих ждете від сього. А без вигод які там гонорари? Гонорар — діло користі, а нам, дбаючим про те, як би послужити своєму краєві, думати про гонорари зовсім недоладно. Одначе, коли Ви вже намірилися платити другим, то і мені гонорара самі опреділите по середній ціні Вашої оплати.
Прикликаючи на Ваші заміри щасливу фортуну, бажаючи Вам усього доброго
до Вас прихильний.
10.	До Михаила Старицького
27 листопада 1881 р.	15 грудня 1881 р.
Шановний добродію Михайло Петровичу!
Недавнечко скінчив я перепис першої частини своєї «Повії» і, склавши руки, мав надію подержати її з тиждень, щоб хоч трохи одігнати від себе звичайні при сьому ділі урази і, забувшись, ще раз гаразденько її перечитати — може, де знайдеться яка помилка або незвичайне слово, котре треба б було іншим замінити. Аж гульк! Ваш лист нагадав мені, що сьогодні уже і той день, котрий Ви виставили як послідній срок у нашій умові. Як приском мене обдало!
Похнюпивши голову і вибачаючись перед Вами нещотно раз, я мерщій схопив свою рукопись і налаштував до пошти. Завтра її засилаю. Не довше як через три дні Ви одберете, може, разом з цим листом повістку на «ценную посылку в 10 руб[лей]». Це і буде Вам моя праця. В своєму листі Ви раєте уладнувати її так, щоб можна було друкування розбити не більше як на дві книжки. Не знаю, як Ви зробите у сьому разі. Всього роботи чи й вистачить як на 4 друкованих листа, і вся вона зведена в одну книжку. Можна її розірвати і надвоє, тільки тоді прийдеться попрощатися з тим, що зоветься «цельностью». На другу ж книжку альманаху, коли Ви маєте пустити її разом з першою, я не обіцяю вистачити другу частину, так як біля неї чимало треба попрацювати, а зайвого часу тепереньки у мене і геть-то небагато. Робіть, як признаєте для свого видання краще. Одного тільки попрошу у Вас: псевдонім (Мирний), виставлений на роботі, хай зостається і в печаті.
Тепер, скінчивши з діловим боком своєї праці, познайомлю Вас, шановний добродію, і з самою системою або планом роботи, маючи надію, що Ви прихильно приймете мою немудру сповідь. Головна ідея моєї праці — виставити пролетаріатку і проститутку сього часу, її побут в селі — 1 частина, в місті — друга, на слизькому шляху — третя і попідтинню — четверта. Гуртом усю працю я назвав «Повія». Цією назвою народ охрестив без пристановища тиняючих людей, а найбільше усього проституток. Вона ж взагалі обіймає і всі частичні назвиська, через те я і зостановився на сьому слові, хоч, може, воно декому здасться і недоладним. Кожну частину маю надію виготувати так, щоб всяка мала свою самостійність або цільність. Коли у селі (1 ч.)
давить Притиківну свій дука Грицько, то у городі (друга) не легше пригнітить городянський крамар Загнибіда. Дякуючи йому, вона улазить у таку напасть, котра згоне її матір з світу. А без матері що її принаджує до села? Кругла сирота, служити вона стане у кого? У городі і служити краще, і робота легше. Притиківна наймається у городі до пана (третя частина). Інший побит, вищі звичаї міські захоплюють її зовсім, з тілом і душею, і Притиківна, закохавши панича, ступає на слизький шлях. Раз ступивши на хистку кладку, вона не здержиться і мчиться далі — сторч головою. Про се розкаже 4 частина — «Попідтинню». Спершу вона співачка у городському садку, потім содержанка колись знайомого їй крамаря, тепер члена губернської] зем[ської] управи. Життя б у розкошах, та раз — член сам жонатий чоловік, а друге — і старий. На лиху годину, вона знову стрівається з паничем, теж жонатим. Старий ревнивий підслухав їх розмову — і Притиківна знову на улиці. Поти молода — вона ще не подається своїй недолі — і віється де попало, з ким попало, поти догуляється до шпиталю, а там і до безнісся. Далі уже нікуди йти — під темний вечір і москалі одкидаються, а служба в жида — її [на] харч не стає. Зимою вона плентається в село — там не без добрих людей — та й замерзає під своєю колись хатою, а тепер жидівським шинком.
Такий мій, добродію, план. Три часті сяк-так зведені, над четвертою прихватком працюю і сам не знаю, коли скінчу. Хотілося б і скоріше, та раз — ніколи, а вдруге — скорої роботи не хвалять. Правду кажучи, і в засилаємій до Вас частині є багато дечого лишнього, а главне через спіх не так упорядкованого, як би то було треба. Сповістіть, чи приймете мою працю. Якщо вона, бува, не погодиться, то рукопись передайте братові.
Щасти Вам, доле! До Вас прихильний
П. Р.
