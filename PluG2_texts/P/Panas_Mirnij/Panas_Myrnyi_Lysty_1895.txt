47. До Віктора Василенка
14 січня 1895 р.	2 січня 1895 р.,
Полтава.
Щиро поважаний добродію Вікторе Івановичу!
Одібрав учора Ваші карточки (спасибі, що й мене не забуваєте!) та й засумував... Як то колись купно стрівали ми Новий рік; а тепер?.. Бодай не довелось і нашим ворогам! Щодо мене, то кінець минулого року я провів у палаті; якраз получилася нужна бумага, і хоч перепадися, а зроби по їй усе до нового року. Сидів до половини 11 години. Вернувся додому — один як палець. Сестра пішла до своїх дітей; мої облягли спати... Сам вештався-вештався по хаті, вичитував газети, аж поти не вморивсь. Схопився— ще далеко до того, поки почалось розвиднятись... Шпаркі думки уже не дали спати... А як там дітвора, чи буде на сьогодні здорова? Як жінка одна собі у Харкові — чи не погіршало їй?.. їздив, бачите, до неї на другий день свят. Бачив її і
знайшов, що їй покращало; прийшла вже в себе зовсім; тільки коли-не-коли обізветься її тяжка хвороба, та вона вже її осилює... Ото і думаю, чи не погіршало, бува, від того, що побачились? Більше двох місяців не бачились; мене й здорового тіпала лихоманка, як побачив її, а її ж то — недужу?.. Отаке все невеселе і лізе в голову, не дає спати. Як тільки розвиднілося, мерщій устав, перехопив чаю та мерщій з дому. Одіслав депешу до жінки та знову в палату— довідатися, чи впорала менша братія все те, що звечора наробили, тобто чи зготували роботу задля відсилки на пошту. Приходжу, а від жінки — лист дома мене дожидає, а незабаром і депеша — поздоровляє дітей з Новим роком. Лист, писаний на другий день після того, як ми бачились, приніс мені радісну звістку, що жінці ще краще стало, що вона себе зовсім здоровою почуває, а коли й зостається до кінця січня, то задля того, щоб зовсім уже підкріпитись... Після сього мені зразу полегшало.
Отак, добродію, як бачите, стрівав я і поставляв Новий рік. Почався він, либонь-то, і радісно, а що нам далі принесе — поживемо — побачимо. Мені здається, що вже гіршого не буде, ніж половина минулого року — бодай вона ніколи не верталася не для мене тільки, а й для всіх тих, хто хоче по-людськи жити. Бо то не життя було, а одна мука, одна пекуча туга! Часто я думав: задля чого це все? кому потрібно, і нащо здалося отак мучити чоловіка? І — похвалюся Вам — не раз я гадав, що це кара за те, щоб не принаджувався чоловік до чого-небудь одного, не віддався йому всею своєю душею і серцем. І справді: якби я не кохав своєї жінки, не піклувався про своїх дітей,— хіба б я мучився отак?.. Одна огидливість не привертала мене до сії думки. Я казав сам собі: то так роблять одні бездушні люди; ті нащадки Епікурея, хто бажа тільки ласощів та веселощів від життя. Наш народ інше дума; він каже: життя — довга нива, поки пройдеш її —не раз поколешся. За оті колючки на моїй ниві я приймав і свою пригоду. Не вік же вона буде; дасть бог, може, і в наше віконце засяє сонце; затягнуться болячі виразки, підживуть, і життя знову поплететься тихо та мирно; а під ту тиш, може, що й доведеться мені зробить не задля себе тільки, а для рідного краю, що згодував тебе, принадив твоє серце до себе, заставив його любити.
Та буде вже Вам розказувати про себе. Хотілося б знати, як Ви, добродію, повертаєтесь там, як Вам живеться,
що поробляєте? Низенький мій поклон Юлії Яківні і пожадання найкращої долі у новім році. Обнімаю Вас щиро, сердечно. Пишіть, якщо знайдете зайву годину. Ще раз спасибі Вам, що не забуваєте.
Щиро до Вас душею і серцем прихильний
П. Рудченко.
