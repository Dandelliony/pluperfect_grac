
І.	Я. РУДЧЕНКО
18 вересня 1905 року у Фінляндському краї, недалеко від Петербурга, на хуторі в Куоколлі, помер І. Я. Рудчен-ко— чиновник з міністерства скарбів (фінансів), а 22 вересня того ж року його поховано на Микольському кладовищі Олександро-Невської лаври з таким невеличким на хресті його гробка написом: «Оборонець чиншовиків».
Не тільки одна оця напись пориває нас у день роковин покійника згадати про його, а й інші його почесні праці задля рідної нам України примушують нас хоч коротенько розказати, хто був такий, як жив і що зробив доброго на своєму віку оцей чиновник з міністерства скарбів. І батько, й мати І[вана] Я[ковича] були здавна миргородчани і вели рід свій від простого козака, що дослужився до першого офіцерського чину, а мати була дочкою невеличкого містечкового чиновника, виводила рід свій по матері від якогось захожого грека, що й прозвавсь Трековим, мав штабс-капі-танського чина і за свою службу був нагороджений землею і кріпаками.
Батько і мати І[вана] Я[ковича] мали в Миргороді своє дворище, а в Миргородському повіті десятин на 60 землі. Було всіх кріпаків чотири сім’ї, що жили окремо від двору на своїх невеличких грунтах, у дворі ж було дві дівки та удова Оришка з невеличким сином Василем. Окрім сього, був ще одноліток Василів — Андрій-сирота, що взято його було до двору через те, що батько й мати його померли від якоїсь пошесті.
Ми дрібно так згадуємо про це через те, що вдова Оришка була за няньку невеличкого Вані, а Василь і Андрій — його першими товаришами, з якими йому доводилося (звісно, залюбки) і коло овечат ходити, і в усякі іграшки грати, а зимою, зарившись у просо на кухонній печі, вислухувати казок, що розказувала няня Оришка, або усяких пісень, що виспівували дівчата, прядучи довгими вечорами. Певне, що
серед оцих обставин дитячих літ І[вана] Я[ковича] закльовувалась у його перша любова до рідної мови, до творчого народного духу, що вил.чвся то в чудовні казки, то в голосні та жалісливі пісні, котрі він, як підріс і добирався до розуму, любив визбирувати та записувати, а згодом почав їх і розробляти.
Всі свої дитячі літа прожив І[ван] Я[кович] у Миргороді. Тут він і вчився — перше в приходській школі, а потім — в повітовому трьохкласовому училищі, котре і скінчив з добрими помітк[ами] в 1857 році, маючи від роду всього 12 літ.
Що було робити далі такому невеличкому хлопцеві? Кожне скаже, що учитися далі, іти в середню школу, а далі і в вищу, бо очевидячки у його виявився талан до учення, не закопувати ж того талану у землю! Так би слід було зробити, та... Середня школа (гімназія) у ті часи була одним одна на всю губернію — у Полтаві, і щоб туди поступити, треба було видержати іспита не тільки з того, про що вчили в повітовому училищі, а ще й чужесторонніх мов (з латинської та французької або німецької). Щоб навчитися оцим мовам, треба було добути окремого учителя, а задля сього не вистачало у батька та матері грошей. Батькове жалування у ті часи було дуже невеличке, і якби не своя земелька, то доводилося б сім’ї й голодувати. А сімейка уже була хоч і невелика, та й не мала на такий достаток: окрім старшого Івана, було ще два хлопці та дівчина. Кожного треба обути й одіти та й хоч про невеличку освіту потурбуватися. Годі було залазити в хмари та про дальше навчання Івася дбати. Треба Івася кудись пристроїти, щоб він сам почав заробляти, щоб на той заробіток хоч самому одягатися. Звісна постать задля заробітку у чиновницького сина — це яка-небудь писарська служба. До неї-то найбільше усього і лежало батьківське серце.
Отже, 12-літньому Івасеві не прийшлося зразу поступити на службу. Того ж таки року Івасевого батька назначено казначеем у Гадяче. За батьком уся сім’я мусила переїхати туди, і Івася, щоб не бив байдиків, замість служби ще на один рік віддали у Гадяцьке повітове училище. Скінчивши в 1858 році удруге ту саму школу, яку він скінчив рік тому назад,— його взято привчатися до служби до каз[начейст]ва і швидко після того й зовсім «опреділено» на службу з умовою, що буде лічитися вона тільки тоді, як помине хлопцеві 16 років.
Отак І. Я. Рудченко, замість того, щоб далі учитися, до чого у його був хист і лежала душа, повинний був стати чиновником. Звісно, що се його не задовольняло. Хист до учення, з одного боку, а думка, що чоловік має стати справжнім чоловіком і дотепним робітником тільки тоді, як перейде через вищу освіту,— з другого,— усе оце примушувало його дивитися на своє службове становище як на перший у злиденному житті захист, під котрим треба було до якого часу пересидіти лиху годину. Думку про вищу освіту піджеврювало у його і його нове товариство з сім’ї добрих батькових знайомих — Драгоманова та Балли. Відомий усім Михайло Петрович Драгоманов, ще тоді гімназист старших класів, і одноліток Цвана] Я[ковича] Миколка Балла, теж гімназист (на жаль, умер, бувши вже студентом), мали на складання поглядів Цвана] Я[ковича] дуже великий вплив. У видатній по освіті та талановитості сім’ї Драго-манових, де до того були і панночки, а середній син Іван був товаришем по службі Ів[ана] Як[овича] (обидва служили у каз[начейст]ві), часто збиралася молодь одводити душу за вичитуванням видатних російських письменників: Гоголя, Тургенева, Толстого, Островського і інших.
Час був тоді дуже цікавий. Після Кримської війни, що очевидячки показала людям усю недотепність того громадського ладу, який існував у царстві, і вимагала його на інший перемінити, кращий,— люди почали спершу пошепки, а далі й уголос казати, що так жити, як досі жилося, не можна, що заснована на кріпацтві держава хоч і велика, а стоїть на гнилих підвалинах, що треба якнайшвидше знести оте кріпацтво, котре усьому шкодить, і заснувати лад у державі на підставі волі задля кріпаків, упорядкування їх добробуту і улаштування взагалі усього громадського життя. Гасло про кріпацьку волю подав сам новий цар, і вищий уряд мусив попустити обмірковування цієї великої задля царства події. А як в 1861 році був оголошений і маніфест про ту волю, що незабаром після цього почала виконуватись,— то в громадському житті настав такий не виданий до сього і незвичайний рух, який виявляється тільки в часи руйнування головних підвалин життя і засновування нових. Скільки тоді наплодилося усяких думок та напрямків, як краще виконати волю і улаштувати громадське життя! Як допомогти меншому братові — кріпакові, що цілі віки скнів у неволі та безпросвітній темряві, позбутися тих лихих ознаків, які накладає неволя, піднятися угору, стати справж
нім вільним громадянином. З прихильністю до лиха меншого брата і жадобою допомогти йому позбутися лиха тоді ото піднялося і народолюбство, а на основі його і національні питання, що в нас на Україні самі по собі визначались уже через те, що народ говорив іншою від росіян мовою і мав яскравий доказ в своїй історії, як колись боровся за свою волю та права.
Не будемо вгадувати, куди серце й душа хилили думки молодого І[вана] Я[ковича]. Козача кров батьків, змішана з гарячою грецькою крів’ю, прудко бігала по жилах і примушувала битися молоде серце любовою до свого краю, до свого знедоленого народу, а чудовні казки та голосні пісні, що пестили змалу його дитинячу душу, нахиляли його до рідної мови. З гарячим запалом молодого завзяття він кидався на все, що краще виявляло життя народне: йому любі були його звичаї і обичаї, його мова, одежа, усі нащадки його творчого духу: поговірки, казки, пісні. Усе те він визбирував та записував, а творчий дух, що лежав у його душі, підбурював і самому до того пристати, і свого чого-небудь додати до отих нащадків народного творчого духу. Він почав перероблювати народні оповідання та приповістки, почав сам складати пісні та вірші. Місячна часопись «Основа», що з 1861 р. почала виходити в Петербурзі, ще більше поривала його думки до тієї роботи. Він не тільки став її щирим прихильником, а й сам допомагав часописі своїми невеличкими працями, що інколи друкувалися під підписом «Кивайголова». А як швидко після того перейшов він на службу в казенну палату у Полтаву, де стрівся з таким освіченим провідцем українолюбства, яким був тоді Дмитро Павлович Пильчиков, то й зовсім переконався в тім, що всі свої сили і свою дотепність він повинний цілком віддати на користь того народу, з якого сам вийшов, на щастя того краю, де родився і виріс. Щоб стати робітником на такому полі, він знову побачив, що треба мати не одну тільки хіть, відвагу та дотепність, а треба здобути і кращі та простіші до того стежки, які дають знання та вища освіта. Знову у його підвелося на увесь зріст свій власний давнє питання про навчання, про освіту. Не дивлячись на те, що він тоді здобув уже класну посаду (був помічником] контролера]) і міг жити самостійно на свій заробіток, не вдаючи і на те, що його серце дуже вразили голубі очі молодесенької удови, з якою він хотів було побратися, проти чого всякими засобами остерігав його батько, а як знялось оте питання
про освіту, то він не пошкодував кинути свою грошову посаду, а думку про щире кохання з удовою геть одсунув до того часу, поки не скінчить університету та не стане справжнім освіченим чоловіком. Якщо нам не змилює пам'ять, то він в 1864 році кинув службу і подався до Києва, щоб за поміччю своїх гадячанських знайомих Драгоманова та Балли підготуватись до екзамену задля вступу до університету. Там він стрів ще більший гурт освічених українців: Антоновича, Драгоманова, Житецького, Лисенка, Старицького і інших, що з щирим серцем одгукнулися на жадання молодого юнака, на поривання його душі до освіти та праці на користь своєму краєві і всякими засобами допомагали йому з'ясувати національне питання і свої відносини до його. У розмовах, а часом і гарячих спірках того гурту доводилося йому перевіряти свої почування й заміри науковим дослідом його освіченого товариства, вироблювати думки на підставі того досліду, ширити свій світогляд; а творчий дух та гаряча працьовита вдача вимагали якнайшвидше скористуватися отим дослідом і своїх рук приложити до праці. Він немало у ті часи писав усячини: і публіцистичні статті до часописів на пекучі нужди свого народу, що, вийшовши на волю, вимагав улаштувати і свій добробут, і свою освіту, і досліди та розвідки про його, про окремі явища в його громадському житті (от як про чумацтво), збирав народні твори (казки, пісні), перекладав на свою мову вірші значних поетів Слов'янщини, а найбільше усього писав вірші (більше задля себе).
Звісно, що це все не сприяло нудному виучуванню латини і витверджуванню інших речей, потрібних задля того, щоб здержати екзамен: живе діло приманювало більше до себе, вимагало більше уваги, примушувало віддавати задля його більше часу, ніж задля витверджування зазначених уроків. Незабаром проминуло ті два роки, на які батько згодився давати з свого невеликого достатку запомогу синові, щоб йому видержати іспит до університету. Минули ті два роки, про іспит нічого було гадати, щоб не провалитися на йому, і довелося І[вану] Я[ковичу] знову посаду шукати, щоб було чим самому жити.
Посада знайшлася в Житомирі, в контрольній палаті, де був управляющим звісний видавець українських приказок, прислів’їв і такого іншого Симонов (Номйс), що закликав його до себе за помошн[ика] контролера.
З великим жалем довелося кидати Київ, а більш всього
оте щире товариство, серед котрого йому так добре жилося, і їхати хоч і в свою ж таки країну, та так спольщену та пригнічену польським пануванням. Хоч би ж було їхати задля того, щоб визволяти народ з того занепаду, в якому він конав, та виводити на просторий шлях, а то задля того, щоб підщитувати німі цифри народних податків на казну та громадські справи або розглядати, чи так, як законом зазначено, витрачуються оті податки урядом,— звичайна робота невеличких щотоводів-чиновників, що виконують її більше усього задля заробітку, по змозі, а не по любові або не по тому, що лічать її корисною задля громадського діла роботою.
Та його чула до правди душа та сповнене народолюбством серце і в такій нудній роботі вишукували живого діла, маючи у думці підказати вищому урядові, як краще і правдивіше улаштувати податкову справу або зменшити некорисний задля краю розход, а корисний побільшати. Такого напрямку вимагав держатись тодішній державний контролер Татаринов, такого держався і управляющий Симонов. Маючи це на увазі, хоч і доводилось нудитись за такою роботою, а І[ван] Я[кович] робив її, з охотою — щиро. А як умер Татаринов та настановлено було на його місце іншого контролера, що почав інше дивитись на головні обов’язки контролю, то колись люба робота в контролі зразу задля І[вана] Я[ковича] стала нелюбою, остогидлою. А тут і Симонов вибув, прислали іншого управляющего, з поглядами котрого І[ван] Я[кович] не погодився і мусив шукати іншої роботи.