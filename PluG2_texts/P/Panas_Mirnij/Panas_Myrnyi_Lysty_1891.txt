31.	До Омеляна Огоновського
17 січня 1891 р.	Полтава, 5(17). I 1891.
Вибачте мені, високошановний добродію, що я не спромігся зразу, як одібрав Ваш лист, одписати на його. Раз — ніколи було, службова робота перечила, а вдруге—треба було з різних — і своїх і закордонних — видань вибрати, що, де й коли друкувалось з моїх творів. На другій половині сього листа Ви знайдете списочок всього того, що було коли-небудь надруковано. Все? що коли-небудь виходилом у світ або має вийти коли,— все те писано нашою мовою. По-великоруськи я не писав і не друкував нічого: хай ті, хто має талант і хист до сього, прикладають свою працю...
Про своє життя не подаю Вам ніякої звістки, бо думаю, що не в йому вага й сила, а в тих працях, що до сього появилися у світ або ще коли-небудь появляться. Лєрмонтов про се гаразд колись сказав: «Поэт! что в имени твоем?...»
Не можу Вам подати звістки і про рецензії на мої праці, бо вони розкидані більше усього у великоруських щоденних часописах, котрих я не зберігав. Здається, в «Истории украинской литературы XIX столетия» Петрова, що вийшла у Києві, маються деякі покажчики, що, де й коли писалося про мої праці.
Гоноблячи надію побачити незабаром Вашу рецензію про мої праці, зостаюсь до Вас завжди прихильним
А. Рудченко.
34.	До Марії Заньковецької
5 листопада 1891 p.	24 листопада 1891 p.,
Полтава.
Несказано дякую Вам, вельмишановна Марья Костянтиновна, за Ваші звістки про «Лимерівну». Коли її дозволили ставити, то тільки дякуючи Вашим турботам про се. Так як вона не призначалася для кону, то, певне, і Вам, і Миколаєві Карповичеві прийдеться чимало попрацювати, щоб її пригнати до сього. Тільки Ваш талан та Миколая Карповича смак гоноблять у мене надію, що «Лимерівна» піде. Хотілося 6 мені бачити, як вона піде і як уразить громаду; певне, і Ви, засилаючи до мене свої звістки про неї, думали, що я прибуду на першу постановку її, і через те слали їх до мене якнайхутчіше — телеграмами. Оже марні Ваші дорогі мені заміри: моя служба не дає мені стільки вільного часу, щоб можна було прибути на Ваші запросини.
Сиджу сьогодні дома і, копирсаючи нудні казенні справи, думкою в’юся над Курськом і гадаю — яку ще свіжорозцвівшу квіточку уплетете Ви «Лимерівною» у свій незав’ядаючий віночок слави?! Коли то буде повна рожа чи пишна незабудка, то, певне, виною тому не моя слабосила авторська праця, а Ваш талан. Лебідочко наша! Ви нам дали такі образки Безталанної, Наймички і інших безталанних, котрих ми без вас ніколи б не побачили у авторських творах. Автор, який він не мистець свого діла, дає тільки мертвий скелет людини, намічає тільки типічні ознаки, а артист одухотворяє ті намічені автором форми, дає життя і вираз авторським істотам. Я певний, більше ніж певний, що таке життя Ви надасте і моїй «Лимерівні», коли тільки вона хоч трохи здатна до кону. Надіюся, як доля коли-небудь понесе Вас до Полтави, то своїми очима побачити, чи здатна та «Лимерівна» на що-небудь. А до того — бажаю Вам всього найкращого в світі! Бувайте здорові та богові і людям милі.
2Кінка моя низенько Вам кланяється і запрохує Вас до Полтави. Моє сердечне привітання Миколаєві Карповичеві.
До Вас душею прихильний
П. Рудченко.
Р. S. Чи правда, що Ви їдете до Петербурга на усю зиму і що у Вас настав мир з Карпенком-[Карим],— і він не забороняє Вам грати свої п’єси?
