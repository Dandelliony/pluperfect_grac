1 студня
От скільки днів пройшло, як я не балакав сам з собою, їздив по губернії, їздив у Харків; вернувся — робота дихати не давала. Через те і не балакав. Ідучи у Харків, мав думку, що лікар не заборонить побачитись з моєю многострадальною дружиною. Де тобі? Заборонив! Тільки гроші заплатив за місяць, тільки наслухався, що він знаходе у Шурочки, який недуг її шлунку додержує там у тій лічебниці. Всю вину звертає лікар на її базедову болість і всі ліки дає тільки проти неї. Я запитав його про еротизм, що так виразно пробивається у її листах до мене. Ні, каже, то все не має ніякої ваги, одна базедова болість. Пекли, нещасній, спину гарячим залізом, тобто проти базедової болісті. Як сказав я Іоніну про те, як думає Платонов,— закрутив головою. Він не згоджується, що всьому вина — базедова болість. То, видно, Платонов наслухався Ковалевського, а Ковалевський дуже помиляється у своїх поглядах на сю болість. Засмутила мене Іонінова думка. А що як справді вони помиляються? Платонов сказав, що коли Шура геть-то заскуча, то треба буде узяти додому. І не вигоєну, недужу ще? Що я буду робити, як хвороба її знову вернеться? Тоді знову везти до Платонова? Вичеркнути все те, що до сього було, плюнути на ту немалу суму грошей, що затрачено до сього, і знову починати тратитись? Коли ж кінець сьому буде? А кінець грошам не за горами. Ще на півроку, може, буде, а потім?.. Ні, я не хочу думати, що моя Шурочка звернеться додому не вигоєна. Вона сама, нещасна, он як рветься сюди, моле, сльозами просе. Серце моє рветься на шматки, читаючи її листи; бачити її мені хочеться он як! А я все одписую: перетерпи, голубко! Сам свою жагу бачити її давлю у своїй душі, щоб, бува, не опанувала мною, а я її прошу-благаю: посидь там, долічися вже до кінця. Чи послухається-то?.. Ох, краще не забігати вперед, краще не думати про те, що, може, ще і не скоїться. Буду надіятися на тебе, господи, молю і благаю тебе: спаси і помилуй її, нещасну!
2	студня
Немає вісток від моєї дружини. Сумно!.. Сьогодні після обіду взяв Минюшку і ліг з ним на кушетці, щоб погойдатися. Здумалась мені пісня: «Ой і коню мій, коню!..» Розбитим мученим голосом завів її, та трохи-трохи не розплакався, сльози так і залили очі, підступили під горло, здавили його... Голос задеренчав—так бренить тільки розбита скрипка; сльози трохи не линули з очей, якби стояв — може б, вони таки й упали додолу, а то, лежачи, нікуди було падати; засліпили тільки очі... Ох господи! скільки раз я сю пісню співав при Шурі, держачи на собі Вітюшку? А тепер з Минюшкою прийшлося завести її без неї. Коли ж я знову заспіваю їй?! Якби лист прийшов від неї! Завтра їду в Кременчук та Хорол і не знаю, не відаю, що там з нею коїться. Хоч би, звернувшись, одібрав від неї листа та ще й з добрими вістками... Пошли, господи!
7	студня
Учора вернувся з Хорола. Там, розказуючи Адешелід-зам про недуг ІПури, так розвередив своє серце, що трохи не заплакав. Під тим впливом вертався додому сумний, сподіваючись застати листа. Нема!.. А тут до сього горя та ще й друге: Вітюня упав з стула і жаліється на ваву в нозі... плаче, аж захлипується, аж трясця його тіпає... Чи не зламав, бува, ножки?.. Побіг вечером до лікаря. Обдивився малого: полому нема; забився дуже. Пораяв ліки; обіцяв, що завтра повинно пройти. Оже мале і сьогодні жаліється на ножку; лежить у кроватці, не встає... Господи! навіщо ж до старого горя та ще й нове? Мало старого, чи дошкуля воно не дуже? Зашпури і від старого не одходять; гострим гвіздком засіли у душі і серці і не дають спокою... А тут ще й нове!.. А тут ще й сестра збирається додому: мати недугує та й по хазяйству треба. Ну й життя завдалося — ворогу моєму не пожадаю! Ох, підкріпи мене, господи! допоможи скоріше пережити оцю лиху хуртовину, бо вже не знайду моченьки терпіти, сили мої починають мене кидати...
8	студня
І сьогодні письма немає... Та доки ж його дожидати?! Певне, добрим похвалитися нічим, а про лихе якось ніяково
писати. Обіцяла сестра Ширина Стазя дати вістку, та й від неї нема. А сьогодні Вітюні гірше: ніжка розпухла, ступити нею не може. Прикликав лікаря. Каже, опаски ніякої; коли б клали лід учора — опуху б не було. От ти й знай!.. Сьогодні бідна дитина поривалася скокнути та побігти, а замість того, як ступила на ножку, так опукою і опустилася і знову гірко-гірко заплакала. Бідне хлоп’ятко! За що вже його господь карає?
10 студня
Учора бачився з братом Шуриним. Розказував, що сестра Стазя їздила в Харків, бачилась з лікарем; бачила мою безталанну дружину у вікно; обдивлялася її хатину, розпитувала про її хворобу. Лікар завіряє, що все йде як слід, що він сподівається бачити її зовсім здоровою в січні... Ох, як мені полегшало від ції звістки! І хвороба синова здалася менше тяжкою, ніж раніше здавалося. Може, його ніжка трохи і заспокоїлася, а може, то тільки мої гіркі та сумні думки малювали мені його тяжку хворобу. Одначе хлоп’я і досі не ступає на ніжку. Не довідався я, чи через те, що болить, чи, може, боїться. Хай ще трохи полеже, спочине, та тоді вже почну довідуватися, чи не ступає від хвороби, чи від страху. Сьогодні сестра поїхала в Гадяче провідати матінку. Хоч би матінка була здорова, щоб не задержала довго сестри. Бо без неї я як без рук. Коли при їй не догляділи старшого хлопця, укрутили ніжку, а без неї буде так, що обом і голови поскручують: чуже лихо ніколи не доходе так близько до серця, та ще кожне дбає про те, як би веселіше час згаяти, а не про те, як би другому догодити, малу дітвору доглянути. О господи! допоможи скоріше вичуняти моїй дружині та вернутися до своїх дітей. Тоді тільки я буду певний, що вони зостануться і здоровими, й не каліками. Я вже не дбаю про своє щастя; коли яка крихотка спаде і на мою долю, помолюся тобі і всею душею моєю подякую,— а щастя моїй дітворі, господи правий, пошли!
13 студня
День на день похожий: яке вчора, таке й сьогодні. Зранку сподіваєшся, що письмо буде. На службу прийдеш — нема. Думка, увечері буде. Прийде тая сьома година — і теж нема... Та коли ж воно буде і чому його немає? Гірко, тяжко на душі і радісного нізвідки не видно. От життя задалося!
14 студня
Кожен день — тільки одно скарження та страждання... І сьогодні письма нема, як не було учора, позавчора, і так — давно-давно уже! 27 грудня як одібрав, та й досі! Мені не дивно, що від неї нема. Може, їй заборонено писати. Чому ж лікар не пише?.. Невже правда, що Стазя писала про його: подлец и грабитель? Три листи до його послав, у кожному просив через тиждень сповіщати мене за неї. От уже три тижні мина, а вістки нема. Чому? Скажи хоч ти, господи! Хоч у сні одкрий мені сю тайну. Моченьки не стає терпіти!
16 студня
Сьогодні прийшов лист і од лікаря, і од жінки. Слава тобі, господи, слава тобі! Лікар пише, що жінці покращало; а вона листує, що давно вже не одбирала від мене такого хорошого письма, яке було посліднє. Радіє, нещасна; каже, як прочитала його, то наче дома побула. Ох, коли б ти знала, моя скорбото, який би я радий був, якби справдилися лікареві сподівання, що ти в січні будеш здорова. Господи! не словами — сльозами молю тебе, пошли се щастя скоріше!
Носив до Іоніна «Хіба ревуть воли, як ясла повні?». Спасибі знайомому — добув їх аж за кордоном. Я певний, що цим приносом найкраще догоджу безсребряникові Іоні-ну. Що за добра душа, що за хороша людина! Підношу йому книжку з ось якою присвятою:
Цілителю недужих душ, Тяжкої людської хвороби! До тебе думкою я мчусь В теперішній оцій пригоді. Не знаю я нікого тут, Щоб близько так приймав до себе Чужеє лихо... Кругом люд, Та жалості не жду до себе! Бо в кожного чимало є Свого незміряного горя;
Йому він серце віддає І сторониться від чужого. Один не дбаєш тільки ти Про своє щастя; і спокою Свого не хочеш берегти; Віддаючись чужому горю, Ти ним болієш, мов своїм... І через те до тебе, брате, Навперейми один за одним, Знай, товпляться чужії люди! І я чимало клопотав Тебе пригодою своєю: Не раз і спати не давав, Не раз дурною головою Я гаяв час твій дорогий... Прости ж мене за теє, брате! Своїм ти серцем золотим Один умієш все прощати. Прости й на споминку того, Хто клопотав тебе чимало, Прийми від серденька його В подяку працю його давню. Як прочитаєш ти її
Та ще як скажеш разом з нами: «Ох, правда, не ревуть воли, Як перед ними ясла повні»,— Я знатиму, що ти простив Мою вину перед тобою;
І серцем мученим своїм Тоді я тільки заспокоюсь!
17 студня
Я знав, що нічим так не догоджу Леонідові, як тим, що подарую йому книжку. Зрадів, як мала дитина! Цілувались ми безперестанку. Що за золоте серце, що за добра душа! Сказано, світ не без добрих людей — і правда. Всюди знайдеш хоч одного, хто приникне ухом своїм до твого болючого серця і вислухає його важкі забої. Ох, спасибі йому: він у великій пригоді став при моїм тяжкім горі та й надалі не зоставляє мене без своєї ради. З веселішими звістками веселіші почалися і гадки. Муза моя, що під час щастя мого так непробудно спала, прокинулася і ще вчора,
наговоривши Леонідові теплих привітів, сьогодні завела уже й мені пісню. Охриплим' від горя голосом почала, а скінчила вірою в щастя. Ох, коли б тебе, моя втішнице, не обдурила та віра, а разом і мене з тобою. Ось її пісня.
П’ять літ минуло, як з тобою Побрались ми... Вже шостий йшов... Незабарною, тихою ходою — Хвилиною мені той час пройшов! Щасливі ми були, голубонько, з тобою! І ти, щасливая, ростила двох діток... Жили ми, серденько, як риба та з водою, Не знаючи важких та в'їдливих гадок. Аж ось вони прийшли з хворобою лихою, Бодай не довелось їх знати й ворогам! Вже третій місяць йде, як розлучились ми
з	тобою: Я з дітками зоставсь, а ти?.. Ох, краще нам Було б повік не бачитись, не знатись І думку ту про щастя занедбать! Тоді б не довелося нам отак каратись
 І лиха на світі не довелося б знать. За що ж на нас оця пригода стала, Що злого ми вчинили і кому? Чия завислива душа на нас послала Оцю лиху нерадісную млу? Не знаю я, а ти ще більш не знаєш, За гріх який караємося ми... Терпи ж, голубонько, терпи до краю, Я сподіваюся дождать іще весни. Я певний, що вона у пишному уборі До нас іще прийде і сонця світ Осяє й розіб’є нам важкі пути горя, А доля щасная зашле привіт!
4	січня 95 р.
Ось коли я вертаюся знову до розмови з самим собою! Трохи не три тижні минуло від того дня, як мене осіяла муза своєю надією. Спасибі їйі Вона не обдурила мене: я їздив у Харків і бачився з своєю дружиною 27 студня. Лікар казав, що їй куди краще стало і що як так буде іти поправка і далі, то обнадежує відпустити жінку додому в кінці
 січня. Бачившись з жінкою, я своїми очима добачив і своїм серцем дознав, що лікар правду каже. Слава господе-ві милосердному, моя дружина зовсім при собі. Трошки примічається, як лікар каже, неустойчивости, оже вона вже сама справляється добре з тією неустойчивостью. Цілий день, як бачився я з нею, був днем великого для мене щастя... Муза з своєю надією не обдурила! Думав, що не без сліду зостанеться наша стріча. Оже, слава богові: якраз на Новий рік одібрав від неї листа, писаного на другий день по нашій стрічі... Хоч би крапелька виявляла про її хворобу! Лист зовсім здорового чоловіка. Турбується, безталанна, що я так схудав та змарнів. Доленько моя! як ти будеш здорова, то я незабаром поправлюся. Мене твоє лихо та хвороба сушили, а сам я не почуваю за собою ніякої болісті. Дай, господи, щоб ти скоріше поправилася та вернулася до своєї хати, до своїх діток-сиріток. Якби ще не вони, то я, здається, зовсім би збився з пантелику, зовсім занепав від горя. А то вони розвеселяють мене. Спасибі їм, а найбільша хвала богові, що він кінець минулого року звеселив мені надією, а Новий рік постановив радістю. Дай, господи, щоб ця радість не замутилася знову тугою та слізьми; багато і так я їх пережив і пролив! щоб початий радістю Новий рік і зостарів під радістю, передавши її своєму нащадкові, а цей — своєму та так один по одному — аж до кінця мого віку. Амінь.
