ЗВЕРНЕННЯ
учасників районних зборів молоді до всієї трудової молоді Самбірського району та м. Самбір
ДОРОГІ ТОВАРИШІ!
Великий історичний день 9 травня — день остаточного розгрому гітлерівської Німеччини, день Перемоги, віками житиме в серцях нашого народу і всього прогресивного людства. Героїчний радянський народ з честю відстояв великі завоювання радянського ладу і створив всі необхідні умови для нового могутнього піднесення і розвитку своєї Батьківщини. У всіх закутках нашого неосяжного Радянського Союзу пролунали слова товариша Сталіна: "Велика Вітчизняна війна завершилася нашою повною перемогою. Період війни в Європі закінчився. Почався період мирного розвитку.”
Молодь Самбірського району та міста Самбір самовіддано працює на відбудові народного господарства, зруйнованого німецькими загарбниками. Молоді патріоти налагоджують і культурне життя сіл, організовують роботу клубів, хат-читалень, ліквідують серед населення неписьменність.
Але на перешкоді нашої мирної творчої роботи стають зрадники українського народу - українсько-німецькі націоналісти. Вони стали на шлях безглуздого терору, вбивають наших радянських активістів, мордують їх сім’ї, дітей і стариків. На їх брудних руках — кров сотень радянських людей, яких вони вбивають в звірячій ненависті за свої невдачі. Щоб приховати свої бандитські дії, українсько-німецькі націоналісти белькочуть щось про ,,вільну незалежну Україну". Та нас не одурити. Ми добре знаємо що справді вільною і незалежною є лише Радянська Україна, якій допоміг скинути пута німецького ярма великий російский народ і всі братні народи Радянського Союзу.
Уряд УРСР та ЦК КП(б)У, встановивши для учасників банд та главарів строк явки в радянські органи з повинною, востаннє попереджують їх про можливість повернутись до чесної праці, про можливість знову стати повноправними громадянами радянської України. Після зазначеного терміну до всіх учасників банд будуть застосовані найсуворіші заходи, як до зрадників Батьківщини і ворогів народу, а їх посібники і родини будуть покарані з усією суворістю радянських законів.
Ми, учасники зборів молоді Самбірського району та міста Самбір, схвалюємо звернення Українського Уряду та партії до всіх робітників, селян та інтелігенції західних областей України і даємо слово, що будемо активно допомагати органам НКВС та НКБД у виявленні учасників банд та їх посібників.
Ми звертаємось до вас, молоді селяни та селянки, робітники й робітниці, вся трудова молодь з закликом: хай кожен з вас проникнеться лютою ненавистю до українсько-німецьких націоналістів — підлих зрадників україського народу, які хотіли віддати нас в ярмо німецького рабства. Ведіть жорстоку боротьбу з цими бандитами, не давайте їм спокою ні вдень ні вночі, не давайте їм продуктів і притулку в своїх хатах. Підлим зрадникам свого народу не повинно бути місця на нашій радянській землі.
Товариші й товаришки! Роз’яснюйте населенню радянські закони. Хай ті, що заблудилися і потрапили до банд, повертаються додому і чесною працею виправдають свою провину перед радянським українським народом перед Батьківщиною. Ніякої пощади не давайте тим бандитам, які свідомо залишаються в бандах і продовжують свою чорну справу.
Трудова молодь! Працюючи на підприємствах досконало опановуйте своїми спеціальностями, ширше розгортайте соціалістичне змагання за дострокове виконання виробничих планів, за чітку роботу залізничного. транспорту. Беріть найактивнішу участь у відбудові народного господарства! Активніше організовуйте роботу сільськмх та міських клубів, перетворіть їх у культурні вогнища; організуйте допомогу в роботі шкіл і гуртків по ліквідації неписьменності та малописьменності, оточіть увагою дітей-сиріт, всебічно допомагайте їм. Хай вони не відчувають свого сирітства. Вивчаючи військову справу, готуйтеся стати гідними захисниками нашої соціалістичної Батьківщини.
Ми закликаємо молодь Самбірського району та міста Самбір, ще тісніше згуртуватись навколо Ленінсько-Сталінського комсомолу, під керівництвом більшовицької партії виконати всі завдання, які ставлять перед нами Батьківщина і товариш Сталін.
Хай живе наша радянська молодь!
Хай живе наша соціалістична Батьківщина!
Хай живе Ленінсько-Сталінський комсомол!
Хай живе Всесоюзна Комуністична партія більшовиків — натхненник і організатор великих перемог.
Слава нашому вождю і вчителю, другу всіх свободолюбивих народів, Маршалу Радянського Союзу Великому СТАЛІНУ!
