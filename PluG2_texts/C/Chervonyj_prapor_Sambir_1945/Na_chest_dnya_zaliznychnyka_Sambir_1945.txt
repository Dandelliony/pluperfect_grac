На честь Дня залізничника
Широкою хвилею розгорнулося соціалістичне змагання на честь Дня залізничника серед колективу паровозного депо м. Самбір. Кращі люди депо готуються рапортувати знаменному дню новими виробничими перемогами.
По праву носить ім'я кращого токаря Федір Клещуков. Травневу виробничу програму він виконав на 252 проц., не маючи жодного випадку браку в роботі, за що одержав подяку від начальника депо і премію в розмірі 200 крб. Без браку в роботі працює і токар Михайло Радевич. Місячне виробниче завдання він перевиконав майже в двоє.
Загальною повагою серед колективу депо користується слюсар інструментальник Кассій. Одним з перших з'явився він на виробництво після вигнання з міста німецьких загарбників і чесно, самовіддано працює на відбудові і налагодженні роботи свого підприємства. Щомісяця перевиконує виробничу норму в півтора-два рази. В травні він домігся виконання виробничої норми на 198 проц.
Кращим слюсарем комплексної бригади являється т. Маланяк. Він не тільки систематично перевиконує виробничі завдання, але й з охотою передає свій досвід молодим робітникам. В травні, перевиконавши норму виробітку в півтора рази, він навчив стахановським методам роботи двох учнів слюсаря.
