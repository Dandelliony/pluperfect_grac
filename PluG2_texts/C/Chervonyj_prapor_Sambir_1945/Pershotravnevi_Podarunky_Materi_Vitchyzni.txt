Першотравневі подарунки матері-вітчизні
На нараді начальників станції Самбірського відділення служби руху, що відбулася 19 квітня 1945 р. в клубі залізничників, було заслухано доповідь начальника відділення інженер-майора руху тов. Сабанцева про роботу відділення за 1-й квартал 1945 р. та про рішення залізничного зльоту стахановців.
Співдоповідачем виступив начальник ст Хлопчице тов. Білик. Тов. Білик у своєму виступі відзначив, що колектив ст. Хлопчице, не зважаючи на ряд труднощів, поновив зруйноване залізничне господарство, побудував нові стрілочні пости та приміщення для вартового по станції.
В ознаменування свята 1-ше Травня колектив власними силами заготував 300 кубометрів дров, за що заробив 15600 крб. Ці гроші внесено в фонд допомоги сім’ям фронтовиків. Сприводу цього була надіслана привітальна телеграма тов. Сталіну.
Крім того, колектив ст. Хлопчице дав зобов’язання на свої кошти закінчити побудову житлового будинку на 2 квартири до дня 1-го Травня, а також зібрати 15 тон залізного лому.
Начальник ст. Добровільни тов. Яников в своєму виступі від імені всього колективу дав зобов’язання очистити залізничні путі від трофейних вагонів, залишених німцями під час їх відступу; навантажити 40 платформ залізного лому, а також внести в фонд оборони країни суму грошей, яка була покладена для підготовки стрілочників та вартових по станції.
Ряд станцій Львівської залізниці до дня 1-го Травня зобов’язались навантажити залізного лому: ст. Дрогобич — 15 тон, ст. Самбір — 15 тон, ст. Дорожев — 15 тон, ст. Комарно — 15 тон, ст. Хиров — 80 тон.
Загальні збори начальників станцій одноголосно постановили до дня 1-го Травня зробити подарунок матері-вітчизні: навантажити ешелон залізного лому і відправити на один із заводів Донбасу. Цей подарунок назвати подарунком від робітників Самбірського відділення Львівської залізниці.
 
 
