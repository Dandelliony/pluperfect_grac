Хвилююча зустріч
Зал райкому партії в цей день більше нагадував затишну домашню кімнату, ніж офіційне приміщення. Не можна було без хвилювання дивитись, як щасливо блищали очі літньої жінки, що не спускала їх з лиця коханого сина-воїна, тримаючи його за міцну змужнілу руку. А там сяло порозовіле обличчя молодої дівчини, що сиділа поруч з ставним сержантом і старенькою бабусею. Ось зібралась група воїнів, які гаряче про щось розмовляли. Груди більшості з них прикрашали бойові ордени.
Нарада перетворилась у теплу зворушливу зустріч демобілізованих воїнів першої і другої черги з керівниками району, рідними і близькими знайомими.
Учасники наради з великою увагою заслухали доповідь секретаря РК КП(б)У т. Пономаренко про перехід до мирної творчої праці і завдання демобілізованих воїнів. З захопленням ловили кожне слово доповідача колишні воїни, повторюючи про себе забуті за роки війни слова орати, плуг, корма...
На нараді виступили тт. Візняк (село Бтажева), Фабін (село Дубрівка),- директор маслозаводу колишній партизан орденоносець т.Візняк, голова Самбірського райвиконкому т, Васюта. В кінці наради виступив секретар РК КП(б)У т. Мартинов.
На початку свого слова т. Мартинов пропонує вшанувати пам’ять бійців, що полягли в боях за нашу любиму Батьківщину. Як один піднялися учасники наради і мовчки вшанували пам’ять бійців, які віддали своє життя за честь і незалежність нашої Батьківщини.
Товариш Мартинов розповів бійцям про трагічну смерть тричі нагородженого демобілізованого воїна Червоної Армії т. Чуб, що загинув від рук українсько-німецьких націоналістів. Він закликав воїнів жорстоко помститись за свого товариша, викорчувати рештки бандитів, допомагати органам радянської влади знищити мерзенних виродків.
Демобілізовані воїни надіслали вітальні листи Генералісимусу Радянського Союзу - товаришеві Сталіну і керівникові більшовиків України М. С. Хрущову.
Учасників наради вітали комсомольці, учні 3-го ремісничого училища і учні неповної середньої школи села Угерці. Під керівництвом учительки-комсомолки Софії Мікуліч, учнями села Угерці був даний концерт.
Після наради демобілізованих воїнів запросили до святково прибраного залу. Тут для них був улаштований товариський обід.
Колишні воїни гаряче дякували керівникам району за теплу зустріч.
Ф. ОЛЕКСІЄНКО
