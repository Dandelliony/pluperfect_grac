
 

Конотопська відьма

Посвящается 
Михаилу Акимовичу Бедраге.

I

Смутний і невеселий сидів собі на лавці, у новій світлиці, що відгородив від противної хати, конотопський пан сотник Микита Уласович Забрьоха. Хоч парень собі і чепурний був, а тут і у неділеньку святу не брав білої сорочки, та й – прощайте у сім слові – китає́вих синіх штанів на ніч не знімав, так, сердека, у них і ночував, рад рад, що за північ допхався додому; а там чи заснув, чи ні, вже його, ще сонце не сходило, збудили. Зараз схопивсь, випозіхався, вичухався, помоливсь Богу, нюхнув разів тричі кріпко́ї роменської кабаки, прослухав, що йому читали, дав порядок і, зоставшись сам у світлиці, сів на лавці: голова йому не чесана, чуб не підголений, пика невмита, очі заспані, уси розкудовчані, сорочка розхристана; край його на столі люлька і гаманець, каламарь, гребінець і повна карватка ще торішної дулівки, що ще звечера наточила йому Пазька у пляшку, а він хоч і насипав у карватку, щоб то, знаєте, з журби випити, та як зажуривсь знова, та й забув, так і ліг та й заснув; та й тепер, уставши, не дуже на тую дулівку квапився, бо ще нове лихо зовсім його скрутило, і він і сам себе з журби не тямив.
Яке ж то там йому лихо зіклалося й від чого така журба його узяла? Але! – тривайте лишень; я вам усе розкажу, і відкіля він так пізно приїхав, і зачим не дали йому добре й виспатись. Ось ке́те лишень кабаки, в кого міцніша, та й слухайте.
Пан сотник Уласович був чесного і важного роду. Таки хто скілки не зазна, то соте́нною старшиною усе були Забрьохи; а діди і прадіди Микитови усе були у славному сотенному містечкові Конотопі сотниками; так від отця до сина, так сотенство і переходило. От як і старий Улас Забрьоха, таки сотник конотопський, як помер – і що то жалковало за ним козацтво! та таки і усі люде, і старе, і мале, усі плакали. А як ховали, так труну його несли через усе село на руках, мов дітського батька, та биля церкви й поховали і добре на усіх обідах пом’янули. Як же відпили сорочини і громада зібралася на пораду: кого начинити сотником? – То усі ув один голос так і гукнули: «А кому ж буть? Уласовичу, Забрьощенку; якого нам луччого ськати?» – От так то й настановили його сотником, і став він із Забрьощенка вже й сам Забрьоха.
От він, поховавши батька, сюди туди оглядівсь, аж вже йому годів двадцять п’ять; нігде дітись, треба женитися, треба дівки ськати… Батько бо його, старий Улас, був собі скупенький, і коли, було, Микита, як о́зьме його за серце, стане батька прохати, щоб його оженив, то старий насупить брови, зирне на нього сторч та й скаже: «Нехай лишень виясниться, бач, нахмарило. Який тепер сякий такий син жениться? – Бач, хліб дорогий, по п’ять алтин мішок, та й тісно нам буде, як тобі жінку озьмемо: тілки і є, що хата з кімнатою, та через сіни противна хата, та й годі; де мені вас містити з дітворою, що вже знаю, що так і обсипле. Нехай лишень опісля подумаємо». – То, було, Микита почухається та з тим облизнем і піде. Тепер же, як старий вмер, йому своя воля. Зараз узявши противну хату, перегородив, от йому є й світлиця, є й простор. Далі став дівки ськати і сів думати. Вже на яку то він не думав? Перш би то так, що й де! Зараз на чернігівську протопопівну закинув та й сам злякавсь від неровні: одної одежі на два воза не вбереш, а намиста – кажуть – мірка́ми батько відсипле; та таки й нічого: там і богослови їли печені гарбузи, так нашому братчику нічого туди квапитись. От він і спустивсь нижче; перебірав, перебірав; думав, думав… далі як сплесне́ у долошки, як загомонить сам собі у хаті: «Отсе так; отсе моя! Хлопче! сідлай мерщій коня!» – Чи зібравсь, чи ні, мерщій наш Уласович сів на коня… і як затупотів, так тілки що оком його за́здриш.
Куди ж то він так потяг прудко? – Еге! колись то, десь то на ярмарку бачив він хорунжівну Олену, от що на Сухій Балці хутір, прозивається Безверхий. Він, дивлячись тогді, дуже дивовався, що дівчинка й молоденька, а купує борошна багацько; а як став розпитовати людей, так йому й розказали, що у неї нема ні батька, ні матері, а тілки самий брат; що вона хазяйка невсипуща, сама і около коров, сама і у полі при косарях і при женцях, а зімою у винниці сама догляда і се борошно скупує на винницю. Брат її, хорунженко, хоч парень і молодий, та не хоче женитись, а дума у че́нці, бо як був недуж, так обіщавсь: коли, – каже, – видужаю, то піду у ченці, віддавши сестру заміж. От і видужав, і дожида доброго чоловіка, щоб йому і господарство, і сестру віддати, і вже ні до чого йому діла нема, усе тілки книжки чита, а Олена за нього усюди по господарству поворочується.
От туди то потяг наш пан сотник Забрьоха. Не взяв же його й чорт на вигадки! – Чує кішка, де сало лежить: одно те, що дівка здорова, молода, огрядна́, чорнобрива, повновида, а худоби – худоби – так батечки! Свій хутір, лісок, винничка, млинок, вітрячок, а скотини та овечок, так нічого й казати! І усе то їй достається. Затим то так наш Уласович і поспіша, що й коневі не дасть здихнути, і сам, не обідавши, тридцять семисотних верст, іще з гоном, не спочиваючи, переїхав, і як добіг до того Безверхого хутора і устав з коня биля хорунженкової хати, так-так і хитається, мов п’яний, а я ж кажу, що він і не обідав нігде.
Поздоровкавшись з паном хорунженком і посідавши у хаті, от наші і розговорились промеж себе і признались, що ще й батьки їх промеж себе дружили, то і їм треба не цуратись один другого. Далі хорунженко питав пана сотника, що куди його Бог несе і зачим? – Зараз наш Уласович і став брехати – бо старі люде кажуть: тілки що ще задумаєш свататись, то й станеш зараз брехати, і що без брехні ні жоден чоловік не сватався; – отже ж то сотник і каже, що буцімто йому треба брагу для волів наняти на́ зіму – (а ще де та й зіма? іще тілки петрівка ійде), – так він почув, що у пана хорунженка у винниці ба́рда добра і добре скотини доглядають, приїхав наняти і сторжитись.
– Не знаю я сього діла і ні в віщо не мішаюсь; про те сестра зна, – сказав йому на одвіт пан хорунженко.
– А де ж Йосиповна Олена? – Може б, бува, її покликали, то ми з нею і скінчаємо діло, – казав Забрьоха.
– Але! сестра у полі; поїхали там трошки просця посіяти, так вона догляда, бо вже без неї ніхто нічого не тямить зробити. А ви, Уласович, не скучайте; вона надвечір і буде. Поки вона вернеться – дівко! а вточи лиш слив’янки! – то ми по кухличку, по другому вип’ємо. Та вже ви у нас, пане сотнику, і заночуєте, бо вже не рано, – сказав хорунженко.
– Панська воля! – одвіт дав Микита – і радесенький собі.
От як вицідили вони самотужки глек слив’янки, а далі і тернівки покуштовали чи трохи, прибігла й наша Олена з поля. Бачить, що чужий чоловік, зараз мотнулась, звеліла із ставка потягти карасів і загадала вечерю варити; сюди туди шатнулась і увесь порядок дала, що й на завтре робити, і кому, куди і за чим їхати, а далі одяглась таки любенько, як звичайно панночці та ще й хорунжівні: до старенької плахти та почепила люстрино́ву запаску, одягла тож шовкову юпку, та на шию дукат на бархатці, та червоні черевички узяла, а на голову хорошу стрічку поклала, та й вийшла і поклонилась пану Уласовичу низенько.
Наш Забрьоха як побачив таку панночку, що не тілки що зроду не бачив такої, та вона йому і не снилась така, та аж задрижав і не тямить вже, що йому й казати, та вже хорунженко нагадав та й каже:
– Отже, пане сотнику, вам і хазяйка: радьтесь із нею, вона усьому голова.
Так що ж бо наш Уласович? – Ні пари з уст. – Далі принявся, мнявкав мнявкав, та й начне про воли, а кінча про го́луби, дума об барді, а скаже об тернівці, та як замовк, та й замовк, та знай слинку ковта, дивлячись на таку кралю.
Олена собі дівка бойка була. Хоч пан сотник і сюди і туди загинав, а вона його зараз розчухала, що він таке є і за чим приїхав, та же й каже йому, і говорить: 
– Добре ж, паниченьку; допивайте ж на здоров’я тернівочку, та повечеряєте, та ляжете спати, а завтра – дасть Бог світ, дасть і совіт, – то й порадимось, що треба робити.
Забрьоха, почувши сеє, та аж сам не стямився від радощів; дума: от діло і зовсім, завтра тілки рушники брати; та за кухлик, та давай знов смоктати з паном хорунженком, що у ченці збірається, а таки сього діла не кидається і ще й дуже полюбля.
Олена таки частенько до паничів увіходила, так, буцім за яким ділом, а тілки щоб білш розглядіти Микиту Уласовича, що воно є; то як увійде та поведе очицями, що як терн ягідки, на пана сотника, то в нього язик стане мов повстяний, і не поверне його, а сам аж пала. Полагодивши вечерю, вона вже білш і не входила; самі паничі повечеряли, і, докінчивши глек з тернівкою, пан хорунженко хотів вже ійти спати, аж ось наш Забрьоха поплямкав, викашлявся, поцмокав, потер уси та й став ту рацею казати, що йому дяк скомпонував вже давненько для такого случаю, от і каже:
– Ось послухайте, паничу Йосиповичу, що я вам скажу: несоразмірно суть чоловічеству єдинопребиваніє і в дому, і у господарстві. Всякоє диханиє шанується у двойстві; єдино чоловікові на потребу пояти жону і іміти чада. І аз нижайший возиміх сию мисль і неукротимоє желаниє. Пламень м’я раждижаєт і не отиду, дондеже не совокуплюся з ліпообразною, превелебнійшою Кат… – Та й замовк. Се то йому дяк таке списав, як він було думав залицятися до протопопівни з Чернігова, і Забрьоха дочитав до самого кінця так, як було тогді напам’ять витвердив, та як згадав, що хорунжівна не Катерина, а Олена, і не превелебна, а так – панночка, от того то й замовк, та ні туди ні сюди. Хорунженко зовсім було дрімав, а на сю рацію прислухавсь, прислухавсь та й каже:
– Що бо ви, пане сотнику, отсе говорите? Щось я нічого не второпаю. Чи не після тернівки отсе ви такі стали?
Здихнув Уласович та й каже:
– Бодай його писала морока! Се мені таке написав наш воскресенський дяк…
– Та що воно таке є? – спитав Йосипович. – Чи се вірша, чи що?
– Але! я й сам не знаю, що воно і для чого, – каже Забрьоха.
– Так нащо ж ви мені протів ночі таке говорите? – Мене вже з за плечей бере.
– Та я б і не говорив, так лихо припало!
– Та яке там лихо? Кажіть швидче, спати хочу.
– Але! кому спати, а кому й ні! – сказав Уласович та, здихнувши важко, поклонивсь хорунженку низесенько та й каже: – Віддайте за мене Олену, сестрицю вашу!
– Йо! – сказав хорунженко, задумавсь, став чухати потилицю, і плечі, і спину; а далі каже: – Побачу, що сестра скаже, нехай до завтрього, лягайте лишень спати, – та й пішов від нього.
Ліг наш Забрьоха спати, так йому і не спиться; жде світа, не діжде, щоб швидче йому почути, що скаже Олена… Ну! сяк так дождались світа, повставали паничі і позіходились. Зараз пан Уласович і пита:
– А що ж ви мені, паничу, скажете? – Чи наша річ до діла, то я б побіг мерщій та з старостами і явивсь сюди закон сполнити. Кажіть бо?
Сопить наш хорунженко і нічого йому не сказав, тілки гукнув у кімнату: 
– Ану, сестро! дай нам поснідати, що ти там придбала?
Війшла з кімнати наньмичка, поклонилась та й постановила на столі перед паном Уласовичом на сковороді… печений гарбуз!.. Як розглядів наш Забрьоха таку пинхву, як скочить із за стола, як вибіжить з хати, аж тут батрак вже й держить його коня, і вже осідланого; він мерщій на коня та навтікача побиля хат; тілки й чує, що люде з нього регочуться; йому ще й білш стидно, ще й білш коня поганя, та як вибіг з хутора, розглядів: що за недобра мати, щось теліпається на шиї у коня! Коли ж дивиться, верьовка; потягнув тую верьовку… аж і тут гарбуз сирий причеплений!.. кинув його аж геть, а сам за нагайку, знай коня паня, знай паня… Одно те, що сором, а тут і такої дівки жалко, та ще ж ні ївши, ні пивши – от вже наш Уласович і додому з гарбузом так біжить, як біг до дівки, думаючи рушники брати. І самому лихо, і кінь морений, так насилу, насилу допхавсь додому аж опівночі і – як я розказував – мерщій ліг спати.

II

Смутний і невеселий сидів у світлиці на лавці конотопський пан сотник, Микита Уласович Забрьоха, а об чім він сумовав, ми вже знаємо… Еге! та не зовсім: хиба́ чи не дасть нам товку отсей, що лізе у світлицю до пана сотника? – А хто ж то лізе? – Що ж се він так там мурдується? То піткнеться у двері, та й назад наші. Отта хворостина, що несе у руках, та його спина́: коли держить її поперед себе, то тілки ще ніс у двері ткне, а вже хворостина і обіперлась об угол; коли ж її волоче за собою, то зовсім увійде у світлицю, а вона за ним волочиться і чіпля його, як та сварлива жінка за п’яницею мужиком; упоперек же і не кажи її всунути у світлицю, бо кріпко довга була. Лізе то не хто, як Прокіп Ригорович Пістряк, сотенний конотопський писарь і щирий приятель пана сотника конотопського, Микити Уласовича Забрьохи, бо він без нього ні чарки горілки, ні ложки борщу до рота не піднесе; а вже на пораді, як Пістряк Ригорович сказав, так воно так і є, так і буде, і вже і до сто баб не ходи, так ніхто не переможе. – Що ж то він за хворостину пре у світлицю до пана сотника? – Але! лучче усього послухаймо, як і об чім вони собі будуть розмовляти, то тогді усе знатимемо. Та ще ж і те знайте, що пан Пістряк суть писарь: дванадцять год вчився у дяка у школі: у год вчистив граматку, два годи вчив часловець, пів чварта года сидів над псалтирем і з молитвами зовсім вивчив, та пів п’ята́ года вчився писати, а цілісінькій год вчився на щотах; а промеж тим, ходячи на крилас, поняв гласи, і єрмолойні догматики, і Сковородини херувимські, туди ж за дяком і піддячим окселентує і Павла чтениє, коли небагацько закладо́к, утне на всю церкву, голосно; а вже на річах так бойкий, що як розговориться розговориться, та усе не по́просту, усе з писання, так і наш отець Костянтин, даром що до синтаксису ходив, слуха його, слуха, та здвигне плечима, та й відійде від нього, кажучи: «Хто тебе, чоловіче, зна, що ти там говориш!» От такий то був у нас у Конотопі писарь, отсей Прокіп Ригорович Пістряк; так як стане він з паном сотником Забрьохою розмовляти, так ви тілки слухайте, а вже чи второпаєте що, не знаю, бо він у нас чоловік з ученою головою, говоре так, що і з десятьма простими головами не розжуєш.
Отже то, як пан сотник бачить, що пан писарь не влізе у його світлицю за тою довгою хворостиною, та й пита:
– Та що то ви, пане писарю, якого чорта до мене в світлицю прете́?
– Та се, добродію, лепорт об сотеннім народочисленії, в наличности предстоящих по мановенію вашому, та – бодай він сокрушився в прах і пепел! – невмістим єсть в чертог ваш. Подобаєт або стіну протяти, або стелю підняти, бо не влізу до вашої вельможности! – сказав Пістряк та й почав знова возитись з тою хворостиною.
– Що ж то за лепорт такий довгий? Хворостина ж йому, мабуть, замість хвоста чи що?
– Хворостина сія, хоча єсть і хворостина, но оная не суть уже хворостина, понеже убо суть на ній вмістилище душ козацьких прехваброї сотні Конотопської, за ненахожденієм писателнаго существа і трепетаниєм десниці і купно шуїці. – От так відсипав наш Пістряк.
– Та кажіте мені попросту, пане писарю! – О, вже мені те письмо остило та опоганіло, що нічого і не второпаю, що ви кажете говорите. Тут і без вас нудьга узяла, і печінки до серця так і чую як підступають, – сказав пан сотник та й схиливсь на́ руку, та трохи таки чи й не пустив слізочо́к пари другої.
– Горе мені, пане сотнику! – казав Пістряк, – мимошедшую седмицю глумляхся з молодицями по шиночкам здешної палестини і, вечеру сущу минувшаго дне, бих неподвижен, аки клада, і нім, аки риба морская. І се внезапная вість потрясе мою унутренную утробу, а паче і паче, єгда прочтох і уразуміх повеліниє милостивого началства збіратися у поход аж до Чернігова. Сиє, пане сотнику, пишуть, щадя душі наша, да не когда страх і трепет обуяєт нами і ми скорбні падем на ложі наша і уснем в смерть; і того ради скритность умислиша, аки би у Чернігов, а хто вість? Чи не далш іще. О горе, горе! – і паки реку: горе!
– О горе, горе, Ригорович!
– О горе, горе, Уласович!
Оттак то горьовали пан сотник з паном писарем, що прислано їм предписаниє ійти у Чернігов зо всею сотнею і зібратись зо всім прибором і узяти провйонту для себе і коней на дві неділі. От як горюють пан сотник у світлиці, а пан писарь за порогом, далі сей і вигадав – бо вже на вигадки завзятий був – та й каже:
– Соблаговоліте, пане сотнику, дати мені повеліниє о сокрушителном преломлениї сієї трикратно опоганівшої хворостини, я же нинє суть у ранзі лепорта, бо са́ми созерцаєте ясними, хоча і не вмитими вашими очесами, що неумістим єсмь з нею у чертог ваш.
Почухав голову пан Уласович, довго думав, далі й каже:
– Себто, по нашому, переломити хворостину; так ти бо кажеш, що се вже не хворостина, а лепорт об нашій сотні, так щоб часом не було на́труски від старших; бо і сам здоров знаєш, що пан полковий писарь щось до нас добірається і так і підгляда, щоб мокрим рядном на нас напасти.
– Не убоїмся, не устрашімся супостата зо усею його враждебною силою. Сего ради довлієт нам против нього бути мудрим і сіє посліднє реченное предписаниє неупустително сполнити і того для повели, велможний пане, да сокрушу сію палицу. – Так, покручувавши уси і очі у стелю утопиривши, казав пан Пістряк, а далі бачить, що пан Микита йому ні пари з уст, бо й досе ще не второпав, що той йому каже, – та й скрикнув: 
– Так ламати?
– Та ламай, пане писарю!
Хрусь! – Пан писарь і переломив хворостину. – Преломишася, – каже, – і се нині можу вміститися в чертог твій. – Та, сеє кажучи, і уліз у світлицю, і кланяється пану сотнику, і подає йому з двох рук по цурпалку, і каже:
– Подозволте, приньмите!
– Та що ти мені отсе, пане писарю, тикаєш у вічі; чи їх виштрикати хочеш, чи що? – питається його пан сотник, притулюючись до стіни; а, боячись, дума: чи не погнав Ригорович вп’ять химер, як було після перепою на великодних святах. – Що воно таке є? кажи мені попросту, без письма!
– Сиє суть, пане сотнику, замість списка нашої сотні, – каже писарь, – єгоже не возмогох списати за дрижанієм десниці моєя, від глумленія пиянственного з вищеіз’ясне́нними молодицями, і того ради узях хворостину і на ній назнамена́х коєгождо козака, і се суть вірноє число: у кожному десятці по десять козаків, а усіх такових десятків суть такожде десять; слідовательно уся сотня, як скло. Соблаговоліте, пане сотнику, щот їй учинить по сій хворостині і лицем к лицю самую єстественную сотню, зібравшуюся биля палестини Кузьмихи, кривої шинкарьки, очесами обозріти.
– Еге, пане писарю! – каже йому пан Уласович, – я б, пожалуй, соблаговолив, так ліків білш тридцяти не знаю. Лічи сам і роби як знаєш, ти на те писарь; а я усе опісля підпишу, бо я на те сотник, щоб не лічити, а тілки підписовати.
От і став пан Пістряк лічити: лічить лічить, а у п’ятому десятку одного козака не долічиться. 
– Що за притча? – аж скрикнув, – сощитах, і були усі, і се єдин не обрітається. Ізиду і паки учиню перепись, хто з оглашенных не дав мені і пред очі ваші стати, біжа і скрися. Не хто, як, уповательно, Ілько На́люшня».
От і пішов на двір до козаків лічити, а пан сотник зараз кинувся до карватки з дулівкою та, не віддихаючи, журби ради, та й висмоктав її до́чиста. Аж ось і пан Ригорович з своїми цурпалками лізе у двері, і веселенький, і швидче, щоб втішити пана сотника, і каже: 
– Не журітесь, добродію! Усе козацтво наше укупі, ні жоден не пошва́ндяв нікуди; ось де вони є. 
І принявсь лічити, – вп’ять у п’ятім десятку нема та й нема козака! 
Як затупотить Ригорович ногами, як ухвате себе за́ чуб, як почав коренити і батька, і матірь, і увесь род того пресучого сина козака, який ховається, поки він лепорт унесе у хату, до пана сотника. Як надворі ліче, так усі до єдиного, а у хаті ліче, то один, та усе у п’ятому десятку, так і щезне, неначе його злидень злиже! Вернувсь пан Пістряк до сотні, перелічив козаків, усі; вернувсь до пана сотника, лічить по хворостині, що кожного позарублював, катма одного, хтось утік. Вп’ять вернеться до сотні, щоб тому, хто ховається, голову побити, так бо усі якраз; а у світлиці по за́рубкам нема одного. Та разів десять таке йому було привидениє. Вже аж засапавсь сердешний, бігаючи з хати то в хату, то до сотні, то від сотні, що вже й пан Уласович убравсь і зовсім вирядивсь і вже шапку узяв, щоб ійти до сотні, так у пана писаря один козак усе утіка, і хто такий, не звісно, бо усі на зборі і один одного держить за пояс, щоб не утік ніхто, поки їх по хворостині перелічують.
– Та годі тобі, Ригоровичу, шастатись. Ходім та удвох зо мною перелічимо. Коли там усі, а на хворостині нема одного́, так кат його бери! нехай той і пропада, аби живі усі були. 
Так сказав пан сотник та й приглядається пилно на писаря, чи до діла то він сказав і що чи не гримне він на нього за нісенітницю, як воно й часто бува.
Довго слухав се Прокіп Ригорович і пальцем поводив, а далі як цмокне, як підскоче, як крикне: 
– От сяя річ до діла! Утробою сожалію, що таковоє мештаниє ізиде із глави моєя і уклонися у дебрі пустинния. Та вам, пане сотнику, довлієт і полковим суддею бути за таковоє неограниченное і мудроє рішениє, єгоже і аз не возиміх. – Ходімо же, батьку! Нині возвеселися утроба моя од цілости сотні, і, скончавше діло, урем’я і подкріплениє вчинити.
От і пішли. Агу! і наш пан сотник повеселішав трохи, що якось то ні думано ні гадано та придумав до ладу, та ще й так, що й сам Прокіп Ригорович Пістряк, конотопський сотенний писарь, та й той його за вигадку зроду вперше похваляє. А Ригорович ійде за сотником, та своє гада, та дума: се на біду вже ійде, коли пан сотник та буде розумніший мене; нащо ж йому і писарь, коли сам буде і видумувати, і підписувати; отсе тілки не видно, що сам буде й писати та, може, й на щота́х викидати. Та не дамся бо!.. Я йому хука усучу. 
Підійшли до са́мого шинку Кузьмишиного, аж тут і сотня стоїть, і, поскидаючи шапки, поклонились пану сотнику.
– Здорові були, діти! – Чи всі ви тут? – спитав їх пан сотник і, узявшись у боки, обглядав їх оком, неначе облічовав або розглядовав кожного у пику; а він – я ж кажу – білш тридцяти ліки не знав, а козака ні однісінького у тварь не знав і не тямив, хто з них Демко, хто Процько.
– Здоров, батьку! – торохнула йому громада. – Усі ми тутечка здесь до єдиного.
– А перелічи, писарю; чи не сховавсь який, – повелівав пан сотник, надувшись, як той сич.
От писарю Ригоровичу вп’ять біда. Усі козаки, і – як стулив хворостину докупи, так і по зарубкам усі.
– Та який же там чорт мандровав, як я увіходив до пана сотника? – крикнув Пістряк з серця та аж ногою тупнув.
– Та тривай лишень, Ригорович! – сказав йому, усміхаючись, пан Уласович. – Адже і козаки усі, і з хворостини ні жоден не втікав. Се ти як переломив хворостину, так вона якраз на козакові хруснула. От ти, держачи її на дві половини, тим одного і не долічувавсь.
А козацтво, сеє слухаючи, як підніме регіт: 
– Так таки, вельможний батьку, так! – знай кричать і кажуть: от такий, бачу, наш писарь! О! бодай його.
– А бодай ви показились і з козаками, і з хворостиною, і з ліками, і з началством, – кричав на всю вулицю Ригорович, а сам як не лопне з серця. Ухопив тую хворостину, поламав, потрощив її на шматочки та й кинув козакам у вічі, приговорюючи: – Цур вам, пек вам, осина́ вам; нехай вам стонадцять лихорадок і півтора стілки ж чирячо́к і болячо́к, коли знайшовсь уже розумніший ме́не. Нащо я вам? – Та й почав вп’ять з письма: – Ізийду у пустиню і уселюся у горах Араратских, у послідніх моря. Цур вам!
От пан сотник його і спинив і, узявши за руку, і каже:
– Годі ж, Ригоровичу, не сердься. Уряди годи довелося мені з тебе покепковати, а ти вже і сердишся. А тямиш, як мені підсунув лепорт, а я, нічого пак не вміючи писати, та на ньому сторч і підписав. А пан полковник і відписав, що, – каже, – конотопський сотнику, пане Микито, ти єси дурень! – Та я за те на тебе і не сердився, хоч ти і довго мені об тім до́кладки докладав і в вічі насміхався. Годі ж, годі! Ходімо обідати…
– Нехай вам сей та той із вашим обідом, окроме хліба святого. Бодай той подавивсь, хто таку мудрацію мені втяв!.. – Замотав руками наш Пістряк, усе сердячись, та й потяг, не оглядаючись, додому, та й бормоче сам собі: «Подавишся, як я тобі галушку піднесу… Підведу тебе під манастирь… Буде у Конотопі сотник, та не Забрьоха… кланятимуться і Пістряку».
– А нам же яка порада буде? – загули козаки, дивлячись, що усе їх началство чи переказилось, чи кат їх зна: писарь, мов після дурману, повіявсь собі додому; а пан сотник понурив голову та теж потяг до своєї хати. От вертають пана сотника і питаються, що їм робити і для чого їх зібрали?
– А лисий дідко вас зна! – крикнув на них Микита Уласович, лаячи і в батька, і в матір, – цур вам, відчепітесь від мене. Війтесь собі, куди хочете, хоч на шибеницю. Який я порадок дам, коли писарь сказився. У нього лепорт (се пан Уласович усяку бумагу узивав лепортом, не вміючи вимовити, чи там предписаниє, чи що бувало); нехай, – каже, – чи не проспиться; бо він часто химери гонить, так тогді і розтолкуємось, а тепер – ніколи. – Та й пішов тихою ступою додому.
На те дивлячись, і козацтво рушило: хто у шинок, хто у солому, після такої муштри спочивати; а інші мотнулись на вгороди дівчат полохати…

III

Смутний і невеселий сидів собі на лавці, та вже не в світлиці, а у великій хаті, конотопський пан сотник Микита Уласович Забрьоха, вернувшись після огляду козацької сотні. До того лиха, що йому учора Йосиповна Олена, панна хорунжівна, піднесла, мов тертої під ніс кабаки, печеного гарбузця, – що він після учорашнього дня ще не пив, не їв, а тут ще не виспався, – що треба йому збіратися с своєю сотнею у поход, аж у самісінький Чернігов, – та я ж кажу, після такої біди ще й нове лихо зіклалося йому, що розсердив свого сотенного пана писаря, Прокопа Ригоровича Пістряка, а розсердившись, вже він не буде ніякої поради давати, як началство пришле об чім лепорт чи як там його; тогді що чинити? – От з такою бідою як йому і не бути смутному і невеселому? – Еге! – Сидить собі, сердека, у великій хаті на лаві, кінці стола, голову понурив аж трохи чи не до колін! Сидить же він вже не час і не два… аж ось із кімнати і обізвалась до нього наньмичка:
– Чого бо ви, паниченьку, сумуєте і сидите мовчки? – Чи не пора вже лагодити обідати?
– Не хочу! – сказав Уласович, та й здихнув тяжко та важко, на всю хату, і підпер голову рукою.
От наньмичка, погодивши, і вийшла з кімнати та, дивлячись на нього веселенько, як тая ясочка, і каже:
– Або, може, ви вже пообідали, так, може, або ськатись хочете… абощо?..
– Не хочу! – один одвіт дає Уласович і не дивитьня на неї.
Посупившись, вернулась наньмичка у кімнату та й сіла у куток, ворчачи: «Отто вже, мабуть, був у попа та, мабути, там і обідав; бо вже ті попівни, хоч до кого так підіб’ються». – І усе, сидючи собі, знай коренила попівен.
А Микита Уласович знай собі сидить і дума про своє. Аж ось… рип!.. хтось увійшов у хату… Пан сотник зирк!.. аж то ввійшов не хто, як наш Ригорович. – Мабути, відсердився? – Ні, він не відсердився, а прийшов з хитрощами до пана Микити; ось слухайте, що тут буде… от, увійшовши, та мовчки і став биля дверей.
Не зрадувався ж і пан Уласович, як вздрів щирого свого приятеля, а пуще тим, що думав собі: от теперички вже він не сердиться і дасть мені пораду у моїй біді. Так Ригорович бо не туди гне: як став биля дверей та і став, і мовчить собі, і ні пари з уст не пустить.
– Що скажеш, Ригоровичу? – питав писаря пан сотник; а той йому одвіт дає, не сходячи з місця:
– А що повелите, пане сотнику?
– Та ну собі у болото з своїм сотниче́ством! Хиба́ не знаєш моєї натури? Перед козаками так я сотник, а ти писарь; а коли ми удвох у хаті, так ми собі брати. Сідай же, будемо обідати. – Так казав Уласович.
– Дякую! Я вже обідав. – Та й кивнув головою Ригорович, сеє кажучи.
– Отто вже й бреше! – каже сотник, – так сідай таки, я обідатиму, а ти пий дулівку; що за мудра, торішня, ще тілки на сім тижні почали, так там така, що і п’єш, і хочеться.
– Ізпих тресугубую чашу бідствій, – сказав, здихнувши, писарь, – і вже не могу вмістити боліє суєтливої дулівки, де не когда обрящеться во устах моїх яко пелинь.
– Та що бо ви, пане писарю, – став до нього сотник люб’язно́ говорити, – якого чорта і досе на мене адом дишете? За віщо і про віщо? і сам старий циган не розбере.
– Не ліпо єсть, пане сотнику, совокупляти фараоницкоє всевоїнство з нами, правовірними. Тут і без цигана можно возгребіє сотворити. Єгда поднесоша мені тресугубо треклятую пинхву, убо что єсмь після сього? – Аки конь і меск! – Тфу! – паче і обаче!
– Та яка ж там, пане писарю, пинхва? От тілки що ти не второпав тієї проклятої хворостини…
– Да погибнет она з шумом в пещі огнепалящей! А вам було, пане сотнику, дивлячись на моє глумлениє, мовчаниє учинити і не при громаді, аки лев рикающе, вознепщевати на м’я, но особ мене появше, повідати було мені істину, да не возсміються надо мною наші козаки і рекуть нині: писарь наш суть дурень; не вмів розібрати, що хврастина суть удобосокрушаємая. Адже я вам добре ще у світлиці повідав: п’ян бих і не ізтрезвихся єще во оноє урем’я; і аще руці мої дрожаша, аки древесно листвиє, то якова бисть глава зо всіми помишлениї? Бисть яко треволненноє море. Того для подобало було вам, пане сотнику, всп’ять зря, покрити прегрішения брата вашого, сиріч: устами ко уху повідати йому, а не во все козацькоє услишаниє.
– Отже, твоя правда, Ригоровичу, тепер я і сам бачу, що воно так є, – казав наш Уласович. А се було завсегда так: що що́ Пістряк не здума, що не скаже, то вже пан сотник мерщій і каже: так, так воно є. От як і тепер підтакнув і, дивлячись йому у вічі, побачив, що се Ригоровичу як по губам вареником з маслом, от і став сміліш з ним розговорювати і зашучовати, і каже: – Сідай же, приятелю; якого бо ти чорта там биля порога маячиш, як той цуцик на верьовці? – ійди ж, ійди; сідай биля мене; я буду обідати, а ти тягни дулівку. Пазько! А внеси лишень повну носатку дулівки! 
Вийшла Пазька з кімнати і, переходячи через велику хату, вже веселенько глянула на свого панича. А Прокіп Ригорович думав думав, далі став по хаті ходити і співа собі під ніс псальму: «Склонітеся, віки, со человіки»; а далі як бризне шапку об землю, як здихне, та й підійшов до пана Уласовича і, закручуючи уси, став йому казати:
– Єй, істинно, не лгу. І да пожрет меня общая матерь наша земля на соньмищі, аще збрешу хоч пів слова. Не довлієт ні єдиному началнику угобзения творити своїй десній руці, сиріч писарю; понеже і поєлику: усяк чоловік імать главу, глава імать розум, розум імать волю, а сія рекомая воля повеліваєт і десницею, і шуйцею, і усяким членом. Но сіє суть приклад і сицевоє розумініє: чоловік – Конотопська сотня; глава – пан сотник; розум во главі – аз мизерний писарь: аз імію волю, сиріч дарованіє написати бумагу, так що негли і сам полковий писарь утне подобную. Аще ли убо чоловік не повинуєтся главі, уне їй єсть; такожде і глава розуму, во оноє урем’я імать бити см’ятениє і содроганиє, тако і зді: аще сотня не імать повинутися пану сотнику, а сей вопреки імать творити мені хуждшему і, що паче усього, не прикривати його незнаний, но єще і глумитися? Оле! пощо я й на світі пребиваю? 
Та, наговоривши такого, сів на лавку і рукою підперся, та й журиться. А Микиті Уласовичу його і жалко стало, і каже йому:
– Коли правду, братіку, сказати, то я не второпав нічогісінько, що отсе ти мені розказовав; бо се, бач, з письма, а ти знаєш, що я його не втну і що воно мені зараз завадить, як хто з ним до мене підвьорнеться. Зділай же дружбу, не сердься на мене, та з серця не говори мені з письма, а кажи просто. Тут і так, не тобі кажучи, лихо та ще з лихом, а тут ще у поход ійти… Ось давай про се толковатись, що́ нам по тому лепорту робити…
– Чортзна що ви говорите, – загомонів писарь на пана сотника. – Чи подобаєт же от началства до подчиненности писати лепорт? Повеліниє. Несметноє множество разів казах вам, і се усе всує.
– Та усе ж то лепорт, не що білш. Я рад, що й лепорт витвердив, а другого, що ти кажеш, так я не вимовлю. Так кат їх бери з лепортами, а от давай товковатись, як у поход збіратись. Адже сотня уся, то й добре; ну, далш кажи, що́ робити?
– Гм! гм! – став кашляти Ригорович, як згадав, як він лічив сотню. От і став під нього підкопуватись, щоб пана сотника втопити, а самому… Ну, та не будемо поперед розказовати, а слухатимемо, як там було; отже він і каже: – Що повелить пан сотник, маю невпустительно сполняти.
– Та зділай милость, Ригоровичу; годі мені сього докладати! – казав пан сотник та й сіда за стіл, бо Пазька внесла обідати і повну носатку дулівки. – Сідай, – каже, – зо мною; а коли не хоч обідати, так тягни дулівку та об ділах мені не докучай.
От сотник мовчки обідає, а писарь сидів, сидів; мовчав, мовчав; далі за ложку, та у ту ж миску… та й почав – як він каже – сокрушати перш борщ гарячий з усякою мілко́ю рибкою, там пшоняну кашу до олії, далі захоложуваний борщ з линами, а там юшку з миньками та з пшеничними галушечка́ми, та печені карасі – та білш і нічого. Хоч наш Ригорович і обідав дома не менш того, що тепер їв і в пана сотника, так йому се нічого: він у дяка у школі вчився, так за голос, що було як на обідах підніме, так як той дзвоник, на усю вулицю чути, що аж у вухах лящить, так його пан дяк було по обідам і водить; то з ним привчивсь і наш Ригорович, і йому не страшно було хоч шість обідів обідати, так тим то і з Уласовичом, як побачив добру страву, та ще з свіжою рибою, так і принявсь молотити, неначе ще нічого зранку і не їв.
Як їв, їв добре, що аж за вухами лящало, далі схопив носатку та, не наливаючи у карватку, так з неї усю дулівку і вицідив. Далі, уставши з за стола, подяковав Богу і хазяїну, сів на лавці, викашлявсь, уси розгладив і каже:
– Добрия ради трапези і преотмінния дулівки предаю вішному забвению прискорбиє моє. Да не пом’янеться к тому треклятая хворостина, преломлениєм своїм похитившая було єдиного козака. Цур їй! Да пребудет вона тресугубо анахтема проклята і да згорить в пещі халдейской, а ще лучче, як в гиєнні огненній. Давай же діло говорити і діло творити. Да будет вам, пане добродію, відомо, що нам невозможно у поход виступати! 
О! і почав карлючки гнути.
– Йо! – аж скрикнув пан Уласович з радощів і підбіг до нього, щоб випитовати, і каже: – Як же се можно? А лепорт?..
– Але! ви таки усе своє! – каже Ригорович, – вам хоч кіл на голові теши, то в вас усе лепорт. Ну, дарма! – Хоч би вони як не розписовали, а нам не можно ійти; нам не суть удобно, нам ніколи!
– А чому ж нам ніколи? Зділай любовь, розжуй мені і сеє слово: чому нам ніколи?
– Гм, гм! – викашлявшись і подумавши, казав Ригорович, – яковая нам соприкосновенность до Чернігова і до самої полковой старшини, аще мир весь погибаєт?
– Як се то? – злякавшись, питав пан Микита. – Від чого мир погиба? – що ж се таке? я конотопський сотник, та й не знаю, що мир погиба? – Та кажи бо, будь ласков, від чого він погиба і чи не можемо його як небудь оборонити або підперти?
– Погибаєт! – здихнувши, каже Пістряк, – всім зрящим і дивующимся, ніктоже о помощі не радить. Зріте, пане сотнику Уласовичу, і ужасайтеся! Три седмици і пол дождь не спаде, і земля не одождися, і небо заключися; вся претворишася в прах і пепел, вся прозябения ізсохша, і єдиная пиль носиться у нашій вселенній і – о, горе мнє, грєшнику! – пиль сія водворяється в непорочнім доселє носі моєм і дійствуєть чиханиєм, подобно аки би от нюхновения нестерпимия і треокаянния – тфу! кабаки, от нея же чист бих і непорочен от утроби матере моєя до зді. – О горе!
– Так від чого тут миру погибати, – казав пан Забрьоха, – коли ти, пане писарю, чхаєш?..
– Але! чхаєш! – покрутивши головою, казав Ригорович, – чхнет і не тілки я, та хоч би й сам полковий писарь, та що то й казати: чхне і наш найяснійший і наівельможнійший пан гетьман, як оная зломерзкая кабака возгніздиться у носі єго ясневельможности; а її, окаянниї, подобиє суть сицевая пиль, вітром возметаємая. І аще не сотворим внезапного одожденія, усе ізсохнет і погибнет! зелиє і злак ізвяднет, і не будет хлібеннаго проізрастания, тогді і ми не точию возчихаєм, но і умрем от глада і жажди внезапною смертию. Розумно вам реку: подобаєт одождити бідствующую землю нашу!
– Отже, я тілки через десяте п’яте уторопав, що ти, пане писарю, мені говориш. Адже ти кажеш, що дощу в нас нема? Так що будемо робити? – Чи ми можемо сили небесні знати і можемо зробити, щоб дощі ійшли?
– Можемо, – закричав на усю хату наш Пістряк, а далі як стукне кулаком по столу і ще дужче крикнув: – І паки реку, можемо.
– А кажи, кажи, пане писарю, як? – Я і конотопський сотник, а щось і досе сього не знаю, – питав пан Забрьоха.
– Внимайте, пане сотнику! Та, будьте ласкови, Микито Уласович, уторопайте, що я вам казатиму, щоб мені по десять разів не товкти вам одного. Є на світі нечестивиї баби, чаятелно от племене ханаанського, по толкованию, каналского, іже вдашася Веельзевулу і його бісовському мудрованию, і імуть упраждениє у відьомстві, іже ночним уременем, нам возлежащим і сплящим, сії нечестивиї ісходють із домов своїх і, воздівше на ся білую сорочку, розпускають власи свої, яко вельблюжії; і, пришедше до сосідских і других жителей пребиваний, увходють у кравницю, просто рещи, хлів, і імають тамо крав, і доять і їх, і кротких овечат, і бистроногих кобилиць, і сук злаго собачого ісчадія – і что реку? воздояють дряпливих кішо́к, вредоносних мишей, разтлінних жаб… і усякоє диханиє ползущее і скачущее, імущеє млековмістимия устроєнія, доять їм токмо нечестивим ізвісним художеством; і собравши усі сії млека, дияволским обаяниєм претворяють оноє у чари і абиє проізводять усе по своєму намірению, яко то: викрадають ссущих младенців з утроб матерних і влагають ув ония або жабу, або мишу, або єще і щеня; поселяють вражду і роздор проміж супружнего пребивания; возбуждають любовноє преклонениє у юноші к діві і от ония к оному і прочеє зло неудоборекомоє; а паче усього, затворяють хляби небесниї і воспрещають дождеві орошати землю, да погибнет род чоловіческий. Чи понятно вам теперички, добродію, відкіль сія на́пасть постиже нашу палестину, яко не імами ні краплі дощу, даже і доднесь? – Нуте бо, не позіхайте та кажіть: чи уразуміли глаголаниє моє?
– Аякже? – Хоч і по…зі…хаю, а усе урозумів. Ти отсе мені розказував, що в нас чи дощу нема, чи що?
– Так, так. Но чрез кого сиє бисть?
– Чи через… жаб, чи… через кого… я щось не розслухав.
– Та яких там жаб? – Через відьом, через відьом, реку вам.
– Та цур їм, не споминай їх мені, пане писарю; хоч ще до вечера і далеко, а як налякаєш мене, то усю ніч буду жахатись і не спатиму; усе відьом буду боятися.
– Та нам не подобаєт їх устрашатися, а довлієт іскореняти до третього роду.
– Як же ти їх, Ригоровичу, скорениш? Ти за неї, а вона перекинеться клубком, кинеться тобі під ноги, зіб’є тебе та й щезне. Хиба́ ж не бува сього? – Чи мало старі люде такого розказують, так що, наслухавшись, цілу ніч дрижаки спати не дадуть.
– Не точию стариї люде, но і аз може вам поивідати про таковоє глумлениє. Єдиножди, вечеру сущу, парубоцтво яша м’я і поведоша на вечерниці; ідіже ядохом, гуляхом доволно, а пихом без міри, єлико можаху; і єще мені у твердости сущу, ійдох у своє містопребиваниє, і, не доходящу ми хижини старої Цимбалихи, внезапу под нозі мої вержеся нічтось; глава моя закружися, і аз шатахся і мотахся сімо і овамо, і, не могущу ми удержатися, падох аки клада і успох, і спах тамо недвижим, аки мертв, дондеже возсія утро. Сиє ж бисть не іноє, яко навождениє преокаянної відьми. Подобаєть убо їх добре привтюжити, да ізлиють дождь із своїх сокровенностей і да оросять землю.
– Як же нам, пане Ригоровичу, за них узятись, щоб вони вернули дощі і щоб нам не наробили опісля якої капости?
– Не устрашимся і не убоїмся! – сказав пан Пістряк. – Блаженния і вічния слави достойния пам’яти, пріснопоминаємий родитель ваш і отець, Улас Панасович, велеліпний пан сотник прехваброї Конотопської сотні, єгоже мудрому управлению уся вселенная дивовася, і да почиєт над ним земля пером, – той з сими бабами єгипетьскими, просто рещи, відьмами, управлявся благочестивомудренно. Довлієт і вам, добродію, по приміру оному невпустително сотворениє учинити.
– А що ж покійний панотець з ними робив? Кажи лишень; може, і я теж зумію зробити?
– Частопоминаємий отець ваш їх возхищаше і у річці топляше. Аще кая суть відьма, та не погрязнеть на дно річноє, аще і камень жерновний на виї єя причеплють; аще же непричасна єсть злу сему, абиє погрязнеть у воді. Повеліть, пане сотнику, чи топить їх!
– Та топить їх! Нащо ледащо жаловать? – рішив Уласович.
– Благо єсть, – каже писарь, – утру сущу, повелю уся устроїти, яко же обичай при такому казусі буваєт, і усе будеть благоліпно; а у Чернігов вже не підемо?
– Та ні, пане писарю, не підемо. Тілки… як би відкрутитись від них?
– Та відкрутимося, пане сотнику; і сего ради абиє немедлінно пошлемо́ гінця пішки, кривого Ілька Хверлущенка, да шкандибаєт до вишшого началства з лепортом, що нам не можно у поход ійти, занеже ми обаче погружаємо відьом у бездну нашого ставка, іже тщаться погубити увесь мир, сокривше дождь у сокровенностях своїх.
– Добре, добре, пане писарю; отсе ми дуже мудро придумали. Ідіть же та пишіть лепорт, а я щось, розговорюючи з вами, кріпко спати захотів. Мав було розказати і про свою біду, так не здужаю; так і куняю… – Так казав пан сотник, кріпко позіхаючи.
Ось Прокіп Ригорович пішов порядок давати, як завтра відьом топити, а Микита Уласович ліг спочивать та наперед троха чи й не ськавсь.
На руку ковінька нашому пану Пістряку. Зробив з паном сотником, що йому треба було і чого йому давно хотілось. Пошив у дурні, підвів, щоб не слухав предписания началства, не ійшов у Чернігов, може, від татар або від ляхів відбиватись; а поки кривий Хверлущенко з одною ногою дошкандиба і началство прочита лепорт, що пан конотопський сотник, замість діла, принявсь відьом топити, подума, що він то був нерозумний, а то вже й зовсім одурів, певно, його змінять, а сотником настановлять… вже ж нікого білш, як мене. – Так дума собі Ригорович; та, кахикнувши, як пан дяк, збіраючись читати полуношницю, дума… і ураговим бабам і молодицям, хто мені яку капость робив, або… теє то… не сотвориша послушания… знаю таківських… усім віддячу, позаполіскую їх добре! Спасибі, що мій дурень гне шию і лізе у біду, як віл у ярмо! – Тепер, Прокопе, тілки паняй. – Далі здихнув та сам собі аж голосно сказав: «Зіло для нашого братчика, хитрого та розумного писаря, любезноє діло єсть, єгда началствующий такий дурень, як наш пріснопоминаємий пан Забрьоха! – Не оскудіє і десниця, і шуїця, і восполняється кишеня і скриня. Не вменши, Боже, таківських!»

IV

Смутно і невесело було раз уранці у славному соте́нному містечкові Конотопі. Хоч до сход сонця, поки ще й місяць не гаразд сховавсь, і піднявсь було по усім вулицям гомін, бігання, крик, галас – та й стихло, і увесь народ щез, так що ні по хатам, ні по вулицям нема нікогісінько, мов у шинку на великдень перед вутренею. Тілки й чути, що корови – скілки є духу ревуть, затим що хазяйки не ійдуть їх доїти і не думають виганяти їх до череди; телята по хлівцям, чуючи, що їх матки ревуть, мекають і подають голос, ніби просячись, щоб і їх швидче випускали; овечки мекеке́кають; кози собі теж за ними, та тупотять, та бігають по за́городі, шукають, куди б то вискочити і за собою овечат повести; коні ржуть на усе село, аж луна по зорі ійде; по хлівцям гуси ґеґекають, качки кахкають, квочки кудкудакають – бо усякоє диханиє без чоловічої помощі стра́жда; а чуючи такий гвалт, собаки то брехали, а то вже стали вити; малі дитинята, такі, що ще не здужають ходити, лазють круг своєї запертої хати та, учепившись рученятами за присьпу, силкуючись, підніметься на ноженята та знайде на присьпі скіпочку, та, узявши у рот, і смокче замість кістки, та як стане у руках її поворочувати, не вдержиться та… плюсь! вп’ять на долівку, та й заплаче; а тут цуценя, ходячи близько, знаєш, і собі голодне, підійде та й облизує слізоньки і край носа, і в роті язиком вилиже, то тут дитина, не вміючи оборонитись від цуценяти, ще й дужче заголо́сить, думаючи, що хто небудь прибіжить його оборонити і обітерти… Так що ж бо! хати по усьому містечкові позапіровані; вози, плуги, борони, рала, де були звечера поналагожовані, так собі і стоять; воли, поївши свою соломку і бачачи, що ніхто їх не напова і не запряга, позринали і пішли собі по вулицям, і де не вздрять калачики або ромен і усякий бур’янець, то там і пасуться…
Биля дякової школи хоч би тобі один школяр! І пан Симеон, дожидаючи їх, ходить биля школи, лагодячись на похорони і споминаючи про кутию з медом, – та пилненько призирається на двір старого Кирика, що вчора вже і маслосвятиє над ним правили, так чи не куриться в нього з труби, що, може, вже і обід варють, коли вже він вмер; так ба! – і труба не куриться, і у дворі ніхто не шастається.
«Екхе, екхе! не́гли возстанеть од одра болізни?» – дума пан Симеон і розсужда, ходячи по надвір’ю, які то люде тепер тугі на здоров’я та довговічні стали; спом’яне про хальору, як то їм тогді було мудро жити, та здихне важко, увійде у хату та й стане різки в’язати на школярів, щоб над ким небудь серце своє зігнати…
По вгородам бур’янець і величенький, та ніхто ж то його і не дума полоти, хоч сапки і лежать биля нього; а промеж грядо́к з розсадою та буряками та прочою овощою добре справляються, хрюкаючи, свині з поросятами, і байдуже, щоб що небудь хазяйка́м зоставити; усе повиїдають і носом копають такі нові грядки, що лиха матері опісля них хазяйка і у два дня у лад доведе; а тепер нікому їх і вигнати, бо нема нікого… Та і що то: і у самих шинках пустісінько: шинкарь дріма собі на лаві, бо нікогісінько, не то щоб горілку пити, та й жінки з невістками нема; так тим то ніхто йому не боронить і дрімати; посудина в нього, як ще звечера попересполісковав та порозставляв, так вона і стоїть, і ніхто не навернеться у шинок і ногою…
Та чого ж се так у славному сотенному містечкові, у Конотопі, чого так стало тихо і смутно, що не чути ніякого ні від кого гласу? і ні на одній вулиці не зострінеш ні о́дного чоловіка, неначе – нехай Бог милує! – усі люде у усім містечкові повмирали, або – і то не лучче смерти – кримські татари похапали? Де се вони подівались, що повідбігали і хазяйства свого, і діточок манесеньких; та нехай би вже жінки, їм хоч цілий день, зібравшись у кучу, теревені правити, а що мужики їх та діти без обіда, так то їм і дарма… А то ж і ні одного чоловіка у селі нема, та що то: і такої дитини, що вже біга, і такої не зострінеш!.. Де ж то вони є?.. Еге! Аж ген ген усі зібралися круг ставка та й дивляться… А на віщо дивляться, так гай, гай! – Такого привидения навряд чи є хто у нашому селі самий старий, щоб тямив, яке теперичка буде в Конотопі… Та що ж там таке?
Посеред ставу убито чотири палі товстеньких, а угорі позв’язовано верьовками, та вп’ять якось-то хитро та мудро попереплутовано; та у кожній палі угорі дірка продовбана і туди верьовка просунута… А по ставку їздять люде у човнах; а вони не рибалки, бо в них на човнах не сеті і не в’ятері, а теж верьовки… А що на березі, – так там-то отто увесь народ із славного сотенного містечка Конотопа іще зібравсь, як і сонце не сходило, і місяць не гаразд зайшов… От там-то і матері, що покидали і хати, і маненьких діточок, і поросяток, і птицю, і корово́к, і по пе́чам не топили. От там-то і чоловіки, що покидали дома недужих жінок і скотину і позабували, що треба у поле їхати… усі, усі позбіралися дивитися, яка тут буде проява…
Та чимало ж їх тут і було? І по усьому берегу, і кругом по горбикам, от як зерна у мішок набрати, так їх там тісно було. А хлопці та підпарубочі, котрим із-за людей нічого не видко, так аж на верби позлазили і вкрили їх, мов ті галки…
А крик, а гомін від того народу, батечки! Неначе вода шумить, як у повідь греблю прірве; усі, усі разом говорють, і ніхто нікого не слуха, а вже ніхто, як наші жіночки-цокотухи! – От там-то і шинкарька з невістка́ми своїми, що без них тілки шинкареві і виспатись: говорють, щебечуть, розказують, хто вчора був в них у шинку, на скілки випив за гроші, на скілки хто набор узяв, хто що заставив, хто з ким і як полаявся, кого прийшла жінка та заняла з шинку, хто жінку у потилицю погнав і очіпок з неї збив, що волосом на всю вулицю засвітила; як дівчата, обманюючи, замість буцімто батькові, для себе купують горілку, та по вгородам нищечком з парубками п’ють, та, понапивавшися, перекидалися, та боролися, та… «Годі-бо! не усе розказуй!» – загомоніла шинкарька на невістку, так та й замовкла; а щось, мабуть, добре хотіла казати…
А там, з другого кінця, край верб, школярі, замість того щоб у школу ійти та кому з часловця, кому з псалтиря стихи твердити, а кому мно, тло складати, вони, зібравшись у купку, та сконпоновали віршу на свого дяка, та нищечком на шестий глас і виспівують. «Прийдіте, усі прихожани, подивітесь, наші всі дяки п’яні, а найбілш Симеон обаче, од горілки нічого не баче; і на криласі не вміє співати, і псалтиря забув читати, тілки і вміє школярам субітки давати. Днесь дячиха раз йому голову мила, а змивши, світло погасила…» – Як же вріже їх на сім слові пан Симеон різкою, що з дому приніс; та як пожене їх нею до школи, а сам, поганяючи їх, бо́житься, що за сюю прикладку, опріч субітки, що по закону подоба, буде їх шкварити, що в Бога день, цілий місяць…
А там, побиля млинка, от там що діється! – Гай, гай! Аж тридцять козаків, хто з пікою, хто з нагайкою, хто з добрим києм, хто з верьовкою, а хто з колякою, та усі ж то держуться міцно за верьовки, а тими верьовками зв’язано аж сім баб… А що то за баби, так я вам розкажу.
Перша – збудь-вік Пріська Чирячка, змолоду не раз сиділа у куні, позводила на той світ аж трьох мужиків і усю худобу попереводила на зілля, та корінці, та на усякі ліки, та й лічить людей чи від лихоманки, чи від гризі і від заушниць, бо вона змолоду давила зінське щеня; зніма остуду, переполох вилива, злизує від уроків, соняшниці заварює… і чого то вона не знала? і до неї з усіх місць, аж верстов за двадцять, наїзжали болящі; то іншому, кому жити, то й поможе; а кому вмерти, то зараз після її води і вмре, то Пріська і каже: «Не так він недужав, щоб йому животіти!» – Раз пан Пістряк та просив її, щоб дала йому любощів, щоб його усяка чи дівка, чи молодиця, на яку оком накине, щоб його полюбила; отже ж то випив тих любощів та й пішов на вечерниці, та тілки було що розходивсь… як же йому завадить! – так і додому не добіг. От з того часу і став на неї гонитель!
Друга була Химка Рябокобилиха, стар чоловік, замірала на своїм віку; і вже коли в кого що пропаде, то й не думай ійти до ворожки; вона самій умілій брехню задасть, а скаже на того, на кого хоче та на кого сердита. А їй як не вірити, коли вона, заміравши, бачила, яке на тім світі є мучениє і злодіякам, і табашникам, і брехунам, і мандрьохам; так, було, кого і до ратуші приведуть, піймавши на бакші з огірками або у коморі з салом, то коли Химка скаже, що не він вкрав, то, було, зараз і пустять та приньмаються за того, на кого Химка скаже, хоч його тогді і у селі не було. От так, було, сказала раз і на пана Пістряка – що то і старшини не минула! – що буцімто він у чоловіка бджоли підрізав. Воно йому так і минулося, звісно, як писарю, тілки вже він на неї з тії пори націлив.
Третя Явдоха Зубиха, стара, стара та престаренна! Але старі діди, що вже насилу ноги волочуть, та розказують, що ще як були вони підпарубочими, так вона вже і тогді така стара була, як і теперички; так що, коли б не збрехати, було їй літ п’ятдесят зроду. І кажуть про неї люде, що вона як удень, то і стара, а як сонце заходить, так вона і молодіє; а у саму глупу північ стане молоденькою дівчинкою, а там і стане ста́рітися і до сход сонця вп’ять стане така стара, як була учора. – Так вона як помолодіє, то й надіне білу сорочку і коси розпустить, як дівка, та й піде доїти по селу коров, овечат, кіз, кобил, собак, кішо́к, а по боло́там жаб, ящериць, гадюк… Уже пак така не здоїть, кого задума; хоч і ні за що і нічого нема, то вона таки о́зьме своє. Раз пан писарь Ригорович читав перед громадою якесь-то предписаниє від началства і хоч перед тим днів з п’ять кріпко курив, а тут складав добре і вже було по верхам узявсь, як ось і ійде Зубиха та й глянула на нього – і тілки і всього, що всміхнулась, – так що ж? – він зараз бумагу об землю, підтикався та й давай веґері скакати перед громадою. Сміху було такого, що не то що! Та з того часу і став пан Пістряк тілки хоч трошки погуля, то зараз і пожене химери. – Оттака-то була ся Явдоха.
Четверта Пазька Псючиха, не з так стара. Так та усе нишком, не хвалячись, чаклує. Тілки і бачуть її, що як усі полягають спати, а вона й вийде надвір, та й махне рукою. То куди махнула, туди і хмари пійдуть. А хто б то до неї не прийшов, щоб або поворожила, або дала яких ліків, або хоч що-небудь таке, так хоч що б їй поклону не приніс, нічого і не озьме, і каже: «Я нічого не знаю; ідіть собі геть!» – Ну-ну! – така-то й не зна!
П’ята була Домаха Карлючківна. Як ще змолоду дівовала, так така була хороша, що й розказати не можно. Зростом собі невеличка, хоч у яку хату ввійде, то головою стелі достане; суха та цибата; на голові волосся, як на кужелі вовна; а коли роззявить рот, так і лопата улізе; нісочок, як у рябця; а як дивиться з Конотопа очицями, так одним у Києв, а другим у Білагород, та й ті мов сметаною заліплені; а личком біленька, як чумацька сорочка, та ще к тому мов граблями уся тварь її подряпана. От з такою-то красою дівовала вона, дівовала; перш жадала поповичів, далі спустила на писарів з ратуші, забажала опісля вже і хлібороба, так ба! і личман не дивиться! Нічого робить! пов’язала сіду голову, перейшла жити у пустку, що на леваді, над болотом, та й стала чакловати та людям капости робити. Вже і не думай її ніхто заняти: ось тілки не поклонись їй звичайне́нько, або пхни не бачучи, або що-небудь, то зараз і залящить. – «Будеш мене, песький сину, тямити; тривай лишень!» – То так і є: або, ходючи, спіткнешся, або за обідом подавишся, або п’яний що-небудь загубиш, а вже не минеться так тобі, хоч – як там кажуть: не тепер, а в четвер, хоч через год, тілки вже не прійде тобі даром. Аж страшно білш про неї і розказовати. – Цур їй! ще щоб не приснилась…
Шоста була Векла, старого Штирі невістка. А сьома Устя Жолобиха; так нехай вже хто інший розказує, а мені ніколи: чогось конотопський народ загомонів і закопошивсь, і комусь розступаються і дають до ставка дорогу, так вже пак не до поросят, коли свиню смалють.

V

Смутний і невеселий, надувшись, як той індик перед індичка́ми, хваброї Конотопської сотні пан сотник, Микита Уласович Забрьоха, ійде до конотопського ставка. Хоч на ньому і черкеска синя з позакинуватими назад вильотами і татарським поясом підперезана, і ножик на ланцюжку за нього застромлений, і пика вмита, і борода виголена, і на голові шапка, та як йому були очі заспані і надуті, то й видно було, що він цілу ніч гуляв. Та й правда ж була: з журби цілісіньку ніч смоктав носатку, а Пазька, наньмичка його, знай доливала. Так після такої роботи, коли не виспишся, то й будеш довго чмелів слухати; я вже се знаю. Так куди ж йому не бути смутному і невеселому? – Хоч і підійшов до людей, що перед ним усі шапки познімали і поклоняються йому, а він ійде собі, надувшись, і ні на кого і не дивиться, тілки щоки роздува, щоб усі знали, що він тут-здесь є старший.
От підійшов до ставка, кинув оком сюди-туди та й крикнув грізно:
– А що?
– Совершениє уготовася, – відізвавсь до нього Конотопської сотні писарь, Прокіп Ригорович Пістряк, стоячи биля калавурних, що стерегли низку відьом, і придивляючись пилно, щоб котра з них, перекинувшись або сорокою, або свинею, та не дала б дьору; а як почув гомін свого началника, так зараз, знявши шапочку, і підійшов до нього, і поклонивсь йому низенько, і каже: – Вожделіннаго умоізступления, з дневним містопребиваниєм, вам, пане сотнику, утресугубляємо?
– Спасибі! – сказав голосно Уласович, не розчухавши, що йому наговорив пан Пістряк, теж не вмівший до ладу слова сказати, а так, що на ум збреде; – та при тім слові тілки трохи підняв шапку з голови та мерщій її і наплюснув вп’ять на голову, та й сказав пова́гом, усіх озираючи і ні на кого не дивлячись: «Здорові!» – А се вже звісно, і усюди так поводиться, що чим наш началник дурніший, тим він гордіший і знай дметься, мов шкураток на вогні.
– Здоров був, батьку, вельможний пане сотнику! – заклекотіла громада, загули чоловіки, залящало жіноцтво, запищала дітвора, та й поклонились йому низесенько…
От Ригорович і шепче пану Микитові на вухо.
– Сотворяйте ж ділоначинаниє, угобзіте у нашій палестині порядок…
– Цур дурня та масла грудка! – шепнув йому на відвіт пан Уласович, – як мені укобзити, чи як там, коли нічого і не второпаю, що се таке і є.
– Так не творіте ж мені возклонения ні у єдином ділі! – сказав писарь та й пішов до свого діла.
Еге! та хоч наш пан сотник Микита Уласович і не мав дев’ятої клепки, та ще таки стілки глузду стало, щоб розібрати, що коли – каже – не піп, то й не микайся в ризи. Зовсім не тямив діла, так і не вередував вже нічого, не так, як наш генеральний суддя, нехай царствує! Той, було, – і не думай його зопинити: – чи до діла, чи не до діла, знай, підписує, що по́падя. Писарь, було, зопиняє, так де! – «Не хочу, – каже, – щоб діло валялося; підпишу, от йому і кінець!» То, було, писарь, коли тілки побачить, що суддя у колегію ійде, зараз і хова усі бумажки, а то він їх усі зараз і попідчищує. Раз – о, сміху було! Я ще служив тогді у колегиї і вчивсь склади писати, бо був ще хлоп’я по дев’ятнадцятому году; писарчата узяли та й списали таку бумагу, щоб суддеві у ченці постригтись, а його жінку віддати заміж за пана обозного, що з нею, було, частенько у лісок за губами ходить. Ну; та й положили той лист перед суддею; тілки таки що ввійшов, сів, побачив той лист, потяг до себе, перехрестивсь та й каже: «Щоб не довго морити! Нехай мені дякують, що швидко діло рішив; а виноватий нехай жалкує на себе». – Та чирк! і підписав рукою властною. А хлопці – ких, ких, ких, ких! – Насилу писарь їх у потилицю попрогонював і, розтолковавши суддеві той лист, порвав його на шматки… Та дарма; будемо своє договорювати.
От пан Уласович стоїть собі, узявшись у боки, як той хверт, що у київський граматці, аж ось і підійшов до нього Хома Калиберда, стар чоловік; та, знявши шапку, поклонивсь йому разів з п’ять, а далі осміливсь і каже:
– Спасибі вам, пане Уласовичу, що кохаєтесь у старовині. Ще покійний ваш дідусь, пан Опанас, таки Забрьоха, нехай над ним земля пером! – і той не давав нас зобіждати. Хоч трохи було засуха ухвате, то він зараз за поганських відьом; та як трьох-чотирьох втопить, то де той і дощ о́зьметься! – І усе було гаразд! – Що то старовина! – Любезне діло!..
– Буде й новина непогана, – сказав повагом пан Забрьоха та й відступивсь від Калиберди, щоб той не дуже налазив на нього і щоб часом не позапанібра́тавсь з ним; та щоб швидче від нього відчепитись, гукнув на Ригоровича і каже: 
– А що?
А той, упоравшись зовсім, ійде до нього, і кахикає, і уси закручує – се вже така звістка, що з письма стане говорити – та й каже:
– Приспі урем’я совокуплениє сотворити і погрузити нечистоту во істочники водния. – Ануте, братіє! дерзайте!
Калавурне козацтво, як почули писа́рське повеліниє, зараз і відчепили з відьомської низки Веклу Штириху; ухопили її мерщій за руки і за ноги цупко, щоб не викрутилась, та, регочучи, і помчали до човнів… Вона кричить: пробі!, діточки біжать за нею та голосють, неначе вже вона і нежива; старий Штиря туди ж за ними шкандиба, та плаче, та лає і козаків, і сотника, а найпуще писаря… так ніхто їх і не вважа, а ще деякі з кучі кричать: «Держи-бо, Йосипе, дужче! бач, пручається…» А інший каже: «Попалась? А що? Се тобі не коров у північ доїти…» Та й багато дечого прикла́довали, аж поки її до чо́вна донесли, утере́били у човен і тут ще пущ держали. Як же довезли до паль, тут скрутили їй верьовками руки і ноги гарненько, та верьовки і попродівали у петлі, що на палях, та, підсунувши її верьовками угору, як плюснули разом у воду… так як каменюка, пішла на дно, аж тілки бульбашки забулькотіли!..
– Тягніть назад, тягніть!.. Не відьма вона, не відьма! – загула громада ув один голос, а хто молодший та ближче стояв, так аж кинулись поміч дати тим, що биля верьовок…
– Погружайте, погружайте паче і паче тресугубо окаянную дщерь хананейскую! – як віл, ревів Прокіп Ригорович і спиняв людей, щоб не витаскували назад Векли.
– Слухайте мене, – на усі заводи кричав Уласович. – Адже я сотник. Я повеліваю: тягніть назад! Адже не знирнула, так вона і не відьма.
– Не відьма, не відьма; не знирнула, не відьма; – тягніть назад! – кричав увесь народ, і вже писаря ніхто не послухав, і витягли Веклу зовсім мертву, відчепили від верьовок і, не кладовивши на землю, стали на руках відкачовати.
Поки сеє діялося, пан сотник, відпочивши опісля крику та турбації, підкликав до себе Ригоровича та й спитавсь:
– Скажи мені на милость: за що її повелів топити? Жінка ще не стара і багатого, і чесного роду; не чути було за нею ніякої примхи.
– Сужду по правоті і без усякого возклонения дівствую, – сказав Ригорович, – оная суть хоча іще і без старости жона, но імать пінязей до біса. Просих – і не дала; позичах – і не повірила; стражі предах – і не відкупалася, якоже другії-прочії. Сього ради розмислих ю погрузити і не ізторгнути оттолі, дондеже не дасть мені, чего і колико прошу. – Живуща, матері її дуля, тресугубо живуща. Зрю, що вже її відтрусили. Нехай благоденствуєть до якого часу. А воздайте сюди Устю Вече́риху! – гукнув Ригорович на калавурних.
Притаскали Устю, і те ж усе було, що й з Веклою, тілки Устя, як плюснули її у воду, так тут їй і амінь! Хоч і трусили, та і не відкачали, так і зосталась.
Питавсь пан сотник у писаря і про сю, так нищечком йому признавсь, що – каже – «желах совокупитися з її дщерію Одарією, дуже ліпообразною, і вона, тресугубо нечестивая, замість жалаємої дівиці, возклонила у кишеню мою тисящеклятий гарбуз і покри предняя і задняя моя срамотою, яко рубищем. Так се їй за оноє діло таковая пинхва…»
Аж ось і перемішав їм Талемін Ле́вурда, кланяючись низесенько, і просить:
– Будьте ласкови, пане сотнику Уласовичу, може б, сполоскали і мою жінку трохи, бо троха вона чи не відьмує…
– Давай її сюди! – неначе проспівав, так заговорив пан Забрьоха. – У нас не попадайсь, зараз провчимо, а найбілш тих, що добрих людей замість рушників та годують гарбузами. – Та здумав своє лихо, здихнув важко та голову понурив і стоїть.
А Прокіп Ригорович ще тілки почув, об чім Левурда став прохати, та так і затрусивсь, неначе циган на морозі; очі йому так і заблискали, пика почервоніла, губи задрижали, і ледве, ледве може слово промовити:
– А як ти… а за що… твою жінку потопляти?.. хиба́ ж вона волшебствує?
– А як же не волшебствує? – казав Талемін Левурда Уласовичу, – ось слухайте сюди, добродію! Разів з десяток таке мені привидениє було, що у саму глупу північ хтось і стука у вікно; стука, стука, аж поки моя Стеха, знаєте, жінка, прокинеться; прокинеться та й вийде з хати, а я й засну; та вже перед світом вернеться, то я й питаю, де ти, кажу, була! – То вона й каже: ходила до коров, та отсе змерзла, та й ляжу. А я кажу, лягай, а вона і ляже, та, каже, змерзла, а сама, як вогонь. Так се, бачите, добродію, вона не до коров уставала, а чакловати, певне, чакловати. А то на тій неділі, так я вже іменно бачив чорта живісінького, от як я вас, пане сотнику, бодай ви здорові були. Ось бачите як: поїхав я на ярмарок та мав там пробути три дні, та як мені завадило, так я у той же день і вернувсь пізно уночі. Стук-стук у хату, жінка не відчиня і з кимтось розмовля та регочеться, і світло є в них. Я як рвонув двері, так за́щіпка і відскочила, я й ввійшов, дивлюсь… аж в неї в гостях чорт, та от, як бачите, словнісінько як пан писарь Прокіп Ригорович, нехай здоров буде; така йому і пика, і одежа, і усе таке. Я до чорта, а він від мене, я за ним; а проклятий чортяка та у сіни; а сінешні двері засунув я таки, він бачить, що непереливки, та у трубу; я як злякаюсь, як вернусь у хату, та на піл, та що то й кожухом вкривсь, а сам дрижу з переляку, що бачив чорта і що моя жінка з ним дружить. От я вам і кажу: непевна моя жінка, зовсім непевна. Сполощіть її хоч трохи, може, тогді дощ піде.
– А що ж? – Так і сполоснути. Пане писарю! ану! – Так-то сказав пан сотник Ригоровичу, як же той крикне на нього, так що ну! – Чи ви обуяли? – закричав на нього. – Чи ви таки попросту одуріли? Вам не довліє ніякого рішения іспускати без потребности моєї, затим що треба усякоє діло угобзити і законноє присовокуплениє соєдинити. А ти, гаспидська Левурда! от що касательно тебе закон повеліва: оного неключимого Талимона Левурду, наважденієм своїм приведшего сожитиє своє, сиріч жінку, до дружелюбія з сатаною, дух свят при вас, пане Уласович! убо подобаєт забити сякому-такому сину нозі у кла́ду. Агов, хлопці! Пойміте його і водворіте у ратушу і присовокупіте нозі його до клади, бо сам сознаниє учинив, що видів і осязав живого чорта, убо він є калдун, чаклун; во утриє ізбию киями сього грішника.
Поки се Пістряк розказував, а сердешного Левурду вже й помчали до ратуші, а Ригорович повів оком та з якоюсь молодицею чорнявенькою ззирнувсь, усміхнувсь, покрутив ус та й гукнув на калавурних козаків: «А нуте, водворяйте у преісподнії води Домаху Карлючківну!» – І після Карлючківни тілки забулькотіло… А громада, бачачи, що вона не вирина, загомоніла: «Ні, вона не була відьма, не була!»
І Пріську Чирячку, і Химку Рябокобилиху, і Пазьку Псючиху топили, і котру втопили, а котру відволо́дали, що народ аж об поли руками б’є та дивується, що – каже – де ж тая відьма; от усіх топили, і усяка порина, а відьма не знаходиться. Микита Уласович вже й дрімати став, по його, так вже б пора і додому: чи будуть дощі ійти, чи ні, йому нужди мало; нестане свого хліба, йому принесуть; Конотоп не мале село, без сварки і лайки і без позивання не обійдеться. Усе знай позіха та погляда на свого Пістряка, що задумавсь та пальцем знай штрика́ то у ліб, то у ніс; думав-думав та й крикнув: «Давай останки во язицях. Водвори-ке сюди Явдоху Зубиху!»
Приперли й ту, відопхали човном до паль, підв’язали верьовками, підняли догори… плюсь! Як об дошку, так наша Явдоха об воду, і не порина, а як рибонька поверх води, так і лежить, і бовтається зв’язаними руками та ногами, вихиля черевом і попереком і приговорює: – Купочки купусі, купочки купоньки!
Увесь народ так і жахнувсь! – «От відьма, так-так!» – закричали усі; а Микита Уласович як позіхав та побачив сеє диво, та так йому рот роззявлений і зоставсь; а Прокіп Ригорович так аж танцює понад берегом та знай на трудящих кричить: «Возтягніте ще! – Верзіте во тьму водную!» – Так що ж бо? як не пащикує, а Явдосі нічого не зробить. Підтягнуть, гепнуть її скілки сили у воду… так не порина та й не порина, та ще й глузує над усіма, та усе знай товче: купочки купоньки.
– А вознесіть сімо камения і плинхводілания! – здумав пан Пістряк, і так і народилася цілісінька куча цегли і каменюк усяких, що хлопці, почувши приказ, зразу мотнулись і нанесли.
– Возложіте камения на нечестивую вию її, і на руці, і на нозі її і паки потопляйте її. – Так кумандував Ригорович, аж підскокуючи круг ставка, та з серця аж зубами скрегоче.
Нав’язали моторніші цілісіньку низку кам’янюк на верьовку і, підвізши на човнах, аж насилу три чоловіка підняли тую низку, та й накинули Явдосі Зубисі на шию і думають: от пірне! – А вона, урагова баба, і не дума; плава поверх води, та що ослобонили їй руку із верьовки, так вона нею полощеться та й жартує: «А що ж? Намистечко мені на шию почепили, а перснів і нема? Еге! бач, які добрі! ке́те і перснів на руки і замість черевичків чого на ноги».
– Сокрушайте тресугубо окаянную кощунку ханаанскую, дщерь халдейскую! – кричав як опечений Прокіп Ригорович та аж запінивсь як скажений, бачачи, що нічого відьмі не зробить і що вона над ним кепкує.
Нав’язали їй на руки і ноги каменюччя – боживсь той чоловік, що мені про се розказовав, а хто й казав, коли знаєте, Йохим Хвайда, що позаторік вмер, – так боживсь, що пудів двадцять нав’язали їй на шию, на руки і на ноги, та, відчепивши від верьовок, так її й пустили у воду… Так що ж бо будеш з сучою, пресучою бабою робити? Так і плава поверх води, і руками і ногами бовтається та знай приговорює: «Купочки-купусі!» – А далі урагова баба обізвалася і до писаря, та й почала його кликати: «А ходи, Прокіпочку, сюди! Нумо укупці купатись. Ходи-бо, не соромсь! Ось надіну на тебе намистечко і перснів тобі дам…» А Ригорович аж увесь чуб собі обірвав з серця, що й поганенька б то баба, та над ним глузує; далі кинувсь до Уласовича та й каже:
– Несумнително сия баба суть от баб єгипетських. Вона, єхидна прелютая, похитила дождевия каплі і скри у себе у чва́нці, або у іному місцеві. Повели, пане сотнику, возмутити її розанами, да претерпить до нестерпимости і да розпустить хляби водниї, і да ороситься земля.
– Не второпаю, пане писарю, що ви говорите; а я кажу вам, робіть, що знаєте, тілки швидче, бо вже обідня пора. Я б вже давно дав дьору, так хочеться дивитись на сюю кумедию, що на бабі цілісінькій віз камінья, а вона не тоне, а плава поверх води. – Робіть собі, що знаєте, а я буду на готове дивитись; я на те у Конотопі сотник.
Повелів Ригорович піймати у воді відьму Явдоху, так де! – Хлопці човнами її і не здоженуть, і верьовками накидають, так усе нічого; так прудко плава, як тая щука, тілки попереду і позаду хвиля устає, бо, звісно, як відьма плава, вже пак не по-нашому! – Плавала, плавала; шниряла, шниряла; та як бачить, що усіх їх потомила, так і піддала́сь…
Що ж то зрадовався народ, як злапали відьму Явдоху Зубиху! – Усі кричать, гомонять, біжать до неї, протів неї; усяк хоче тусана́ або запотилишника їй дати… та й є за що? – нехай не краде з неба хмар, не хова дощу у себе на миснику… Ось, як усі біжать круг неї то за нею, а її аж на руках несуть, боячись, щоб не вирвалась та не втекла, а вона й байдуже́! – Вона співа весілної пісеньки, як молода з дружками ходить. А наш Ригорович перед веде та аж біжить з радощів, що таки напав на відьму і що він її тепер скрутить і вимучить з неї, щоб віддала дощі назад, що покрала, та з радощів такі баляси точить, що не тілки хто, та й сам себе не розбере, що він і говорить. Далі закричав: 
– А дадіте сімо вербових і удвойте лозових, і возглуміте її, єлико сили вашої буде!
Де взялись і різки. Скрутили Зубиху Явдоху; тілки що класти її, вона як-то руку випручала та й повела нею кругом по народу; – отже ж слухайте, що з того буде: – От і положили її; по два парубка сіло на руки і на ноги, а два узяло здоровенні пучки різо́к та й почали чистити: дже-дже, дже-дже; аж заса́пались б’ючи; б’ють, б’ють, і вже цурпалки летять… А що ж Явдоха? – Лежачи під різками, казку каже: «Був собі чоловік Сажка, на ньому сіра сірмяжка, повстяна шапочка, на спині латочка, чи хороша моя казочка?»
– Та бийте окаянную ханаанку! – аж заревів Пістряк.
Хлопці деруть щомога, а Явдоха своє: «І ви кажете, та бийте окаянную ханаанку, і я кажу, та бийте окаянную ханаанку: був собі чоловік Сажка, на ньому сіра сірмяжка, повстяна шапочка, на спині латочка, чи хороша моя казочка?»
– Та деріть дужче! – крикнув що є мочі сам пан сотник конотопський, Микита Уласович Забрьоха, що вже його дуже брало за живіт і печінки під серце підступали, бо не обідав і досе.
Хлопці перемінились, узяли нові пучки і стали пороти, а Зубиха знай своє товче: «І ви кажете, та деріть дужче, і я кажу, та деріть дужче: був собі чоловік Сажка, на ньому сіра сірмяжка, повстяна шапочка, на спині латочка, чи хороша моя казочка?»
– Соплетіте розонацію з терния і удвойте їй поругания на лядвії! – скомандував пан Пістряк, довго думавши, що б то їй ще придумати.
Хлопці чешуть Явдоху терновими, а Явдоха своє товче: «І ви кажете, соплетіте розонацію з терния і удвойте поруганія на лядвії, і я кажу, соплетіте розонацію із тернія і удвойте поруганія на лядвії: був собі чоловік Сажка, на ньому сіра сірмяжка, повстяна шапочка, на спині латочка, чи хороша моя казочка?..»
Та й до вечера не переговориш усього, що там було! Вже не тілки Ригорович Пістряк, та й сам сотник Забрьоха почав сердитись, що нема кінця ділу: б’ють, б’ють бісовську бабу, скілки хлопців перемінилося, скілки різок перебрали, і вербових, і березових, і тернових, а їй і не позначилось нічого, неначе тілки що лягла і ні трішечки і не бита; а вона собі знай товче чоловіка Сажку…
Отже ж то як сеє діється, і гаспидську, католикову Явдоху б’ють, проліз скрізь народ, що так і обступили Явдоху, та й не надивуються, Демко Швандюра, стар чоловік і непевний. Подививсь, подививсь, помотав головою та й каже:
– А що се вам за іграшки далися? Чи то пану сотникові знать скучно стало, так ви його забавляєте, як малу дитину, що різками порете, неначе кого путнього, вербову колоду?
– Як колоду? – Що се він каже? – Де там колоду б’ють? – загула громада і, дивуючись, розпитує.
– Де колода? Не бачите? – Дивіться ж! – сказав Швандюра та й повів рукою по народу навпаки сонця… Так що ж? Удивлениє та й годі! – Тогді усі побачили, що лежить товста́ вербова колода, поперепутована верьовками, і сидять на ній чотири хлопця здоровенних, і держуть її якомога, щоб не пручалась, а чотири б’ють тую колоду зо всеї сили добрими різками, неначе кого путнього. А биля тієї колоди лежить сама по собі Явдоха Зубиха, і не зв’язана, і регочеться, дивлячись, як працюються люде замість її та над колодою. Так скажете, се і не удивлениє? Се вона, як її покладали парити, так вона рукою повела та й напустила на усіх, хто тут був, мару, а Демко з свіжими очима прийшов і бачив, що твориться, і як дещо знав і вмів протів чо́го що-небудь зробити, то він і відвів мару від людей. От тогді тілки побачили, що били не Явдоху, а вербову колоду.
– Ких, ких, ких, ких!.. – зареготався народ. Вже нащо пан писарь, що сердивсь кріпко, а тут і сам розреготавсь, як уздрів таку кумедию. І що ж будеш робити? Звісно, що протів на́силки нічого не зробиш, коли не вмієш, як її відвести. – Ну, посміявшись, принялись радитись, що́ з Явдохою робити? Той те, другий друге каже, а Демко Швандюра, той гаразд навчив:
– Таки, – каже, – нічого не думайте, а, положивши, дайте добру хлосту, поки верне дощі та роси, що, знаю, в неї на мисниках та на полиці. Та не бійтесь нічого. При мені не здужа навести. Коли ж і наведе, то я відведу. Хоч вона і відьма, та й ми, хоч не усе, а що-небудь таки знаємо. Нехай вона і прирожденна, а я тілки вчений, та дарма! Побачимо!
– Так возклоніть же її паки! – закричав Ригорович, – і сотворіть їй школярську сікуцію, яко же і нам во оноє урем’я субітки твориша… – Ще добре і не вимовив, а хлопці вже і мотнулись: розперезали, положили, січуть… і вже нашій Явдосі не до казки; вже і в неї у самої на спині… лато́к з сімдесят, як у чоловіка Сажки… мовчала, мовчала – хотіла відте́рпітись… так ще не родивсь той чоловік, щоб уте́рпів під різками! – далі як заскавучить, як заскиглить… а далі як стане кричати: 
– Не буду до суду, до віку!.. батечки, голубчики!.. пустіть, пустіть!.. верну й дощі, верну й роси… буду тобі, пане сотнику… і тобі, Ригоровичу… у великій пригоді… тілки пустіть…
– Годі, – повів Микита Уласович голосом поважно. А Пістряк знай своє: «Усугубляйте паче і паче!» – Хлопці не знають, кого й слухати: половина б’є, а друга жде.
– А бодай вас, пане сотнику! – так загарчав на нього пан Ригорович, – іще було уп’ятерить подобало за таковоє злодіяниє… Се вона́ мені зробила, що я після перепою химери погнав. От таке злодіяниє!..
– Але! злодіяниє! – казав пан Забрьоха. – Тобі б усе тілки злодіяниє і робити. Тут тілки трихи та мнихи, а вже обідати пора. Ще чи буде після такого парла дощ, чи ні, хто його зна, а що ми голодуємо, так се певно. А що нам суча баба з серця утнеть який бешкет, так і того треба боятися. Звели лишень покинути Явдоху, нехай відпочине після такої бані. Нехай тепер ханьки мне, ми ще доберемося до неї. Ходімо, Прокопе Ригоровичу, до мене. Пазька наварила мудрого борщу. А після обід не буду ськатись та розкажу тобі, який мені бешкет зробили позавчора у Безверхім хуторі. Ти ще сього не знаєш. – Сказавши сеє, потяг пан Уласович додому.
Прокіп Ригорович наш зоставсь і стоїть, мов обпечений. Узяли його думки та гадки, який-то там бешкет зробили пану сотнику у Безверхім хуторі? Думав, думав – а Явдоху за тим, знай, чешуть, аж цурпалки летять! – далі підняв палець догори і каже: 
– Догадавсь! е, е, е, е! – Сього мені і треба було! – А покиньте, хлопці, бідну бабу позанапрасно мучити. Пан сотник звелів було її парити до вечера, а я її помилую.
Підвели Явдоху і ледве, ледве живу поволокли її додому. Народ так заклекотів за нею, усе кричачи: «Відьма, відьма! Покрала з неба дощі!» – А Ригорович ійде собі та щось дума, далі і каже: «Такої мені і треба!.. Піддобрюсь до неї; вона поможе його втопити, а мені винирнути з писарсьтва та на панство…» Та й потяг до пана Микити Уласовича обідати.

VI

Смутна і невесела ходила по своїй хаті, проводивши когось від себе і зачинивши двері, конотопська відьма Явдоха Зубиха після прочуханки, що їй дали край ставка при усій громаді за чакловання. Хто ж то був у неї тогді, як усяк її цурався, бачивши, що вона є прирожденна відьма, що і у воді з каменюками не тоне, і дощі з неба краде, і мару на людей насила? Але! хто? не хто як наш Прокіп Ригорович Пістряк, конотопський пан писарь. Він-то, почувши від пана сотника Уласовича, що́ йому було у Безверхім хуторі від панночки Олени, він зараз узяв на думку, як би то йому свого сотника зовсім з’їсти. От від обід прийшов до Явдохи, приніс їй усяких гостинців і помиривсь з нею, що буцім се не сам він звелів її і топити, і парити, а що се сам пан сотник вигадав, і що буцімто хотів він її до вечера парити, а він вже взяв на свою голову; і став її пилно прохати, що як би того пана Микиту зовсім у дурні пошити. Що він отсе увечері прийде її прохати, щоб Явдоха так зробила, щоб Йосиповна його полюбила і за нього заміж пішла; а він як піддасться у чакловання, так тут його і начинити дурнем, щоб і соте́нства відцурався; а намість його та настановити сотником його, Пістряка, і обіщавсь, що тогді Явдосі своя воля буде чакловати, як і скілки хоче.
Хитра Явдоха неначе і піддалася. Подарунки забрала і обіцяла все зробити, чого Ригорович бажав, – і проводила його отсе з хати. Довго вона після нього ходила по хаті та щось думала; – вже б то їй і сісти хочеться, так не зможе притулитись… так-то щиро її повчили! Вона лежала і на печі, і на лаві; так не влежить довго, бо тілки і можно животом лежати, а горічерева або боком і не думай; так її усюди списали.
Ходить по хаті, ходить та й погляда на свої глечики, горщики, кухлики, де з усякого звіря і з усякої гадини є молоко, що вона з них понадоювала, перевертаючись до кожної матки усе різно, щоб не жахались і давались доїтися. А усі тії глечики, горщики, водянчики, кухлики стояли деяке на полиці, інше на миснику, було й на припічку, було й на самій печі; яке вже поставлене на сметану, а яке ще стояло під лавкою та край помийниці. Під полом лежали усякі трави і коріння: мнята, любисток, терлич, папороть, собаче мило, дурман, усякі реп’яхи, куряча сліпота та й багато дечого. На полу на подушка́х лежав кіт муруговатий та усатий, і тілки йому й діла, що їв та спав, та коли що було надума, то зараз до своєї хазяйки і озоветься: няв, няв! – а вона усміхнеться та й скаже: так-таки, котусю, так! – А коли вона що надума, то й питається його: чи так, котусю? – То він до неї: няв, няв! – Еге! і знали один одного, що говорють. Білш у неї не було ніякого хазяйства, та й нащо їй? Чого забажала, то уночі перекинулась: чи собакою, чи мишою, чи жабою, чи рибою, і чого їй треба, усього достала, і є у неї.
Так вона-то, сумуючи, ходила по своїй хаті і, поглядаючи на своє зібрання, казала собі на думці: «Є усяке; не піду до людей позичати». – Далі зирнула на двері, що – я ж кажу – тілки що зачинила, проводивши когось-то з хати, і каже: – Приводь тілки швидш проклятого сотника, я йому віддячу. Я б і тобі, Ригоровичу, хука́ усучила, та нехай лишень опісля; тепер ти мені прислуговуй, а як з’їм гаспидського Забрьоху, тогді приймусь і за тебе, сучий Пістряче! Хороше, що отсе ти мені розказав про Забрьоху та про Олену – ось я його оженю… достанеться і тобі, що мене так занапастили, що і сісти не можу, і згнущались надо мною, що при парубка́х порвали на мені і плахту, і сорочку, і пазуху розірвали, і очіпок збили, що я волосом освітила; та били мене… о, та й били ж мене! – ох, били ж мене, били, били, били! що ні сісти, ні лягти не можно; а усе оттой Швандюра, що зняв з них мару…
От так вона і довго сама собі розмовляла, аж поки у хаті зовсім стало темно, що хоч око виколи… Аж ось на вулиці загавкали собаки, вона й каже: «Ану, котусю, відкрий свої очиці і посвіти, чи не вони се ійдуть?» – Кіт як розплющиться, як гляне своїми очима, так так як жар засяли, а Явдоха і бачить, що ійде Микита Уласович Забрьоха, конотопський пан сотник, а за ним писарь його, Прокіп Ригорович пан Пістряк, і щось у руках, і під плечем щось несуть; от вона зараз шатнулась, достала каганець, піднесла до кота, тернула його протів шерсти, так іскри з нього і посипали, і вона засвітила каганець, поставила на стіл, а сама полізла під стіл чогось-то доставати.
Аж ось – рип! у двері; і ввішли пан сотник з писарем, шапки з паличка́ми постановили биля двері, а сами і стали озиратись, і пан Забрьоха і каже: 
– Світло горить, а її, бачу, і дома нема.
– Де то вже нема! – обізвалася Зубиха, лізучи з-під по́кутя і таскаючи превелике́нний горщок, ганчіркою зав’язаний, – ось де я була; отсеє доставала горщик з хмарами, що було заховала їх на тридевять рік, так отже пан конотопський сотник присилував мене повипускати хмари і дощі пустити.
– Та вже, тітусю, годі об сім, – поклонивсь пан Забрьоха і став гостинець доставати, – ось тобі хусточка, що мені попівна вишивала та подаровала, так отсе покланяюсь нею вам, та от ще аж цілісінька копа грошей, тілки, будь ласкава́, тітко, не сердься на мене і вибачай, що так з тобою прийшлося… Се так… теє-то… якось-то не хотячи…
– Як не хотячи? – аж запищала, крикнувши, Явдоха, – як не хотячи? – коли б тобі так хто пику списав… то ти б не те сказав… Не хочу твоїх подарунків; цур тобі, пек тобі, війся з ними; не мішай, ійду дощі випускати, а то вп’ять пеня буде, і завтра так мене знов випарють, що сьогодня не зможу сидіти, а завтра вже і не стоятиму. Пустіть мене, піду дощ випускати.
– Тіточко, матіночко! – аж в ноги впав сердешний Микита Уласович, та кістляві руки відьомські цілує, та просить: – Не буду вже тебе турбовати та й що мені за діло, що нема дощу? От так пак? Я тут є сотник, голодовати не буду; той прийде з хлібом, той з паляницею, той з буханцем, а інший і мішечок борошна привезе, аби б тілки позивались, то нам, старшині, і дощі не під час. Хоч би ти їх, тітусю, і повік держала у себе під по́кутем. От моїй біді поможи! – Нате лишень, пожалуйте, от пляшка дулівки, от півсотні тарані, ще свіжа була по весні; осьде ж і серпаночок… тілки зділайте милость, пособіть моїй біді, ось що я вам розкажу…
– Знаю, знаю про твою біду, якого тобі мудрого печеного гарбуза піднесла Йосиповна Олена, що з Безверхого хутора, і як ти після нього насилу на другий день очуняв? Знаю, знаю усе.
Аж і здивовавсь пан Забрьоха, що відкіля се, каже, вона усе зна, неначе тут була, та й став її пуще прохати, щоб вона вже не сердилась і заступилась за нього.
– А що я тобі робитиму? – пита Явдоха, – не ійде за тебе хорунжівна, так мені яке тут діло? – Не ійде, так ськай другої.
– Та де її у гаспида ськати! – здихнувши, каже Уласович, – одно те, що не придумаю, де другу ськати, а друге те, що далебі не хочу; бо смертелно улюбив Йосиповну Олену, так хоч би мені і суддівна або хоч і полковничівна, так я і не подивлюсь на них, бо улюбив Олену усім тілом і душею, і серцем, і усім животом, і бачу сам, що коли її не достану, то або утоплюсь, або удавлюсь, або світ за очима піду… Поможи, паньматіночко! – та беркиць їй у ноги, та аж плаче, та просить, щоб не дала йому не своєю смертю пропасти, та щоб як-небудь приворожила, щоб вона за нього захотіла ійти.
– Та як за тебе і ійти такій дівчині? – вп’ять каже Явдоха, – вона дівка-козирь, чи одежою, чи на виду собі, так зовсім дівка, а худоби і грошей до ката, а ти що? Куди ти годишся?
– Та дарма, тіточко, матінко, дарма! Нехай я і стидкий, і бридкий, і усякий; а ти таки так зроби, щоб вона мене полюбила та щоб за мене заміж пішла. Що копа́, то копа отсе на столі лежить, а то от сорок алтин, та ще…
– Ні, – каже Явдоха, та й відсунула від себе гроші, – мені сих кре́ймахів не треба, нащо вони мені? У мене усе є, і чого забажаю, усього достану; а коли так пилно просиш, то нехай вже і змилосердюсь над тобою, тілки зроби мені от що…
– Що звелиш, паньматусю, усе зроблю. Чи звелиш Конотоп спалити, так разом з чотирьох кінців і запалю; чи звелиш усю конотопську дітвору – що ви, відьми, не любите, – так за один день усіх до єдиного і потрощу…
– І то гаразд, та мені тепер от що треба. Озьми ти оттого сучого та пресучого сина Швандюру, що зняв мару з людей, що я було наслала, як мені сікуцію давали; так озьми його під арешт, буцім він або прокравсь, або тебе лаяв, або що хоч на нього набреши і зведи пеню, та оббери у нього всю худобу, – бо він собі заможненькій, – та щоб на тебе родичі його не гримали, так ти віддай теє усеє пану писарю Ригоровичу…
– Благоє діло і мудроє рішениє, пані Зубихо, єй! істинно! – так обізвавсь пан Пістряк, сидючи собі на лавці край вікна. 
А Явдоха й каже:
– Бо йому, сироті, нігде узяти, тілки що спадками живитись, а Швандюру озьми і вижени із села, щоб його і дух не пах. От коли се мені зробиш, то і я тобі…
Мурлу, няв, мурлу! – обізвавсь відьомський кіт, і Зубиха схаменулась та й каже:
– Е, ні, ще, ось слухай ще. Домашина ятрівка Хфенна Зозулиха, не можно мені биля її хати ійти, так і доклада мені про те полотно, що в неї з огорода пропало та якось-то опинилось у мене у скрині, так вона мене злодійкою узива і усякі до́кладки доклада; так чи не можно її, підрізавши, теж з села вигнати.
– Та для чого не можно? Тілки кажи, усе зроблю… – Так казав пан Уласович, повеселішавши, що вже відьма стала до нього добріша.
– Отсе усе коли зробиш, то і я…
Мурлу, мурлу! – замурликав вп’ять кіт, і Зубиха знов стала договорюватись і каже:
– Та ще от у чім пожаліюсь. Демко Сіроштан просвітку мені не дає; позавчора хваливсь, що мого кота вб’є; як його не берегтиму, а він таки вб’є. Так його-то, пане сотнику, провчи та провчи…
– Та провчу ж, провчу, тітусю, так що до нових віників буде тямити; тілки зроби і моє діло… – пилно пристаючи, прохав її пан Забрьоха, і чого б то він не обіщався їй зробити, аби б вона так починила, щоб хорунжівна за нього пішла.
– Ну, добре ж, синку, коли ж так, то й так. Буде за тобою бігати хорунжівна Олена і ночі не спати, як і ти за нею. Кицю, кицю, кицю, кицю!
Мурлу, няв, мурлу няв!
– Добре ж, – казала Явдоха, – а ійди, пане Уласович, зо мною з хати та й уступи з порога ліво́ю ногою на пісок, щоб твій слід обізначивсь на піску. – От і вивела його з хати і слід його зібрала у хусточку і зав’язала; а далі, вернувшись у хату, посадила на лаві край стола, а Ригоровичу звеліла каганцем світити, а сама, узявши пана Забрьоху за лівий ус, і стала волосся відділяти. Заколупне ногтем волос та й лічить: раз, два, три… та як відбере дев’ять волосів, та дев’ятий і рвоне зовсім… Пан сотник кричить, пан писарь регочеться, Явдоха Зубиха щось шепче та спльовує, а кіт мурниче на усю хату… От так-то у бідного Микити Уласовича відьма виривала дев’яте волосся з лівого уса і нарвала їх усіх аж восьмеро, достала шматок паперу і завернула туди теє волосся, а пан Забрьоха, повитиравши сльози, що так йому і текли від скубіння, став питати відьму, що коли, каже, вже зовсім поворожила, то вже я й піду?
– Іди, синку, здоров додому та лягай спати, та й жди від хорунжівни присилу, щоб слав за рушниками.
Пан Уласович, сеє почувши, та за шапку, та з хати, та не оглядаючись додому, щоб відьма не здумала ще де в нього виривати волоссів. Побіг, сердешний, не дождавсь і свого писаря, бо той зоставсь ще у відьми і щось довго з нею гомонів, і кіт з ними мурникав; а як виходив пан Пістряк з Явдошиної хати, так чути було, що казав: «…і се усе благонаміре́нно устроївши, гряду у свою палестину. Прощавайте!»
– Ідіть здорові! – сказала Явдоха, зачиняючи за ним двері у хату, та й одізвалась до кота: – Кицю, кицю, кицю, кицю!..
Мурлу, няв, мурррлу!..
Тут зараз узявши, зняла з голови очіпок, сіду як молоко косу розпустила, узяла білу сорочку та й наділа на себе, та ні пояса, ні плахти не підв’язала, так і стала по хаті ходити та шептати усяке колдовство, та у всякім углі тричі спльовувала; далі узяла жлукто та й положила його серед хати і стала знов щось по-відьомськи бормотати; далі узяла з кухлика якоїсь води та, усе бормочучи, побризкала тою водою і себе, і жлукто усередині… А кіт що є духу нявчить, а далі аж на ноги устав та потягнувсь і засвітив очима ще дужче, чим каганець у хаті палав… Тут Явдоха мерщій у жлукто і полізла… а як вилізла, так стала дівкою! Та й дівка ж немудра? І молода, і хороша, і чорнява, і ще, мабуть, красивіша від черніговської протопопівни!
От як переродилась наша відьма, узяла жаб’ячої сметанки та кобилячого сиру, голово́к від тарані і, поскладавши на тарілочку, поставила перед свого котуся і каже: «Коли, котусю, захочеш без мене їсти, так от тобі ласощів; не скучай без мене, поки я вернусь», – а сама, доставши аж п’ять дійничок, погасила каганець і пішла з хати доїти, кого їй треба було.
Тілки таки що другий півень крикнув, тут Явдоха що є духу ускочила в хату і впала мов нежива. А як віддихнула і устала… Так вп’ять стала старою бабою, як і була. Зараз кинулась до свого кота і розказує, мов чоловікові: 
– Котусю, киценьку! Чи не скучав же ти без мене? – Я трошки забарилась: поки пообдоїла усіх коров, овечок, а се ще мені треба було щучого молока на одно діло; кинулась до ставка, та поки вражу щуку зопинила, поки її замовила, щоб далася здоїти, аж і крикнув перший півень; та хоч він нам не страшний, та усе-таки треба було поспішати, щоб не заспівав другий; тогді б так на вулиці простяглась, як тепер тутечка…
А кіт знай хвостом помахує та усами поморгує, та що є духу нявчить; так-то рад був своїй хазяйці, що вернулась.
От вона йому постановила ще усякого молока і сметани і стала поратись та дещо мішати та варити на чакловання, аж ось і світ!.. а тут трохи погодя і прийшла до неї жінка, уся голова обв’язана, і ійде і оха, і прийшла оха, і сіла і усе оха.
– А відкіля ти, молодице? – пита її Явдоха.
– Та я здалека! – каже молодиця, охаючи. – Коли знаєте хутір, що на Сухій Балці, а зоветься Безверхий… ох!..
Явдоха моргонула на кота та й каже:
– Ні, не чула, і зроду не була, і не знаю, хто там і живе… Ти ж чого до мене прийшла?
– Та, не вам кажучи, прикинулась бешиха, та усю пику мені роздуло… ох!.. Так отсе мене люде нараяли, щоб до вас ійти… Зділайте милость, тітусю, робіть, що знаєте, тілки поможіть, щоб я сьогодня ще виспіла до панянки, нашої хорунжівни, Йосиповни Олени… – та, сеє кажучи, і положила на стіл буханець, п’ятірко яєць і шага грошей.
Зубиха зараз і кинулась, положила долі ніж і звеліла молодиці стати на ньому бо́сою ногою протів тієї щоки, де самий дужчий о́пух; – а сама достала у по́кришку жару і положила туди кусок страшної свічки, та ладану, та клаптик тієї хустки, на чім становлять паску під свячення, а молодицю закутала, закутала, щоб увесь дим нікуди білш не ійшов, тілки на неї, а сама знай шепче, та спльовує, та дме на жар, а кіт нявчить на всю хату. От курить та курить, як тут молодиця… Геп! і впала на долівку мов нежива. Зубиха її відволо́дала і посадила на лавку, та й каже:
– Не журися ж тепер; минеться, як на собаці присохне; се з очей; який-то чорнявий парубок та на тебе дививсь та завидовав…
– Так і є! Се ж наш панич? – казала молодиця. – Таки як мене не вздрить, так у вічі і загляда; а на тій неділі узяв та рукою погладив мене по щоці та й сказав: «Що за з чорта гарна молодичка!» – Я так і згоріла, та від того часу так мене і узяло…
Тут Явдоха і стала її розпитовати… об чім їй треба було… а далі і проводила з хати та й каже: «От тепер добре! – Тепер усе знаю, що мені треба…»

VII

Смутна і невесела сиділа на призьбі, биля своєї хати, панночка Йосиповна Олена, хорунжівна, на своєму Безверхому хуторі, що на Сухій Балці, а білими рученятами копирсала у голові братику свому, пану хорунженку. Він, сердешний, той день з панотцем, що заїзжав до нього, поховавши когось на другім хуторі, та за обідом, поївши добре вареників та карасів, у сметані жарених, та запивши сколо́тинами (бо се вже діялось після Пе́тра), витягли самотужки по носатці тернівки, а вишнівкою на дорогу запили; а підвечіркуючи, панич убрав аж п’ять мандрик та горщечок масляків, у масличку та у сметанці пряжених, що дуже їх любив, так його, хто його зна і від чого, і завадило: от він і приліг до сестриці на коліна, та як та йому ськала, а він і заснув. Тут прийшли з поля і корови, і овечата; от їх тут биля панночки і доють, і молоко у глечики зливають… а вона й байдуже! їй неначе ні до чого і діла нема! Забула дивитись і на дійво, забула братіку і у головці ськати, тілки у неї і на думці, що…
Тілки що хотів був розказати, об чім наша хорунжівна думала і чого була смутна і невесела, аж ось і прийшла до неї бабуся, така старенька, така старенька, що на превелику силу дибле, от підійшла до неї та й каже:
– Дай Боже вам, панночко, вечір добрий! Нехай вам Бог помага!
Аж здригнула Йосиповна, що й не бачила, відкіля вона і узялась, і як перед нею стала; а далі, трохи схаменувшись, і каже:
– Здорова, бабусю! а відкіля тебе Бог приніс?
– Та я так собі… Я і здалеку і не здалеку, я і тутешня, я й зовсім не відсіль; я і нічого не знаю і усе знаю; і хто і по чому журиться, я і знаю і не знаю; і що подіяти, і вмію і не вмію…
– Ох, бабусю, та ти не про́ста? – питається Олена.
– Та простісінька, бач! Не вашого панського роду, а проста собі стара баба, не знаю нічиєї журби, не знаю, хто, сидячи на призьбі, журиться об Дем’янові, що пішов у поход з козаками; я таки і того не знаю, хто биля колодязя усю ніченьку з ним просиділа і на прощання зняла з руки срібний перстень і віддала з хусточкою, що сама усякими шовками вишивала…
– Ох мені лихо, бабусю! Та ти усе знаєш?.. Не гомони, будь ласкова, братік прокинеться, та почує, та мені сміятиметься… Нехай після вечері я тебе покличу, то ти в мене ночуватимеш, та й поговоримо з тобою!
– Під повн місяць; тепер-то і робити, що треба. Нехай братік ійде до себе у хату, збуди його; а я тобі скажу, що треба робити та ділом спішити. Я знарошне до тебе сьогодня після вечерні з Києва пішла…
– Як се можно? З самісінького Києва? Після вечерні? Та сьому не можно статись? – пита Олена, дивуючись. – Як-таки можно від Києва так скоро дійти? І близенький світ?
– Пожалуй, дійти не можно, так ми-то знаємо, як воно робиться. Збуди лишень братіка швидч, нехай ійде до свого діла, мені треба швидч поспішати.
– Та братіку щось завадило, троха́ не з очей. І був здоровий, та як глянула на нього отта чорнява молодиця, що коло корови ходить, та глянула, та й усміхнулась, я сама бачила, та після того так його за живіт і узяло, чи соняшниці, нехай Бог боронить! чи що?
– Се все очі, усе очі наробили; та не журись, я відведу. Ось збуди братіка, а я навчу молодицю, що йому треба робити. Від неї сталося, вона нехай і зніма.
Олена стала братіка будити, що хріп на весь двір, а бабуся підійшла до молодиці… а та зразу і крикнула: 
– Ох, тітусю! І ви до нас прийшли?..
– Але! не кричи лишень, – каже бабуся, – а от що зроби: озьми… шупу-шупу-шупу… – Нічого не можно було розслухати, що їй там бабуся шептала, тілки опісля молодиця і каже:
– Та добре, добре; забавте тілки панночку.
– А вже, – каже бабуся, – се вже моє діло. Ходи ж сюди за мною. – Та й привела молодицю до панночки, та й каже: – Ось я навчила молодицю, як з панича соняшниці зняти; ійди ж, паниченьку, швидч з нею, вона зробить тобі, що я звеліла; та швидч робіть, а то тебе так розбере, що й на стіну полізеш.
– Ох, лишечко! – казала, злякавшись, хорунжівна. – Іди ж, братіку, ійди швидче. Роби йому, Мотре, як бабуся казала. Та роби гаразд, не спішачи…
От пан хорунженко пішов з молодицею у хату, а бабуся плюсь! биля панночки сіла та й каже:
– Тужиш, моя зозуленько, за своїм сизим голубоньком, та ба! Нема його тутечка; пішов далеко, далеко, аж до Чернігова…
– Та почо́му ти, бабусе, усе знаєш? – Хто се тобі розказував, що я там… чи журюся, чи… що там таке… я й не знаю! – питала, соромлячись, Йосиповна.
– Вже то я не знаю! – каже бабуся. – Нащо ж нам і зорі, коли нам на них не дивитись? Гляну звечера, гляну і опівночі, подивлюсь і перед світом та й знаю, де що діється.
– Коли ж ти знаєш усюди, де що діваться, то скажи мені, бабусю, що робить тепер… – сказала Олена та й почервоніла, як карма́зин, і язик став мов повстяний.
А бабуся перехопила та й каже:
– Дем’ян?
– Е-ге-ге-ге!
– Судденко Халявський, Омелянович?
– Атож!
– Ось слухай, доню, що він робить: отсе був з козаками на муштрі перед паном полковником та, втомившись, прийшов додому, роздягсь, розпереза́всь та й ліг, сумуючи об тобі, та й журиться, що, дума, не швидко тебе побачить.
– І кажуть-таки, що не швидко їх спустять!
– Не журись; може, ти його і сього вечера побачиш…
– Де то вже, бабусю, мені його побачити, та ще і сього вечера. Він не птиця, щоб йому до мене прилетіти!
– Хоч і не птиця, а прилетить і уро́диться оттут перед тобою, як отсе я. – Чи хоч, щоб прилетів?
– Де то вже, моя голубочко, не хочу! Аж жижки трусяться, щоб хоч би його побачити… Зділай милость, нехай прилетить до мене… та чи не буде йому якої від того надсади?
– Таки аж нічогісінько; він на те козак..
– Приклич же його, паньматочко, хоч на часиночку, хоч на годиночку; хоч би я на нього подивилася! Що знаєш, те і роби, а я нічого не пожалкую. Усе тут моє, дам тобі усього, чого забажаєш…
– Добре ж, доню, добре. Ходім своє робити.
От і ввішли у велику хату, позащіпали і двері і вікна, а вже і сонечко стало заходити; панночка затопила в печі, сама сходила по воду, а ійшла по воду, як бабуся її навчила: не прямо до криниці, а вулицями обходила навпаки сонця; прийшла до криниці, набрала відро води та й вилила на сход сонця; друге набрала і вилила на за́ход сонця, а третє набравши, що є духу, не оглядаючись, і вп’ять не прямо, а вулицею за сонцем. От як принесла та й настановила кашник з водою; а бабуся достала з-за пазухи зілья: любистку, материнки, чорнобривцю, цвіту папороті, терличу та усього по пучечці всипала, в кашник, та й пристановила до вогню; а сама узяла муки пшенишної, замісила водою, та й виняла з калитки у папірці кошечого мозку, відколупала палцем, та й положила у те тісто; далі достала у себе з хустки, що був зав’язаний слід пана Забрьохи та й розділила пополам і одну часточку всипала у те ж таки тісто, замісила і скачала коржик, посадила в піч пектись, і усе з приговорками та спльовуванням, а хорунжівні звеліла сидіти на полу, підібравши ноги під себе, не жахатись і, що вздрить, не боятись нічого, і усе думати про свого милода́на.
От як коржик спікся, вона й дала його з’їсти Олені за три рази, запиваючи з водянчика водою, що нашептала бабуся; а за тим і горщок з зіллям став закипати. Бабуся, гукнувши на Йосиповну, щоб нічого не жахалась, узяла другу частку сліду Уласовичевого та й всипала у кип’ячий горщик і стала мішати, а сама аж у піч мов улізла, та що є духу і кричить: «Терлич, терлич! десятьох приклич, а з десятьох дев’ятьох, а з дев’ятьох восьмирьох, а з восьмирьох семирьох, а з семирьох шестирьох, а з шестирьох п’ятирьох, а з п’ятирьох чотирьох, а з чотирьох трьох, а з трьох двох, а з двох одного, та доброго». – Та й примовила нищечком, щоб хорунжівна не чула: «Пана сотника конотопського Забрьоху, Уласовича Микиту; а хто жде та дожида, так нехай собі дріма». Та й дмухнула на Олену, а та ні з сього ні з того і стала собі дрімати.
Вп’ять вража баба стала горщик мішати і вп’ять кричить у комин тії ж речі: «Терлич, терлич! Десятьох приклич…» та й звела на одного, усе-таки пана Уласовича, далі й примовила нищечком: «А хто сидить та ждеть, той нехай собі заснеть». Та вп’ять дмухнула на хорунжівну, а вона, сердешна, так і заснула…
Стала бабуся утретє мішати зілья і вже що є духу у трубу кричить на терлич; і як довела до одного, так аж запищала від натуги, кричачи зо всеї сили та зовучи пана Уласовича, а на хорунжівну дмухнула і говорить: «А хто спить та сопе, так нехай і захропе». А від сього панна Йосиповна бебех у подушки та й захропла на всю хату… А тут щось із сіней у хатні двері геп! та й стогне, і щось мурниче, і охка… побачим опісля, що то там було…

VIII

Смутний і невеселий стояв, руки зложивши, хваброї Конотопської сотні пан сотник, Уласович Микита Забрьоха, у славному сотенному містечку Конотопі, на вулиці, биля шинку, де усегда збіралася сотня чи на муштру, чи на переліку, що чи не втік которий козак часом бува. Стоїть він, сердека, руки зложивши, голову понуривши, мов віл перед ярмом; а козаки начисто, уся сотня, як скло, перед ним стіною стоїть, шапки поскладавши на присьпі у шинку, щоб як буде яка муштра, так щоб не поспадали з голов, а дітвора, що тут так і біга круг козацтва, щоб не підібрали та не запроторили куди геть. Так отто стоять козаки і ждуть, що з ними будуть робити і який приказ буде, та промеж себе дещо і базікають, мов вода на лотоках шумить, аж луна ійде; та доставши з халяв, хто ріжок з кабакою, та нюхають, та чхають; а хто люльку, та тут, її розпаливши, і смокче.
Пан Забрьоха сього нічого не вважа, і не бачить, і не чує, що край його діється, йому здається, що він і досе слуха, що читав йому пан писарь Конотопської сотні, Прокіп Ригорович Пістряк. А сей давно вже прочитав, що треба, та, зложивши бомагу, кладе у кишеню… Аж ось пан Уласович здихнув тяжко та важко, мов ковальскій міх, та й пита писаря:
– Зділай милость, приятелю, Ригоровичу! розкажи мені словами, що ти там у лепорті читав? Ти знаєш, що я нічого письменного не розжую, хоч і у школі вчився і вірую почав було вчити, та на же за ни як затявсь, та й покинув письмо. Так ти мені не читай, а розкажи, що отсе за лепорт приніс козак з Чернігова? Адже ми послали лепорт, що у поход не підемо, хоч нехай кіл на голові тешуть; нам ніколи, друге діло зайшло; так чого ще вони пащикують?
– Уся спирра черніговська безумію удадеся! – став казати, прокашлявшись, пан Пістряк, – возписують предписаниє і лають вас, пане сотнику, і мене – гм, гм! – возсозивають – прощайте у сім слові – дурнями, занеже ми возгнущалися їх повеліваниєм ї не направихом стопи наша до Чернігова.
– Догадавсь, хоч через десяте-п’яте уторопав, що ти, пане писарю, говориш; так себто нам усе-таки збіратись до Чернігова?
– Не іначе, як обаче! – сказав Ригорович, моргонувши усом.
– Так трясця ж їх матері! От їм дуля під ніс! – Та, зложивши дулі, і став крутити. Крутив-крутив, та на Чернігов і посила, та усе прицмокує. А далі як крикне: – Не піду; я їм послав через кривого лепорт, що нам ніколи.
А пан Пістряк і каже:
– Та наш кривий іще не сотворив дошкандибания і до половини путі. Не возмущайтесь, пане сотнику; ми не ізидемо, дондеже не получимо отвітствова́ния на наше сомнителство.
– Так-таки, Ригоровичу, не підемо. Бач, як я мудро сконпоновав? Не підемо та й не підемо. – Ну, хлопці! Сонечко заходить, розходьтесь вечеряти, а завтра чим світ з косами косити мені. А ходім, пане писарю, до мене вечеряти; Пазька наліпила мудрих вареників та спрягла яєшню… Ой, лишечко! ой, ратуйте! ой, біда! – став пан Уласович не своїм голосом пробі кричати та за боки хвататись… Пан Пістряк і козацтво кинулось до нього, що що йому там сталось? Аж він… Шелесть… піднявсь догори і полетів, як птиця, усе-таки кричачи, що є голосу…
Що ж то ужахнулися усі люде у славному сотенному містечкові Конотопі, як побачили, що їх прехваброї сотні пан сотник, Микита Уласович Забрьоха, та піднявсь під самісінькі небеса і без крил, та летить як тая птиця! І жінки, і мужики, і мала дітвора, та що то, і старі повиползали з хат дивитись на таку прояву, і усі ж то позадирали голови і дивляться, як пан Забрьоха, мов птах який заморський, летить попід небесами: руками бо́вта, мов крилами, черкеска йому роздувається, ногами дрига́, шаровари напужились, сам употів, ніби у гарячій бані, і летить, і кричить, і де за́здрить на землі чоловіка, то скілки є голосу пити просить. Сеє бачачи, старі люде плюють, жахаються; жінки голосять з переляку, а малим дітям не одному довелося переполох виливати. А то ж і не страшно?..
Прокіп Ригорович, бачачи такеє диво, задравши став догори голову, рот роззявив, аж горлянку видно, очі вилупив та руками знай розмахує, щоб то піньмати та вдержати пана сотника, що полетів, як гусак. Та й козацтво усе, таки усе до одного, дивовалися на сюю комедию… Та як і не дивоватись, бачачи, що чоловік о своїм умі ні з того ні з сього полетів, як птах, І коли б се опівночі, як усяка нечисть товчеться, а то ще й сонечко тілки-тілки що зайшло…
Стара Льозниха ледве від старости та від недуги вийшла на вдвір’я і, дивлячись на козаків, як вони збірались, як промеж себе жартовали, як лагодились муштру викидати, здихнула та й каже: «Слава тобі Господи, що я не козак! – Не здужаю і через хату перейти, а то б треба бігати, та боротись, та муштроватись! Не хочу, не хочу козаком бути!» – та й задивилась на них, а далі… зирк! – Летить понад нею щось таке страшне… розглядівши, потюпала до козаків і стала їм розказовати, щоб вже не дожидали пана сотника, бо вже він у вирі[й] полетів. «Я, – каже, – сама бачила: летить, мов ворона, тілки що не крака, а знай пити просить…»
Пан писарь і козаки – нічого робить – порозіходились і порозказовали, хто не бачив, як конотопський пан сотник, Микита Уласович Забрьоха, полетів, мов ворона… І усі ж то, хто про се не почує, здвигне плечима та й дивується і каже: «Жди ж добра, коли і началство наше обвідмилось!» – А Прокіп Ригорович зна, де раки зімують! – Він хоч і перелякавсь, та не забув ні про вареники, ні про яєшню, ні про Пазьку, гульк до неї на вечерю… та про пана сотника вже і не згадовали.
А наш пан сотник летів, сердешний, летів від самого Конотопу і не зна, де він опиниться і що з ним буде, аж – гульк! Хутір, і він чує, що став спускатись усе нижче, нижче… Розглядається, придивляється, аж се хутір Безверхий, що на Сухій Балці… от летить та летить понад хатами та в хорунжевнін двір, де вже він раз був… от як улетів у двір, та до хорунжевниної хати, та у сіни, та прямісінько у хатні двері, що зачинени і із середини защепнути були… Геп! мов довбнею, та тут і простягнувсь, як колода, і не дише, і не ворушиться…
Отсе-то гепнуло у хатні двері, де чакловала над хорунжівною конотопська відьма, Явдоха Зубиха.
От Явдоха зараз і обізвалась до нього:
– Не стогни дуже і не охай, щоб хто не почув, та ійди швидч у хату.
Відщепнула йому двері, кличе його, кличе; аж нема гласу, ні послушания, лежить наш пан сотник, мов одубів! – Нічого Явдосі робити, поволокла його самотужки у хату, і як переволокла на друге місце, він і застогнав, і очима луп! і не пізнає́, де він се опинивсь? – Розглядаючи усюди, пізнав Зубиху, зараз, стогнучи, і почав коренити батька і матір її, що зробила над ним таку капость. А Явдоха тілки знай своє товче:
– Не знаєш свого щастя! – Та не кричи-бо, розбудиш усю двірню. – Що ж будеш діяти: злякавсь, злякавсь; нігде дітись. Ніколи тепер тобі переполох виливати. На, лишень понюхай сього.
Та й піднесла йому під ніс тертого хріну. Він як нюхнув, та й чхнув аж тричі, а далі став просити пити. Явдоха узяла води, пошептала над нею, збризнула його тою водою, далі злизала язиком хрест-нахрест через вид, щоб з очей чого не сталось, та й дала йому тії води напитись. Він за один ковток чималий водянчик так і висушив та й каже:
– Дай, тітусю, ще.
– Але! – каже Зубиха. – Я тебе не пити сюди прикликала. Покинь трихи та мнихи та приньмайсь за діло. Бач, яка краля лежить!
Пан Забрьоха озирнув очима, аж і вздрів, що на полу спить панна Олена… та так і задрижав, мов опарений. Та й справди ж бо краля була! То хороша була, а то, як розіспалась та і розчервонілась, що твій кармазин або рожа у саду, карсет розчепнувся, сорочка розхрісталась… коси тілки, як порозпускались, так ті вже прикрили пазуху, та й то не зовсім…
Уласович наш, як вздрів таку кралю, та так і заходивсь круг сонної, мов павич; тілки навспинячки танцює биля неї та розгляда, та плямка, та слинку ковта; забув і працю свою, що стілки перелетів, і забув, що й пити просив. Нейде на ум ні їда, ні вода, що перед очима біда!
Він би що-небудь і придумав – Гм! – так Явдоха його за полу – сіп! – і притягнула до печі і каже: 
– Схаменись лишень, бла́зну! Треба діло робити, а не ханьки мняти. На лишень отсю жабу та й скрути їй головку набік, і ще живу, не здохшу, укинь мерщій у піч за жар. 
От пан сотник і зробив усе, як веліла йому Явдоха, і ще жаба пищала, а він її і вкинув у піч, відкіля Зубиха увесь огонь вигромадила на припічок.
Як спеклась і зсушилась тая жаба, Явдоха достала її, обірвала усе мнясо, а кісточки позбірала і стала з них вибірати: от і знайшла одну, точнісінько як виделочка, і навчила Уласовича, що з нею робити.
Пан Забрьоха притулив тую виделочку до серця панни хорунжівни… вона зараз спросоння і заговорила і каже: 
– …і вже мені пан Халявський!.. плюю на нього… Микиточку, мій голубчику! де ти? прибудь до мене; хоч би я на тебе подивилась…
Уласович з радощів як зарегочеться на усю хату, і якби не спинила його Явдоха, то так би і кинувсь на хорунжівну, так та його за руку – дьорг! – відвела та й навчила, що ще треба робити.
От пан сотник і стоїть биля неї та знай з одної кишені виньме каменючки, то камінці, кре́ймашки, скляночки, жарнівки – се все надавала йому Зубиха, – от виньме жменю сього добра, подержить на руці, побрязчить та й пересипле у другу кишеню, і так довго робив, а панна хорунжівна, знай, спросоння проговорює: 
– Микиточку, душко Уласовичу! час від часу дужче тебе люблю!
Далі Явдоха подала йому жаб’ячу кісточку, що неначе карлючка, і по її наущению, тілки пан Забрьоха заколупнув хорунжівну легесенько під серцем, так вона так і розпалалася, і стала казати: 
– …Не хочу… за Халявського… не силуйте мене… віддайте мене за Забрьоху… коли не віддасте… утечу…
Тут Явдоха відвела Уласовича від панночки і каже:
– Бач, як я зробила, що вона тепер на Халявського пльоватиме, а за тобою вбиватиметься. Тепер зовсім: пора додому.
– Як додому? Тілки усього і буде? – питав пан Микита.
– Буде з тебе і сього; чого тобі білш? – каже Зубиха. – Тепер не журися ні об чім і жди, як вони по тебе будуть присилати і панькатись коло тебе. Тепер поїдьмо додому.
– Як же ми, тітко, поїдемо? Коли вп’ять летіти, то цур йому; єй! не можу!..
– І ні вже, синку, і мені тебе жаль. Тепер поїдемо, та хоч ти дорогою дрімай, хоч і спи, то не бійсь нічого. Перед світом будем дома. Я завтра вп’ять тут буду і дам панні Олені отсії жаб’ячії кісточки, щоб носила при собі; поки буде носити, поти буде тебе любити. Ходімо ж з хати та й поїдемо; а то вже скоро панночка прокинеться.
От Зубиха позбірала усе своє, поскладала, як їй треба було, узяла днище і веретено і вийшла з Уласовичем з хати. Вийшовши, каже пану Забрьосі:
– Сідай на днище по-козацьки, мов на коня; а я де-небудь причеплюсь; мені не первина.
Тілки таки що Уласович заніс ногу, Явдоха як свисне, як цмокне!.. днище піднялося угору, на ньому пан сотник верхи, а ззаду підсіла Явдоха, та знай веретеном поганя, та цмока, та приговорює, мов на кобилу, і піднялися під самиї небеса!..
Сидить наш конотопський сотник, Микита Уласович Забрьоха, на днищі, мов на коні; ноги йому без стремен так і теліпаються, і, щоб не впасти, руками держиться за теє днище, а воно чкурить! воно чкурить ще прудче, чим Яцькова приблуда; а наза́ді Уласовича причепилася Зубиха та аж скиглить від холоду, бо вітерець продував, і їй кріпко скубенти докучали.
Не вспіли вони добре оглядітись, аж вже і Конотоп недалеко. Явдоха щось забормотала, аже ось днище усе нижче, усе нижче… та плюсь! биля Забрьохиних воріт і впало… Пан Уласович як гепнув, та аж не стямився і не вздрів, як Явдоха з днищем щезла, і не вглядів, хто з його хвіртки шморгнув, тілки і бачить, що Пазька когось провожала.
– Чи се ви, паниченьку? – пита вона свого Уласовича. – Де се ви пропадали і досе… я отсе усе за вами журилася…
– Чого ж ти вийшла за ворота? – розпитовав її пан сотник.
– Із журби! – каже Пазька.
– А кого ж ти провожала з двора?
– Та там… чужий бичок забравсь було до вашої скотини, так я…
– Бичок! – до скотини! – Гм! – ворчав собі під ніс пан Микита, уходячи у хату, та й звелів засвітити світло, бо у хаті було по́ночі.
Унесла Пазька світло… дивиться пан Забрьоха, що на столі недоїдени вареники, і дві ложки, і дві тарілки, і носатка вже порожня, а дулівки катма!.. Поморщивсь, закопилив губу та, поворчавши: «Бичок… до скотини!» – та й пішов у світлицю, погасив світло, то й бебехнув на ліжко та, подумавши: «Кат їх бери! В мене є тепер хорунжівна!..» Та й захріп на всю хату.

IX

Смутна й невесела, прокинувшись, сиділа на ліжку панна хорунжівна, Олена Йосиповна, у своїй хаті, у Безверхому хуторі, що на Сухій Балці. Сидить, позіха, очиці протира і сама себе не розбере, де вона, що вона, що з нею робилось, що їй таке снилось і від чого їй так тяжко та нудно.
Аж ось де не узялась конотопська відьма Явдоха Зубиха. Увішедши у хату, й каже:
– Добридень тобі, панночко! – Чого ти таки смутна та невесела?
– Ох, бабусю! тепер я усе згадала!.. Що се ти зо мною наробила?.. – Так, охаючи, казала панна хорунжівна.
– Але! мовчи та диш! – каже Явдоха, – на лишень отсей капшучок та на шнурочку почепи на шию, то усе гаразд буде. – Та сеє кажучи, і почепила їй на шию капшучок, а в тім капшучці жаб’яча задня права лапка, та з неї ж пересушене серце, та лобова кісточка, та Микитового сліду трохи. Тілки що се їй почепила, так панна Олена і повеселішала, як з води вийшла. Очиці так і палають, щоки зачервоніли, а сама і на ліжку не всидить, кинулась до Зубихи та аж плаче та просить:
– Тітусю, голубочко, паньматочко! Що хоч роби, тілки віддай мене за конотопського пана сотника Забрьоху, я таки гаразд і не знаю, як його зовуть. Віддай, віддай швидч мене за нього.
– Адже він тебе сватав, та ти йому піднесла печеного гарбуза?
– Та то я була дурна та божевільна… не розгляділа його добре, не розпиталася людей, не послухала братіка… Тепер мені світ не мил без нього!..
– Адже ж ти любиш панича Халявського, Омеляновича, судденка?
– Та то я була дурна та божевільна! – Від учорашнього дня і цур йому, і пек йому від мене; і не споминай про нього. Одно в мене на думці, що хоч аби побачити пана Забрьоху, та надивитись на нього, та приголубити його, та щоб він мене взяв… – Та сеє кажучи, беркиць з ліжка до ніг Зубишиних та й лежить, і плаче, і просить: – Зроби, тітусю, щоб він мене узяв, я тебе три годи буду рідною матір’ю звати, буду тебе і поважати, і шановати. Коли ж він від мене відцурається, піду світ за очима, сама собі смерть заподію…
– Та годі ж, годі, угамуйся! – казала їй Явдоха і підняла її з долу та й посадила на лавці. – Ось увійде твій братік, ти йому, не соромлячись, усе розкажи; нехай ійде мерщій у Конотоп до пана Забрьохи та й скаже, щоб присилав людей за рушниками. Онде ж і братік ійде до тебе, а я піду у Конотоп та з Забрьохою зроблю, що треба; не журись та ділом поспішай. – Та, сеє кажучи, і пішла з хати, а панна хорунжівна їй услід кричить: 
– І хустку, і весільну шишку тобі дам…
Аж ось і ввійшов до неї у хату братік її, пан хорунженко, на личку вже веселенький, неначе і не був недуж, так добре помогло йому від завару соняшниць.
– Що, братіку, чи ти здоров? – питала його сестриця, панна хорунжівна.
– Тілки перед світом спочив після завару соняшниць, та й заснув на всі заставки. Та тепер і нічого, – так казав пан хорунженко.
– Ну, братіку! Не журися: скоро вже тобі буде воля ійти у ченці, – стала казати панна Олена, посупивши очиці у землю. – Я вже… вибрала… собі жониха… – сказала Олена, та й засоромилась і почервоніла як рак.
– А кого?
– Пана сотника конотопського, Забрьоху.
– Що печеним гарбузом попоштувала?
– Еге!
– Адже ти, бачиться, щось пилненько прилипала до пана Халявського?
– Цур йому, і не згадуй про нього. А зділай милость, поїдь до нього у Конотоп, та й скажи і попроси, щоб сьогодня або хоч завтра нехай присила людей за рушниками, а у неділю і весілля.
– Та що се тобі так ніколи припало? – питав її пан хорунженко, а самого аж за живіт узяло, що вже і йому недовго бришкати у миру. – Ще б, може, хоч трохи огляділась, а то шити-білити, завтра великдень.
– Умру, коли через тиждень не піду за пана сотника! Я його сьогодня бачила уві сні: що за хороший, як намальований, а багатий? так і міри нема. Так і пересипа з кишені у кишеню і гроші усякі, і срібні, і золоті, і жемчуг, і усяке дороге каміння… Зділай милость, братіку, соколику, лебедику! Поспішай якмога. Привези і його з собою, привези і людей, щоб кому швидч рушники подавати… або людей не треба, і тут назбіраємо; тілки його мерщій, його до мене вези!
Так урагова конотопська відьма наробила, що бідна дівка аж на́ стіну дереться та пробі бажа пана сотника Уласовича Забрьоху.
Нічого пану хорунженку робити! – Звелів снідати подати – їсть – і дума. Не удоволився і не надумався, забажав обідати; обіда і дума. Далі як пообідав, та й надумавсь і каже сам собі: «Пан Халявський і у рот нічого не бере, а пан Забрьоха, не узяв його чорт, не пролива; ще щоб і мене не перепив. – Ну, дарма! віддам сестру за нього та з год місця з молодими поживу». Так пораявшись сам з собою, сів на візок та й чкурнув у Конотоп, прямісінько до пана сотника Микити Уласовича Забрьохи.
Тут наша панночка і заходилася поратись і к сватанню прибіратись: хату миє, столи, лавки, мисники змива, птицю патра, локшину крише, горшки наставля, рушники налагоджує… так що всі наньмички аж позасаповались від такого порання.

X

Смутний і невеселий сидів пан судденко, Дем’ян Омелянович Халявський, у своїм хуторі, у пустій хаті, відкіль повиганяв усіх із серця. І знай то сердивсь, то сумовав, то лаяв усякого, хто тілки на думку йому приходив, то світом нудив – і з журби аж захляв. Як же йому було і не журитись? – Панна хорунжівна, що з Безверхого хутора на Сухій Балці, Олена Йосиповна, котра побожилась і заклялася, що ні за кого заміж не піде, опріч його, що не один вечір він з нею до півночі просидів під вербою биля криниці, з котрою він і перстенями обмінивсь, котра йому святою п’ятінкою забожилася, що тілки він вернеться з походу від Чернігова та пришле людей, то вона зараз і подає рушники… а він на сеє понадіявшись, та у Чернігові аж п’ять кіп протряс, щоб його не держали та відпустили оженитись… що він, вирвавшись з Чернігова, біг як скажений до свого хутора, біг і ніч, і день, і коня занапастив, і сам, аж засапавшись, ускочив у хату та мерщій і гукнув на Хіврю, таки свою наньмичку, щоб бігла дядьків та троюродних братів до нього прикликала, щоб мерщій брали хліб святий та палички та їхали б до панни хорунжівни за рушниками… аж тут йому Хівря і піднесла пинхву, що – каже – панну хорунжівну вже просватали за пана сотника конотопського, Микиту Уласовича Забрьоху, що вже й рушники подавали і сватання запили так що ну! що тілки той, хто не був на сватанні, той не був п’яний, а то всі лоском лежали аж до другого півдня; що завтра буде й весілля, що вже панночка з розпущеною косою, звісно, як сирота, по вулицям у Конотопі з пісеньками ходить і дружечо́к збіра; що його дядини понаряжовались і пішли у Безверхий хутір короваю бгати; що сам пан Забрьоха приїздив і поєднав їх сліпого скрипника на весіллі грати… Сеє усе як повислуховував пан Халявський та як роззявив рот, слухаючи, то він так йому і зоставсь, аж патьоки потекли. А далі як затруситься, неначе у лихоманці, очі аж на лоб повилазили та мов горять, та як зложив кулаки, як хряпне себе по голові, що насилу устояв і довго чмелів слухав, далі вже як почав, мов розперезаний, лаяти і панну Йосиповну, і пана хорунженка, і пана Забрьоху, і дядьків, [і] дядин, і братів, і невісто́к, і дружок, і коровайниць, і сліпого скрипника, і наньмичку Хіврю… вже коренив, коренив; вичитував, вичитував, аж піна йому з рота б’є, мов у скаженого… а далі як кинеться до Хіврі… так би її і розтерзав, якби не догадалася та не втекла.
Отто він зоставсь сам собі у хаті та й сумовав, і журивсь, і з серця понаривав собі з голови волосся повні жмені… та як здума, що вже не можно нічим діла поправити, та так і заголосить, аж завиє, мов панотцевський хірт, та й подереться на стіну.
Вже вдесяте товкмачив себе то по го́лові, то по грудям кулаччям і тілки що надумав було головою об стіну товктись… аж… рип!.. і увійшла у хату бабуся, стара та престаренна, згорбилась, через силу ноги волоче і паличкою підпирається. Ввійшла, поклонилась та й каже:
– Добридень тобі, паниченьку!
А панич мовчить, витріщив очі та сопе.
– Чому-таки в тебе нема ніякого порання? – каже баба, не потураючи, що він дивиться на неї, мов скажений. – Ні птиці не патрають, ні баранця не зарізано, і муки на локшину ніхто не крише! – Оттак приберись! Завтра в нього весілля, а він собі і овва!..
Не знаю, де б то опинилась сяя баба, і як би захрустіли її кісточки, і хто б то їх із цуциком позбірав, якби Дем’ян Омелянович не розсердивсь за сії бабусині речі так – що вже не можно білш! Піни йому повний рот, аж через край тече, і язика не пове́рне, тілки труситься, та кулаки стулив, та скиглить, мов кривий цуцик. Думка така, що якби ще трохи, то він би з серця лопнув. Та як таки і стерпіти? Тут чоловікові зовсім біда! Тілки було налагодивсь женитися і людей посилати з хлібом, а тут йому дівка і піднесла печеного гарбуза! Та ще ж яка й дівка? – Та, що любилася з ним троха чи не білш году, що не одну ніч просиділа з ним під вербою биля криниці і тут божилася і заприсяглася, що ні за кого не піде, опріч його; а тут одно те, що ійде за другого; а друге те, що ійде за пана конотопського сотника Забрьоху, над котрим вона і за очі, і в вічі насміхалася. Так як тут було пану судденку стерпіти, що після такої біди прийшла бабуся, та ще й така, що гидко скіпками узяти, та й та над ним кепкує. Він би, кажу, потрощив би її на шматки, як старий деркач, так йому дух заперло і він не здужа і поворушитись, а вона тим часом і каже:
– Чого-бо ти так лютуєш? – Мовчи, та диш, та слухай мене. Буду я суча донька, коли панна хорунжівна, Олена, що з Безверхого хутора, не буде за тобою ще завтра чим світ.
Як сказала йому се бабуся, так він з радощів аж задрижав та щось хотів сказати, та й не зміг; а тілки вивалив очі та, силкуючись, ледве-ледве промовив:
– Йо?
– Та будь я шельмовська, анахтемська дочка! щоб мені очі повилазили, щоб мені руки і ноги покорчило, щоб мені трясця, щоб на моїй тварі сіло сімсот пістрячо́к та болячо́к, – та і усякими відьомськими проклинаннями стала проклинатись, – коли, – каже, – не зроблю так, що ти з Оленою завтра у вутрені обвінчаєшся; тілки слухай мене: адже ти мене добре знаєш?
Як-таки сьому паничеві і не знати конотопської відьми, Явдохи Зубихи (бо се вона була), коли вона йому раз язичок піднімала; удруге остуду знімала; так вже далася вона йому знатись. Отто як почув він се від неї, так на душі стало йому легше: зараз і орозумів, що йому треба робити, та мерщій їй беркиць в ноги та й просить:
– Тіточко, голубочко! Зробіть, як знаєте зробіть, щоб моя була Олена; цілісінький год буду вас рідною матір’ю звати; куплю плахту, очіпок, серпанок, чого забажа душа ваша і вашого кота… Тілки дивітесь лишень: вже Олена дружечок збіра, коровайниці вже досе діжу по хаті поносили, а пан сотник конотопський, Микита Уласович, наняв сліпого скрипника на весіллі грати, так де вже…
– Хиба́ ж я не Явдоха? – Я йому зроблю весілля! – Нехай лишень укоштується, нехай протрусить батькови карбованчики для тебе, а я і його оженю. Нехай і Олена збіра дружечок, нехай починають приспівовати Микитові, а я знаю, що зведуть на Дем’янка. Приньмайся ж хутко; кажи, щоб у господі і пекли, і варили, і чого треба наточили, а ти біжи збірай бояр, свашку, світилку, старостів та якого-небудь батька знайди, щоб порядок давав.
Агу! пан судденко повеселішав; хватив пояс і став підперезоватись та за шапку братись, щоб ійти за поїздом, а Явдоха, виходючи з хати, стала весільної співати, та ще й прискакує:

У Дем’янка та батьків, много,
А рідного та ні одного.
Та все такі, що напитися,
А нікому й пожуритися.
Усе такі, що пити, гуляти,
А нікому та порадоньки дати.


XI

Смутна і невесела убіралася у своїй хаті панна хорунжівна, Йосиповна Олена, на своєму Безверхому хуторі, що на Сухій Балці. І вбірається, і не вбірається; треба б то поспішити, бо вже у селі передзвонили до вутрені ув один дзвін і стали уво всі дзвони дзвонити, треба їй поспішати до церкви, бо учора на домо́винах так порадились, щоб їй тут у вутрені і звінчатись з конотопським сотником, паном Забрьохою, Микитою Уласовичем, а від хутора до села буде верстов з п’ять або дві; так от треба їй поспішати, щоб вспіти, так щось руки не підіймаються. Уже вона і розчесалася; вже і коси у дрібушки поплела, стала ленти покладати… зирк! що ні на[й]лучча скіндячка, що їй подаровав пан судденко… її так і узяло із-за плечей; згадавши його, засумовала і трошки сплакнула. Зубиха ж тут так і розсипається. І сюди шатнеться, і туди мотнеться; і намисто Олені нав’язує на шию, і голову квітча; а як нарядила зовсім, то й вибігла мерщій надвір; повернулась на одній нозі протів сонця тричі, зашепотіла щось таке собі нищечком, обвела рукою туди, де село, та й сказала: «Хто має поспішати, нехай не вийде з хати, і щоб до сход сонця не знайшов ні дверей, ні віконця». Увішедши вп’ять у хату, стала знаряжати панночку Олену до вінця: звеліла їй тричі поклонитись у ноги батькові і матері, що для такого случа́ю знайшли, а далі й братікові рідному. Старшій дружці дала пару свічечо́к п’ятакових до вінця, хустку руки зв’язати, рушник під ноги і шага під рушник паламареві за ставник, а далі тихесенько, щоб ніхто не бачив, дала теж дружці якусь кісточку та якийсь-то реп’яшок і навчила її, що і коли з ними робити. От і пішла наша молода з старшою дружкою у село, поспішаючи до вутрені, щоб там шлюб приньмати з паном Забрьохою, конотопськім сотником, Микитою Уласовичем.
Що ж робила Явдоха, зоставшись на Безверхім хуторі? Там дівовала годів сорок дівка, а звали її Солоха. Бідна та пребідна; ні одежі у неї не було і нічого. Та ще на одно око сліпа, від па́ршів волосся повилазило, і голова голісінька, як долоня; уся шия у чиряках та в пістряках, аж тече, на щоці огник, зубів недолік, горбатенька, курноса, тілки ямка замість носа; на одну ногу крива і правої, скарлюченої руки до рота не піднесе. От таку-то кралю Зубиха узявши, та й убрала у ленти і замість кіс порозпускала кінці, удягла у чужу свиту, випрохала намиста з хрестами і пов’язала їй на шию, та, як вже зовсім убрала, Явдоха посадила її верхи на паличку, а сама сіла на другу, цмокнула, ньокнула… палички чкурнули скілки духу, аж пил за ними хмарою. Прибігши у село до церкви, Явдоха і каже Солосі:
– Стій же ти, дівко, на рундуку, биля куни, та держи в руці отсю маківку. Який козак прийде, та озьме тебе за руку, та уведе вінчатись, не дрочись, не царамонься, вінчайсь сміливо. Гляди ж, дожидай до сход сонця.
Солоха стала і дожида, а Явдоха мотнулась до свого діла.
Олена ж з старшою дружкою знай ійдуть та поспішають у село, щоб поспіти до вутрені. Олена, що ійде, то усе вихваля пана Забрьоху, який то він гарний, чорнявий, повновидий, які-то в нього уси штепні і який сам увесь лепський та моторний. Як же, ійдучи, де тілки зійдуть на перехрестя, то старша дружечка кісточкою, що дала Явдоха, тричі панну Олену у спину тихенько: стук, стук, стук! та й примовить: а геть не любе! – То Олена її і пита: «Що ти, сестричко, мене в спину товчеш?» – «Та то я, панночко, пір’ячко зняла, на кунтуші було прилипло». – То Олена і стане вп’ять про пана Уласовича казати, та вже не з-так його похваляє: то в нього нема таких очиць, як у пана судденка; на другім перехресті і уси поганіші, чим у пана Халявського; далі вже він і сякий, і такий, і стидкий, і бридкий, і поганий, і мерзенний. А як дішли до церкви, то старша дружечка тихенько ззаду й розв’язала шнурочок, на чім повішений був капшучок, а у тім капшуці була жаб’яча задня права лапка, та з неї ж пересушене серце, та лобова кісточка, та Микитового сліду трохи. От як розв’язала, а той капшучок і спав, так що Олена і незчулася; от вона зараз і крикнула: «Цур же йому, пек йому, тому Забрьосі, не хочу та й не хочу за нього заміж! Вернімося, сестро, додому». – «Та чого ж вертаться? – каже дружечка. – Постіймо хоч трохи у церкві; коли ж пан сотник до тебе підійде, щоб шлюб приньмати, то ти тут і відкинься. Се ще йому стидніш буде, що при людях такий бе́шкет йому зробиш». – «Отсе справди, що так, – каже Олена, – таки тут йому межи очі і плюну. Ходім же у церкву».
Увійшли у церкву. Панна Йосиповна зирк-зирк по церкві – нема пана Уласовича. Вже швидко і вийдуть, а його нема; от вона то почервоніє, як мак, то побіліє, як полотно; усе, сердешна, боїться, щоб він не ввійшов та щоб не потягнув її до шлюбу. Аж ось, тілки що дочиталися до во утриє ізбивах, аж – шасть! у двері: свашки, світилки, бояри, дружко, піддружий, старости; та усе не прості, усе з панства, у кунтушах, у черкесках, у сукнях таких, що тілки поцмокай! – Ще важніш були, чим у нашого поповича, що до хвилозохвиї ходив, та, оженившись на нашій дяківні, у нас у селі попом став. – А за таким-то поїздом увійшов і молодий… Хто ж то такий? Олена так і затрусилася, як вздріла, що се не пан сотник конотопський Уласович, а суть пан судденко Халявський Омелянович, кого вона так щиро любила. А старша дружечка мерщій тим реп’яхом, що відьма дала, та її у спину – товк! – та й примовила тихенько: «Причепись вп’ять». Олена після сього так і згоріла та промеж народу пропхалася до пана Халявського, та його за руку – сіп! – і каже: «Бери мене, як хоч, а бери. Коли ж в тебе є друга, то покажи, де вона, я їй, суці, тут же очі видряпаю. То я було обожеволіла, а тепер умру, коли мене покинеш…» – «Та я ж за тим, панночко, і прийшов, щоб з тобою закон приняти», – сказав пан судденко та й потяг її за руку до стільця; а вже піп був поєдна́ний. Не забарились, проспівали лозу плодовиту, окрутили круг стільця, звеліли молодим поціловатись, вчистили з молодого півкопи та й відпустили додому, а сами зосталися то свічки гасити тощо.

XII

Смутний і невеселий ходить по хаті пан конотопський сотник Микита Уласович Забрьоха, урядившись як можно гарніш, і виголившись чистесенько, і чуб підстригши любесенько. Ходить він по хаті, куди ще звечера приїхав з Конотопа у село, щоб у вутрені вінчатися з панною хорунжівною Йосиповною, як учора домовилися. Тілки що вдарили в дзвін до вутрені, вже він і скочив, і розбудив пана писаря, Пістряка Ригоровича, що покликав його у старші бояре.
Поки дзвонили, наше козацтво голилося, обувалося, одягалося – і як вже була пора, то, одягнувши нові, кримських смушків кожухи, стали виходити…
– Та отверзайте, пане Уласович, без преткновения. Приспі-бо час. Нуте ж, нуте. Пошто над защіпкою глумляєтесь? Сокрушайте її; отверзайте врата у сіни, – так кумандував пан Ригорович на пана сотника, що знай маца по дверям, та не відчиня.
– Але! – каже Микита Уласович, – отверзай ти, коли знайдеш. Бач, нема дверей!..
– Чесо ради сиє бисть? – каже пан писарь, – двері суть на празі, а праг на дверях. Востягніть лишень плямку…
– Та яка тут у чорта плямка? – Стіна гола, а дверей катма. От сам подивись.
Кинувсь пан Пістряк… хап, хап! мац, мац! нема дверей, та й плямки не налапа; сама, стіна стала перед ними. Шука один, шука – аж употіє; свариться другий і перемінить його; стане скрізь обмацовати, нема та й нема!
– Що за недобра мати? – Де у гаспида подівалися двері? – аж скиглить пан Забрьоха; та з серця аж зубами клаца, бо вже давно у усі дзвони передзвонили.
– Видіх двері, отверзающиїся сімо і овамо і се не бі! – так гарчав Ригорович, аж патли на собі рвучи. Далі каже: – А що сотворімо, пане сотнику? Разверзім об’ятия і приступим на прикосновениє, дондеже сотворимо совокуплениє.
– Та кажи мені просто, пане писарю! Тепер не до письма! – казав йому, аж плачучи, пан Уласович. – Я й так себе не тямлю, а він ще письмом очі ковиря. Кажи-бо просто.
– Прикосновениє, осязаниє, сиріч: мацаниє. Дадіте вашу десницю у мою шуїцю, та й будемо разом мацаниє воспроізводити круг усії хати, чи не сокришася де двері во онім місці. Або чи не який враг, ненавидяй добра, похити їх.
Насилу розчухав пан Микита, що писарь хоче робити. – От і принялися мацати по стіні. Один ійде ув один бік, а другий у другий: мац, мац! хап, хап! – «Чи є, Ригорович?» – «Ність! ізчезоша, яко дим». – «Ходім далш». – Вп’ять пішли. «Чи обріли, пане Уласовичу?» – «Тфу! Бодай вони зслизли! А вже і достойно дзвонять. А! морока, та й годі!..»
Облапають усю хату, зійдуться вп’ять докупи… нема дверей та й нема. Вп’ять розійдуться; той по сонцю, а другий навпаки сонця… лапають… Зійдуться… нема! – Вже б раді хоч би віконце намацать, так і те кат його зна де ділося. Аж плачуть обидва. Пан Уласович Микита сів на долівці та давай уголос: «Вже досе і вутреня відійшла, а мене панна хорунжівна дожидалась, дожидалась та, може, вже і додому пішла. Ой, лелечко, лелечко!» – А пан Пістряк, знать, щось своє надумав, як став серед хати, розводить пальцями і тілки що хотів щось сказати, аж ось… брязь плямка! рип двері!.. шасть у хату – Явдоха Зубиха, їх приятелька, конотопська відьма, що сама таку мару на них напустила і двері від них сховала. От і загомоніла на них:
– Чи ви подуріли, чи показилися? Якого гаспида ви тут робите? Чому не ійдете вінчатись? Але затого вийдуть з вутрені, і молода з дружками давно жде, а вони тут ханьки мнуть.
– Ох, тітусю! – насилу промовив пан Забрьоха, – тут зовсім біда.
– Смущениє велиє учинися, – казав Ригорович, спідліб’я приглядаючись на Зубиху. – Сия дверь, в ню же проізведениє сотворяєт увесь род чоловіческий, бисть погибшая; і се паки обрітеся, но како? не вім!
– Розкажи ти, пане Микито, мені по-людськи, а його ніхто не второпа. Що тут вам за привидениє було? – так питала Явдоха, буцімто і не знала нічого.
– Та тут таке було, – казав пан Забрьоха, – що як його і розказати. Хтось було двері в нас вкрав! Вже ми їх лапали, лапали; обмацовали, обмацовали; прийшлось було пробі кричати, а ти тут і ввійшла.
– Те, те, те! Знаю, знаю! – каже відьма. – Бач, суча донька, що було наробила? Та я її переспорю. Вона ще й не таке хоче з тобою зробити; та ти не потурай. Іди лишень з боярином швидче до церкви та й бери свою дівку. Не розглядай, чи вона Олена, чи не Олена, а тілки бери ту, що стоїть на рундуку, биля куни, та у руках червону маківку держить. Гляди ж, не дуже вередуй, і на Олену, хоч її і побачиш де, не квапся, то буде не вона, а з маківкою твоя. Бач, прибігла з Києва дядина пана судденка Халявського, ще зліша мене, та не з так зна, як я. Вона перш в тебе двері вкрала, а тепер на панночку Олену наслала мару, буцімто вона і сліпа, і крива, і чиряковата, і коростява, і буцімто вона зовсім не вона. Отже, ти не царамонься, щоб псяюха не посміялася над нами. Вінчайся смілево; а як прийдете від вінця, так я усе злеє відверну і її, стару суку, прожену. Біжіть же швидш. – Та, сеє кажучи, глянула на Ригоровича та й моргонула йому, а той кахикнув по-дяківськи та й сказав сам собі: «Догадавсь!»
От наші хлопці, подяковавши Явдосі усяк за своє, мерщій пішли собі. Поки дійшли до церкви, аж вже усі повиходили, тілки самі попи зосталися, дещо прибіраючи, та з людей дехто, то свічечки міняючи тощо. А пана Халявського з молодою та з поїздом і духу не зосталося. А Солоха стоїть собі на рундуку, биля куни, маківку у руках мне і жониха жде. Пан Микита на неї зирк! так у нього у животі і похолонуло. Хороша краля!
Дививсь, сердешний, на неї, та, здохнувши важко, і каже:
– Що то за проява стоїть?
– Мню, – каже писарь, – яко сия єсть єдиная із семидесяти дщерей царя Ірода, їх же він, окаянний, породи погуби ради рода християнського. Єдина суть лихорадка, друга лихоманка, третя трясця, четверта напрасниця, п’ята поганка, і прочиї, і прочиї, ім же ність числа. Аз же мию…
– Та не мни-бо, пане писарю, а кажи діло. Чи це перевертень, чи се вона справди така?
– Єй, господине! Єгда воззрю на неї умними очима, то зрю панну Олену, хорунжівну, Йосиповну, превелеліпную дівицю. Єгда же разсмотряю її гріховними, плотскими очима, то обрітаю її їз’єдомою паршами паче усіх мерзостей усього лиця землі. Аз же мню, яко сиє єсть обаваниє Явдохи, велемудрої рекше Зубихи, єже устрої посміяния ради тресугубо анахтемски проклятої відьми київскої.
– Так що ж, пане писарю, брати?
– Та беріть, добродію. Аще совість не зазрить, беріть. Сотворіте совокуплениє, а по совокуплениї усякоє обаваниє ізчезаєть, яко дим, і расточається, яко прах перстний.
От пан Уласович підтяг живіт та підійшов до Солохи та й каже: «Чи не соізволяєте, панночко, зо мною шлюб приняти?» – А Солоха і загугнявила: «Соізволяю». – Мерщій побравшись за рученьки, як голубь з голубкою, і ввішли у церкву та до стільця.
Не забарились і їх обкрутити. Панотець і каже: «А поцілуйтесь!» – Пан Забрьоха не дуже розглядав, обтер уси та свою гарну молоду цмок! на усю церкву та з радощів і викинув попові аж п’ять алтин, та усе денежками, і пішов з своєю молодою у Безверхий хутір. А старший боярин, пан Пістряк, кишки рве зо сміху, та біга по селу, та збіра свій поїзд, щоб швидче на посад молодих садовити.

XIII

Смутний і невеселий стояв, понуривши голову аж до грудей, пан конотопський сотник, Микита Уласович Забрьоха, у Безверхому хуторі биля панських хат, дивлячись, що панна хорунжівна, Олена Йосиповна, сидить на посаді з паном судденком, Дем’яном Омеляновичем Халявським; а биля нього стоїть… Солоха! Дівка гарна, чепурна, одягна́… бо що було на ній до вінця позичено, чи плахта, чи свита, чи намисто, чи скіндячки, то усе люде своє познімали, а вона й зосталась голомоза, боса, сорочка чорна, дірява, розхристана, і тілки що шматком старої плахти зап’ялась, та й годі. От усе убрання на ній! – Оттак-то йому удружила Явдоха Зубиха, конотопська відьма, за той бе́шкет, що він їй і на річці, і над річкою при усій громаді зробив. А й не він же то, коли по правді сказати: то поравсь з нею пан Пістряк; він і пана сотника на се навів; ну, та знаєте, що на світі усе так ійде: що писарь збезділнича, так йому і нічого; а суддя здуру, не знаючи діла, підпише, так він і у відвіті; на ньому усе лихо і складеться.
Стояв, стояв пан Уласович довгенько і розуму не приложить, що йому теперечки на світі і робити! – Забіг би на край світа, так усе шлюбу не розірве: казав-бо при вінчанні, що не покину її аж до смерти. А як гляне у вікно, його панна Олена сидить край пана Халявського, як послуха, що дружечки приспівують вже не так, як учора, замість Микитки та вже Дем’янка, а сліпий скрипник, сидючи у сінях, що є духу скрипить Дербенський марш, а бісова відьма Явдоха Зубиха замість матері сидить у червоних юхтових чоботях з підковами у п’ядь, а на голові киба́лка, що усе-то зять, пан Халявський, надаровав, та ще вона визирне до нього у віконце та й глузує над ним, так аж об поли б’ється руками і зубами клаца.
Пан Ригорович мав було покинути і своє бояринство і притулитися до чужого весілля, бо бачив, що тут і страва усяка, мудра, і горілки багацько, і поштують наподряд усіх, не розбіраючи, хто першу п’є, а хто вже і п’яту. Піткнувсь було, так йому і чарки понюхати не дали, і у хату ходу не дали: «Іди, – кажуть, – собі на своє весілля». От він подумав, що, – каже, – живе покину, а мертвого піду ськати, плюнув їм через поріг та й пішов до свого поїзду.
От їх дружко́ зібрав усіх і каже:
– А що ж, пане сотнику! якого пива наварили, таке будемо й пити. Чого тутечка будемо розглядати? Треба своє діло справляти. Поїдемо лишень у Конотоп, треба як почали, так по закону і скінчати; вже й не рано.
Поїхали, приїхали, сяк-так дали порядок, достали дечого у пана Уласовича з материзни, прикрили грішне Солошине тіло, стала хоч трохи не з так бридка, посадили молодих за стіл, страви ж було усякої наварено, була ж і горілка, була й варена. Таки нічого сказати, було діло з порадком.
Чи співали дружечки, чи не співали; чи танцьовали парубки з дівчатами, чи не танцьовали, а мерщій поділили коровай та й положили молодих спати… Здихнув не раз тяжко та важко пан Уласович, згадуючи, на яких би то мнякесеньких подушечка́х спав би він з панною хорунжівною, і усе… і теє… а тут довелось лягати на своїй паничівський перині та ще з коростявою Солохою… Та ще на ту біду, збіраючись на панні Йосиповні женитися, Пазьку, таки наньмичку свою, що йому усегда після обід у головці ськала, відпустив до пана писаря до того ж діла. А сидячи на посаді з своєю Солохою, як вздрів Пазьку, що прийшла на весілля дивитися, так… аж оскома його узяла…
Ну, сяк-так переночовали. Яка не була Солоха, а прийшлось тій, що замість матері, по закону хомут надівати, як водиться часом по весіллям у городі… Ще ж дужче пана Уласовича узяв жаль, як пан Халявський з своєю молодою прибіг тарадайкою у город покриватися. Попереду везуть на превисоченному дрючці запаску шовкову та червону-червону, як є сама настояща калина… і коням чуби, і музиці і руки, і скрипку, і чуб, і уси червоними лентами поперев’язовали; і покривали молодих у церкві. А в пана Микити Уласовича Забрьохи, хоч є і стьожки, є й хустки, та ба! не вивезло. Повів Солоху покривати дружко… на сміття, по закону. Лихо нашому панові Забрьосі, та й годі!!!
Зібралися люде, лагодяться калач розділяти, змовляються, чим пана Забрьоху даровати, – сякий-такий, а він є сотник над сотнею, старшина, жменею прядива не відбудеш; а коли не так, то він таки своє коли-небудь віддячить. От радються промеж себе: той хоче баранця, той порося, той телушку дати – і вже пан Пістряк, звичайно, як писарь, узявши вуголь у руки, хоче записовати на стіні, хто що подарує; а дружко збірається викрикати такими голосами, яку хто скотину подарує… аж ось і вбіг козак із Чернігова і зараз подав письмо до пана сотника від самісінького пана полковника черніговського.
Надувсь наш пан Забрьоха, мов індик, і став шикати, щоб усі замовчали, і каже: 
– Цитьте лишень, мовчіть! – Пане писарю! а прочитай-ке сей лепорт. Бач, мені ніколи; я теперечки на посаді сижу, я молодий. А читай, читай; чи нема якої новини або якої милости. Та голосніш читай!
Поки пан Пістряк читав по складам та зопинявся над словотитла, так ще нічого; як же став по верхам читати, так ну! – фіть! фіть!.. та й тілки. Там було таке писано, що пана Забрьоху, таки нашого Микиту Уласовича, зачим не послухав пана полковника черніговського та не прийшов з хваброю Конотопською сотнею у Чернігов, як йому було писано, а замість того заполісковав у ставку конотопських молодиць та старих баб, мов плаття, та з півдесятка їх на смерть утопив; а далі, як вишукав промеж них відьму, та їй і піддався, і чортяці душу закріпостив, та й літав у вирі[й], мов той птах заморський, що усі люде бачили, і дивовались, і полякались, а деяким малим дітям і переполох виливали, так-то добре кумандовав пан сотник над своєю сотнею, так за те його з сотничества і змінити…
Як се почув народ, так і вжахнулись, і стоять, роти пороззявльовавши, а наш сердешний Забрьоха сидить, мов гарячим борщем похлинувся… і казати б то, і у горлі застряло; і поблід, і посинів, і запінився, і сльози пустив. А Ригорович йому і каже:
– Оттак же, пане сот… чи то пак вже, пане Микито! так тобі і треба. Ти вже було дуже розібрався, і вже й писаря не слухав, і мав умніший його бути, та, бач, у вирі[й] літав, та сотничество і пролітав. Се ж ще на першому листку так писано, а ось перевернемо на другий, що то там. прочитаємо. Може, й наш верх буде. – Цитьте ж усі, слухайте; кого начитаю над вами сотником, так зараз покланяйтесь, йому і на ралець з гостинцями ійдіте.
Та й перевернув папір, уси розгладив, озирнув усіх, щоб дивилися на нього, і кахикнув тричі по-школярськи, і став читати… як же начитав, що конотопським сотником настановили не його, як він бажав і щиро надіявся, і з тим і Забрьоху скрутив з сотничества, а з другої сотні узяли судденка, Дем’яна Омеляновича пана Халявського, та й письмо упустив, і голову похилив, і довго думав, думав – далі підняв голову та й каже собі:
– Дарма! підіб’юсь під нового та й буду їм орудовати. Недовго буде пановати. Пош’ю і сього у дурні, його і змінять, тогді вже певно я буду. – Оставайся ж, пане сот… чи то пак – пане Микито, з своєю Солохою, а я піду до нового пана сотника, Дем’яна Омеляновича; і той подарунок, що лагодив тобі на весілля, понесу йому на ралець. А хто, хлопці, зо мною?
– Я – я – я – я, – заревла громада, і потягли з хати, не вважаючи, що й чарки поналивані і калач дружко покраяв. І що то сказати: усі, і дружко, і піддружий, і бояре, і усі розійшлись; зоставсь сам Микита з Солохою, нікому було й страви їсти, що на обід понаварьовали. Оттаке-то було весілля у Микити Уласовича Забрьохи, що був колись у славному сотенному містечкові паном сотником!!!

XIV

Смутний і невеселий увійшов на другий день у хату до Микити Уласовича Забрьохи пан конотопський писарь Прокіп Ригорович Пістряк. Та, ввішедши, так і поточився на лаву, схиливсь на стіл та й заголосив…
– Не задавай жалю, Ригорович! – каже йому Уласович, – тут і так нудно на світ дивитись. – Чого-бо ти виєш, неначе собака? – Хиба́ чи не напала і на твою Пазьку короста, як на мою Солоху?
– Бодай усі на́ світі і Солохи, і Пазьки, і Явдохи, усі, усі покоростявіли, то мені й байдуже. – Горе, Уласовичу! горе постиже мою утробу до раздражения!
– А мені що за нужда? – казав Микита, згадавши, як відійшов від нього Пістряк, почувши, що його змінили, і не дав йому ніякої порадоньки, та ще у вічі і насміявся.
– Не возпом’яни моїх первих беззаконий, друже! Нині і аз грішний у простоті соде́ржуся.
– Як так? – спитав Уласович, а Пістряк по-своєму, по-письменськи, і розказав, як він прийшов до нового сотника прехваброї Конотопської сотні, Дем’яна Омеляновича пана Халявського, і як той, каже: «воззрів на нього гордим оком і нечистим серцем, аки на пса смердяща», і звелів йому писати до вельможного пана полковника лепорт об такім і об такім ділі. Ригорович захотів помудровати і, щоб з першої пори зануздати пана сотника по-своєму, щоб не дуже бришкав протів писаря, написав по-своєму. Пан сотник розчухав, що не так, бо й сам був письменний, каже писареві: не так! а писарь йому ув одвіт: «Так. Я вже знаю, що по-моєму лучче буде». Пан сотник крикнув: «Пиши по-моєму». А писарь каже: «Я на те писарь, я знаю, як і що треба». – Як же пан сотник розлютується, як крикне: «Так ти вже не писарь, сякий-такий сину», і почав коренити і батька, і матір, поперед Забрьошиних, а далі й Пістрякових, і увесь род їх, а далі самого Пістряка лаяв, лаяв на усі боки та у потилицю, і вигнав його з хати, і змінив його з писа́рства, а намість його настановив підписчого, хлопця, блазна, «його, – так закінчив Пістряк, – не єдиножди за возлобіє чухрав і по лядвіям поруганиє чинив».
– Скажи мені на милость, Ригорович, – питав Микита Уласович. – Хто се нам таку капость укрутив?
– Оле мені! – здихнувши, казав Пістряк. – Враг рода чоловічеського, Явдоха Зубиха, великоіменитая відьма преславної слободи Конотопа. Сия-то увозмездила, що й полетів єси, аки птиця пернатая; вона обуяла і панну хорунжівну, нині паню Халявську та ще – ох! – і сотничку, воєже би іміти непреткновенноє наміре́ниє соїтися з тобою у брак; вона і до убитку тебе препроведе; вона і глумлениє над нами вчинила, похитивши в нас двері; вона преврати гнусообразную твою паню Солоху – нехай здорова буде! – замість ліпообразної панни Олени і одружи тебе з нею; вона, вона усьому злу суть і вина, і притчина, і предмет. А все сиє учини ув отмщениє за поруганиє над лядвіями єя. – Вотще ми її, друже, замість прочуханки, не сожгохом, яко язичницю, хварисейку, садукейку і митарку, у пещі халдейстій!
– Так подаймо на неї лепорт! – казав Забрьоха, – нехай вона нам заплатить за безчестя, що нас позміняли та ще мене на Солосі оженили. Нехай її посадють у колоду…
– Овва! – здихнув Ригорович і каже: – Не імать нині власти над нею ніхто. Пані сотничка учинила їй парчеве возглавиє, сиріч очіпок, і нову намітку, і плахту; а пан сотник Халявський пристави к ній раба і даде коня, і местника, і ділателя, щоб і дрова рубав, і воду возив, і кота годовав. І дана їй власть на усім лиці земном і чакловати, і обаяти, і глумитися цілоє урем’я і пол времени.
– Так знаєш, що зробимо? – закличем її, мов добрі, до себе у гості. Перш почастуєм, а далі надаєм тусанів, і щоки їй попіб’єм, і зуби останні повибиваєм…
– Плюнь, друже, на сию Явдоху. А паче усього повели, господине, унести носатку чого-небудь. Ось випиймо журби ради, то лучче буде паче і обаче.
– Та й випиймо ж. – От Уласович і гукнув на Солоху, а вона їм уточила і унесла, чого треба було. Стали кружати. Повиціжовавши гарненько скілки там носаток, з журби ледве розійшлись по хатам. І після того що день, то й сходилися журитися, та знай куликали, бо нічого їм було білш робити. Минулося панство! 

Закінчаниє

А сюю повість, або казку, та розказовав мені покійний Панас Месюра – коли знаєте; і вона дуже довга. Там є таке, що й пан Халявський, Дем’ян таки Омелянович, от що настановили сотником у славному сотенному містечкові Конотопі намість Микити Уласовича пана Забрьохи, дуже швидко перед началством щось процвиндрив, і його з сотенства змінили. А його жінка, себто Олена Йосиповна, що була панна хорунжівна і попереду жила у Безверхому хуторі, що на Сухій Балці, так щось там… якось-то… гм! – проброїла… не знаю, що і як… тілки мужик їй і очіпок збив, усі патли пообривав, і очі попідбивав, а далі підрізану водив по усьому Конотопу по вулицям, а писарю, що намість Прокопа Ригоровича Пістряка став, молодий парень, собою чорнявий та красивий, та узяв та пів голови йому уподовж оббрив, та й прогнав від себе…
Усім же їм се сталося ось за що. Пану Забрьосі, щоб не здававсь на писаря, а робив сам, як він є началник, та щоб робив по правді; щоб слухав, що приказано від началства, а то йому началство предписує у поход ійти, може, боронити народ від не́приятеля, а він узявсь заполісковати жінок, бач, топити відьом, щоб ве́рнули дощ на землю: буцімто відьми можуть протів небесної сили яку капость на світі зробити? Усе ійде по Божому повелінию. Та щоб не топив народу; бо поки до відьми добрався, скілки душ згубив позанапрасно? Щоб не удавався у чакловання, покинувши Бога милосердного; бо чортяка зараз через свою наньмичку, Зубиху, попорався над ним добре, що і у вирі[й] полетів, мов гусак. Людям на́ сміх!
Пістряку Ригоровичу, щоб не обдурьовав свого началника, не пошивав його у дурні, а щоб робив і казав перед ним усю правду. Щоб, розсердившись на людей, не робив їм біди, як тут з жінками: на кого сердився, а скілки душ занапастив, у воді потопив, і сиріт зоставив; а що найпуще, щоб не пив так цупко горілки.
І пану Халявському з його жінкою не минулося; не пожили у ладу. Зачим зараз кинулися до відьми? Зачим через чакловання та ворожіння, покинувши Закон Святий, собі побралися? – Еге! Хоч і приняли шлюб, та як не через Божу волю, а через Явдоху та через її реп’яхи та кісточки сушеної жаби, так воно усе і пало прахом.
А що Зубисі досталося, так нехай Бог боронить! Поки пан Халявський був конотопським сотником, так пожила у розкоші. Був їй і батрак, була й наньмичка, від сотника панщино́ю приставлена, і на ралець ходили до неї люде зараз після сотнички, і ніхто не смів її не тілки відьмою або чим взивати, та ще й величали її по менню: Семеновна або пані Зубиха. От до чого було прийшло. – Як же пана Халявського змінили, так і на неї увесь мир плюнув. Та вона таки швидко зачахла, зача́вліла і скоро дуба дала. Та ще не зараз і вмерла. Що вже страждала! – Умира і не вміра; і руками, і ногами не двига; а стогне на всю хату, так що і на вулиці чути було. А тут ще кіт її розходився та нявчить за нею, скілки є духу… От там-то не страшно було!.. Далі зірвали стелю… тут де узявся ворон, та чорний-чорний; улетячи у хату, надлетів над неї, крилами махнув… тут їй амінь… тілки зуби вискалила!.. а кіт так і лопнув, як пузирь; а ворон, хто його зна, де і дівсь!.. Нікуди її по-людськи ховати; виволокли за село, зарили ниць у яму, прибили осиковим кілком та зверху і заплішили, щоб ще не скочила. Собаці собача смерть!
От вам і конотопська відьма! 
