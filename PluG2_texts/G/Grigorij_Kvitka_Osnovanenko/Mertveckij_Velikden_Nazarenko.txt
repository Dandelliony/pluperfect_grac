

Мертвецький великдень

Посвящается
Казаку Владимиру Луганскому

Був собі чоловік та жінка. Чоловіка звали Нечипіром, а жінку Пріською; вона була хорошого роду і одним одна дочка у батька дуже багатого: була й скотинка, і усяка худоба, а сина не було, тілки дочка. Так батько її, подумавши, та узяв сироту, сього Нечипіра, замість дитини, та й вигодовав його, і доглядів, і до розуму доводив. А Нечипірів батько та був собі велика ледащичка: спився і звівся нінащо та колись під тином, п’яний, і одубів; жінка, одно те, що не мала нічого, а друге, не вміла робити, пішла попідвіконню; а хлоп’я за Христа ради узяв, я ж кажу, Прісчин батько. Так що ж бо! – Не дурно кажуть: недалеко відкотиться яблучко від яблуньки; у Нечипіра була уся батькова натура. Злодіяка такий, що ні з чим не розминеться; і цигана обдурить, і старця обікраде; а пити? – так не переп’є його і Данилка, от що у того пана, що биля нас живе, та що за його ридваном ззаду труситься у цвяхованому каптані та у мережованім брилі, як той вареник зверченим; той здорово п’є, а Нечипір іще гірш його; іще ж таки поки парубковав, то й сюди й туди: було, п’є ніч, гуляє, з парубками бурлакує, а удень як скло перед хазяїном, і робить що треба, і послуха́ у всякім ділі, і поважа старого, Коли ж, було, його на волній або на вечірницях потасують добре, бо таке задьорне собі було, що до усякого так у вічі лізе, як тая оса, хоч би тобі десяцький або й соцький, та таки і самому отаману не дуже поважав, так і зчепиться; ну, то й звісно, що йому щонагірше і доставалось. Та ще на лихо собі був такий невеличкий, щедушний, та й сили не білш було, як у сліпої попової кобили, що, було, не здужає у пилипівку попівських хаптуро́к по селу возити. Так з ким не зчепиться, то усяк його попіб’є, та й прав. А іногді протів лави один піде, так тут вже достанеться йому на горіхи; пику йому порозбивають, волосся пообривають, одежу – а одежа багатого хазяїна, так добра була – порозривають, та таких йому тусанів надають, та так йому бельбахи повідбивають, що насилу удосвіта рачки додому долізе.
Так що ж бо! Перед хазяїном відбрешеться: то ніччю роя ловив, так бджоли йому пику покусали; то відьма приходила ніч’ю хазяйських коров доїти, а він почав відгонити, а вона перекинулась собакою та кинулась на нього і одежу йому порвала і усього подряпала. То, було, старий і вірить і гоїть його, та ще від переляку, щоб не напав переполох, і горілочкою його підпоює. От нашому Нечипору і на руку ковінька! Лежить на печі, та оха, та горілочку потягує, мов і добрий, а усі коло нього панькаються. От так точнісінько, як бува, що ніжна собі жінка та забажа нової запаски та нападеться на мужика: купи та й купи; хоч пропади, та купи, а то вмру. Та й ляже на піч і почне не знать що провадити, буцімто у вогні. Він, сердешний, тут із знахурками і з ворожками коло неї заходиться, а ті, звісно, грошики беруть, а йому кажуть: «Купи їй, чого бажа, а то вмреть». От до неї: чого тобі бажається? кажи. Тут вона й почне вигадовати: і медяничків, і ріжків, і мочених кисличо́к; а далі, як уже бачить, що мужик потратив чималу суму грошей, та вже тогді і закричить пробі: купи нову запаску! – Чухає небога потилицю, і хоч то гроші треба б нести у волість, віддавати за подушне і за общественне, та вже нігде дітись! Купує запаску, щоб справди ще не вмерла, тогді похорон такою сумою і не відбудеш.
От так то вередовав і наш Нечипір. І що то, що ніхто й не знав, що він таке ледащо і таки зовсім безділник, а не знавши, та й оддали за нього Пріську. А як після сього незабарьом вмер і у неї батько, а там і мати, то й остався наш Нечипір сам собі господаре́м.
Недовго ж нагосподарьовав. У три годи рішивсь зовсім. Що була скотинка, позбував, а грошики попропивав; земельку позакладував, а грошики попропивав; а що було опріч того, те від недогляду попропадало само. П’є, та краде, та ловиться; б’ється та позивається; а звісно, що тілки підеш з жалобами та з по́зивками, то вже й треба прийдите поклонімося. Бо сказано: без піджоги і дрова не горять. А як десяцькому дай, соцькому дай, писарю дай, отаману дай, а все таки до волости відопруть; не їм же одним хліб їсти; а як, не дай Боже! та у ту пору набіжить засідатель та, борони Боже лихого часу, з письмоводителем, так тогді вже й зовсім пропав! Пишуть, пишуть; беруть, беруть; та тілки тогді пустять, як вже нічого й взяти, а то, коли зостались які вишкварки, так іще у суд запровадють, ну! там уже і амінь! – Так чи надовго ж то Нечипірові, при його дурній голові, стало усеї тестевої худоби? Фіть фіть! пішла по добрим людям та по шиночкам; а він звівсь нінащо.
Сердешна Пріська викупала його не десять разів і із під калавуру, і із колоди, а раз прийшлося із острога викупати. Вже який би не був, а усе він їй муж; нігде було дітись. А через таке лихо попереводила і в себе, що було у скрині із хорошої одежі, і намисто, і дукати, і хрести, і усякую худобу.
Журилась вона, журилась, далі треба за розум узятись, щоб з плечей усього не попропивав її п’яниця. Нічого не кажучи, стала його у хаті запирати, а сама піде або бакшу полоти, або коноплі брати, щоб було чим пропитатись. Що ж? вернеться додому, хата пустісінька! Проклятий Нечипір виліз у вікно, та й шукай його. Треба їй шатнутись по шинкам: де пояс заставлений, де шапка заложена; викупа, сердешна, на останні гроші! Далі знайде його де небудь у шинку під лавою або під плотом; розбудить, розтовка, тащить додому, і виговорює, і лає, а сама, через таку лиху годину, тілки що плаче.
Далі, бачивши, що його й лайка не бере, і він знай своє товче, пити та й пити! Нічого робить; дума: хоч гріха на душу озьму, а вже не дам йому волі. Привівши його раз з вольної, увела у хату, защепнула двері та й каже: «А що, Нечипоре? а до чого отсе ти мене довів? Лайки не слухаєш, горя мого не поважаєш, п’єш у свою голову; попропивав усю ба́тьківщину, а через тебе і я свою материзну потратила, то платячи за тебе, то викупаючи тебе з шинків; а тепер довів, що я меж людьми була таки як треба, а тепер тілки за старцями ійти; була і хорошого, чесного роду, а як утопила свою голову за тебе, прирожденного п’яницю, та по тобі і я стала послідніша усіх на селі. Хиба́ хочеш так пропасти, як і батько твій? Так пропадай же собі як знаєш, а я знаю, що поки я жива, так не дам тобі волі шлятися та п’янствовати. Доки мені і терпіти? Через закон переступлю, а по своєму зроблю». Та позасучовавши рукава у сорочки, каже: «Хоч гріх, хоч два жінці мужа бити, а нехай Бог простить!» – та з сим словом – черк його у пику, а далі удруге, утретє, удесяте, та за волосся, та тусанами – бо баба собі здорова була, а він такий, що ні на що і дивитись було; та ще перепивсь, так не здужав і скіпки підняти, не то щоб оборонитися від жінки. А вона його б’є, а вона його тасує, та знай приговорює: 
– Не пий, не п’янствуй, не пропивай худоби; сиди дома, заробляй чим-небудь та годуй і себе, і бідну жінку; ось так тобі… ось так тобі, бусурмену, католицькому, гаспидському мужикові!.. – Била, била, та аж утомилась, і сіла на лавку, і каже: – А бодай тебе сей та той, що ти мене і до гріха довів, і втомив мене нінащо. Устань, кажу тобі! (бо вже сердешний Нечипір аж не зміг і стояти, та присів долі). Устань та кланяйся жоні, щоб я тебе простила, що ти так мене втомив. 
Нігде Нечипірові дітись! Кланяється сердека, просить жінки, щоб вона його простила за те, що втомилась, бивши його, і обіщавсь вже не пити і не втікати з дому, хиба́ вона його куди пішле. 
Відпочивши, Пріська помиловала мужика і каже: 
– Не журись, сякий-такий сину! За битого двох небитих дають, та ще й не беруть. А коли не будеш слухати, то от тобі кажу, що ще буду бити, та опісля і панотцеві висповідаюсь, що проти закону пішла. 
Еге! та наша Пріська направила мужика! Вже не то щоб він не пив, не проливав козак, як де лучалася чарка; та тілки у кунпаниї, чи на весіллі, чи на хрестинах; та вже не те, щоб йому шлятись по шинкам та за чарку горілки чортякам душу віддавати. Сидить дома і з двора нічичирк! Узявсь – нічого робити! – латати старі кожухи, стала й копійчина перепадати. Пріська усе збіра, та радується, та й дума; з ледачого, мабуть, буде що-небудь і путнє. 
От так прійшли різдвянські м’ясниці, прійшла й масниця. Що то вже кортіло нашому Нечипірові, щоб як би то драла дати та погуляти на останніх днях; так зовсім не можно: Пріська так реп’яхом за нього і держиться, і не можно йому без прося вийти з хати; а свита, і чоботи, і шапка у неї у скрині. 
На саме пущання, що на піст, вона йому і каже: 
– Піди лишень, Нечипоре, до служби; на сім тижні будеш говіти. – Та гляди ж ти мені, щоб ти зараз з церкви і був тут, Коли прийдеш зараз, то дам тобі обідати, бо в нас є й вареники: я придбала і масличка, і сметанки; а коли добра буду, то й чарку горілки дам, та й заговіємо, як довг велить. Коли ж зараз не вернешся та підеш куди пити, то от побожусь тобі, що такими товчениками тебе нагодую, що будеш мене довго тямити!
Дала йому й свиту, і шапку і проводила, усе одно товкуючи. 
Пішов наш Нечипір, та тілки ж ми його й бачили! Налагодила Пріська і обідати, а його нема. Пообідавши, пішла до сусіди ськатись, далі вернулась додому, а його нема. Пополудновала сама, а його нема. Вийшла на вдвір’я, кожного, хто ійде, питається: чи не бачили мужика? – Ніхто не бачив. Уже й вечір, а його нема! Насилу вже, гульк! – лізе додому у пізній вечір ні живий, ні мертвий і слова не промовить: язик одубів, і сам себе не тямить, і де він, і що він є таке на світі. Сопе та мовчить, й очей, що заплили йому горілкою, не розведе. 
– Побила мене лиха година та нещаслива, – зараз гукнула на нього Пріська, – от і з сим дурнем, п’яницею, волоцюгою! – Де ти там у гаспида таскавсь? Іще навдивовижу, як то добрів і знайшов свою хату. – Бач, як нарізався, що й слова не промовить. Бог дав людям пущання, щоб заговіли любенько з жінками та з діточками; а я за слізоньками світа не бачила, сидячи сама собі у хаті, як у темниці. – Отже, далебі тобі кажу, що вп’ять приймусь за тебе; та так тебе повчу, що й до віку не озьмешся за чарку. – Так що ж бо: хоч йому кажи, хоч не кажи, він нічого і не тямить! 
І правда ж бо була. Сидить Нечипір та тілки здиха́, бо горілка з нього дух пре; мусить щось-то і сказати, так і рота не роззявить і язика не поверне, неначе він йому повстяний; тілки, як той сич, лупа бровами, бо вже очей овсі не видно, позападали і зліпилися. 
Лаяла його жінка, лаяла – як там кажуть – на всі заставки, далі таки, сяк не так, жалко його стало, бо усе він таки був їй муж, а тут же і пущання: як таки не заговівши?
– Чи не хочеш вечеряти? – пита Пріська, – чи ти тямиш, який сьогодні день? – Чи так, як собака, і ляжеш? – А Нечипір мав щось сказати, та й не здужав і тілки дужче засіп. А Пріська усе йому таки з вечерею; постановила та й каже: – На ж, от тобі макортет з варениками; їж, та лягай спати, та уставай до вутрені, щоб ти мені говів на сім тижні. На, п’янице, от тобі й світло: повечеряй, погаси та й лягай; вже не рано. – Сеє кажучи, постановила йому макортет з варениками і каганець; а сама, лягаючи спати, ще таки йому приказує: – Гляди ж, як повечеряєш, то онде у водянчику вода, пополощи гарненько ріт, щоб не зосталося у роті сиру, щоб часом завтра, не хотячи, не оскоромився. – А далі, разів з п’ять тяжко здихнувши, повернулась і заснула. 
Хоч Нечипір і кріпко п’яний був, а таки як запахли йому вареники, то й очуняв трохи, та за ложку, та у макортет – і став їх глитати. Що йому там жінка ні наказовала, він собі і байдуже: їсть собі, небога, та сопе на усю хату. – Вже й жінка заснула, а він знай мота вареники… далі став куняти, а сам знай пха у горло… далі уложив руку у макортет… похиливсь… тут і каганець погас… захріп наш неборак на усю хату! 
Скілки він там спав, хто його зна; аж ось – поворухнувшись, чує дзвонять до церкви. Що тут робити? – Він би і не пішов, так жінка загадала йому говіти і щоб неодмінно ійшов до вутрені. «Не послухати її, – дума собі, – так битиме за се, та битиме й за те, що я учора п’яний був; а як піду, то, може, за учорашню гульню, як стану проситись, то і змилосердиться. Піду!..» 
От схопивсь швиденько, помацки знайшов (сам опісля розказовав) шапку та й вийшов мерщій з хати, а про те, що жінка наказовала, щоб рот виполоскав, йому і невтямки було, та троха таки чи й чув він се учора. 
Ніч була темна, а церква не з так далеко. Дивиться Нечипір, у церкві світиться і на дзвіниці дзвонють у скликанчик, що на коромислі, звичайно як у піст. Він і став поспішати до церкви. 
Увійшов у цвинтарь, аж дітвори, дітвори… видимо-невидимо! Манюсінькі, та усе у білих сорочечка́х, та бігають круг церкви, та просються у двері, та щебечуть, як тії циганчата, та лящать, кричать, порощать: «Пусти, мамо; пусти, мамо, і мене на празник! Зачим мене породила, нехрещену схоронила, під порогом положила, та й до себе не приньмаєш!» 
– Тю! на вашу голову! показились діти, – сказав Нечипір та, не розглядаючи, швидш до дверей. Постукав, йому і відчинили, він і ввійшов… Повнісінька церква людей! – Він, не розглядаючи нічого, помоливсь, поклонивсь, як довг велить, на усі сторони, положив шапку у куток, де завсегда клав, та й став биля криласа і прислухається, що дяк чита. Понуривши голову, стоїть і слуха та й дума: що за недобра мати сталася з нашим дяком, паном Степаном? у нього був цапиний голосок, а се вже звівся, мов собака мурниче, та ще й гугнявіє. Зирнув на нього збоку… носа нема, тілки сама ямка. Став пилніш придивлятись… Господи, Твоя воля! Та се не пан Степан… Се ще пан Олексій, що ще вмер тогді, як я ще підпарубочим був, та я ж і на похоронах його був і труну ніс. 
Навдивовижу йому, що людей у церкві багацько, а ніхто не догадається, що чита мертвець: та й самому попові, мабуте, нужди мало, бо, чути, він у вівтарі, щось собі мурниче з паламарем. 
От Нечипір тому, що биля його стоїть, хотів про се казати, аж зирк, – що за недобра мати! – То стоїть биля нього Охрім Супоня, що ще торік вмер… озирнувсь на другого… Юхим Кандзюбенко; з ним укупі парубковали, і він після побоїв на вечерницях при ньому і вмер, та й суд виїзжав, і німець його потрошив. Оглянеться туди, і там мертвець; озирнеться сюди, і тут мертвець; куди не гляне, усе мертвеці, усе мертвеці, такі, що й недавно повмирали, і такі, що ще він тілки їх зазнав, були й такі, що й не можно їх і пізнати, хто він такий і є, бо не було ні носа, ні очей, ні ухів, ні губів: тілки самі ямки у голові. 
То трохи було Нечипір проспав свій хміль, а тепер як розглядів, у якій він кунпаниї опинився, так і увесь хміль пропав і стало його трусити, мов на лихорадку, а циганський піт так і проньма… А то ж і не страшно, скажете, щоб живому чоловікові та попастись меж мерців? – Чого тут доброго ждати! зовсім видюща смерть! 
Погляда наш Нечипір сюди-туди; – дяк собі чита, а парахв’яне, як звичайно, тим часом куняють… От Нечипір і здумав утекти від них; та й став відступатись крадькома, та усе до дверей ближче, усе ближче; вже кат бери і шапку, аби б голову цілу додому донести; бо, як там кажуть: не до поросят, коли свиню смалють, – і тілки що відступивсь геть-геть, аж панотець гульк із вівтаря… А хто ж то й панотець? – Отець Микита, що годів з десяток або троха ще й не білш, як вже вмер! 
От вийшовши він і каже: «А нуте, панове-миряне, годі дрімати: от дяк уже дочитує до кінця, скоро випущу». – Прочхались мерці. Хто протира, у кого є, вочі, а хто тілки кістлявим пальцем проштрикує у носі ямки, замість кабаки, та й чхне. – Нечипір дума: «Тепер не можно і втекти, щоб халепи від них не було. Недовго досто́яти, побачу, що вони тут робитимуть». 
Аж ось пан Олексій покинув читати, та як загугнить з своїми школярами, та усе таки з мертвецями, та неначе з бочки як загули: Христос воскресе! – а отець Микита, щоб їх зопинити, собі туди ж підтягує, та й пішов по церкві кадилом кадити; а народ як став від нього відступатись, так так і чути, як кістки хрустять. 
Слуха Нечипір сю їх церемонію та й дума: «От так ти на пущання погуляй, як наші мертвеці, що з перепою забули, який сьогодня й день. Я добре п’яний був, а вони, мабуть, ще і гірш мене. Я таки тямлю, що тепер піст тілки ще починається, а їм здається, що тепер великдень. От не п’яні учора були? – Замість говіння великдень справляють! Справди що з глузду поспивались, лежучи собі без усякої роботи». 
Співа дяк, аж за боки беручись, а отець Микита підійшов до нього та й каже: 
– Не все лишень виспівуй; покидай дробину на той світ ченцям на манастирі, бо вже не рано. 
От пан Олексій сюди-туди мах, і во утриє ізбивах якраз поспіло, та й закінчав. А отець Микита вийшов та й каже-говорить: 
– Слухайте, панове-миряне! – тепер христоскуйтесь, та бережненько, щоб кістка об кістку останніх не порозбивали. Та й не розходьтесь: бо тепер нам не як торік, що на[тще]серце полягали по домовинам і нічим було розговітись. От з того світа чоловік до нас на празник прийшов і вареників приніс, так він розділить на усю братію. Амінь! 
Нечипір, се слухавши, бачить, що вже непереливки і до нього черга дойшла, осміливсь, та сіп попа за ризи, та й каже: 
– А що, паньоче, чесньоче! не во гнів вам буде, що я вам скажу: чи ви, мабуть, учора для пущання… теє-то… чи не підгуляли трохи, та, може, не зовсім проспались? Або, може, лежучи собі по домовинам, як, бува, у просі на печі, та позабували і дні? Який тепер великдень? ще тілки чистий понеділок, що й ложки гуляють… 
– Еге! Вам піст, вам чистий понеділок, – каже йому отець Микита, – а наш великдень; бо за вами до церкви не дотовпишся, так ми у таке урем’я справляємо великдень, як ви на тім світі лежите смертельно п’яні, що вас ніякими дзвонами до церков і не збудиш. Ти ж нам гляди, що приніс вареника, то усім розділи, щоб нам не натощака лягати по ямам. 
– А де ж я вам їх озьму? – сказав Нечипір, – не знать чого ви забажали, неначе вередлива жінка: дай того, чого нема. У якого сина є хоч пів вареника? 
– А он у тебе меж зубами стирчить якраз пів вареника, – сказав отець Микита та кісткою, що зосталася йому замість пальця, як штрикне йому у рот, аж зуби забрязчали і трохи з десяток їх не розсипалось. – Гляди ж, не дівай ніде, доки потребую. – Сказав та й відвернувсь порядок давати, бо уся громада, як тая хвиля, насунула з попом ціловатись. 
Повернув Нечипір язиком у роті… аж так і є! – Намацав піввареника, що застряло у кутніх зубах. «Що тут мені на світі робити? – дума собі. – Се біда! – От то я був кріпко п’яний, та їв вареники, та над ними й заснув, не проковтнувши останнього. – А морока, та й годі! – се мені такого лиха наробила не хто як моя Пріська! – На якого трясця вона мені їх давала? – А бодай вас з жінками! – На якого гаспида вони вигадали вареники? Хто їх видумав ліпити? – Який нечистий звелів їх по пущанням їсти? Який бесурмен вигадав їх п’яному давати! – Ох, се усе наші жіночки! – Від них нам усе лихо! – Через свою і я тепер пропадаю… як таки піввареником усіх обділити? – Та лучче усього утечу. Тепер їм не до мене. Пролізу промеж них, то ніхто мене і не кинеться, хоч би й сам отець Микита, що тілки й зна цілується з своїми парахв’янами». 
От так собі подумавши, і став собі назад протовплюватися. – Так що ж, сердека! Куди ні піткнеться, так усюде народ так лавою і валить до попа, що ні пропхатися йому меж ними, ні просунутись ні жодною мірою не можно. Він би і посилковавсь, так боїться, що як якого дуже пхне, так щоб, бува, кістки не порозсипались і щоб йому вп’ять такої пені не було, як у шинку, як то раз напившись дуже, та зчепився з шинкарем, та потовк йому усі пляшки й усі чарки, а опісля й приплативсь, троха чи не сорок алтин; а як – дума собі – розсиплю якого мерця, так, може, і карбованцем не відбудеш. Сікався-сікався, щоб просунутись, далі бачить, що непереливки, став собі, опустив руки, понурив голову та й дума: «Ну, кат вас бери! що буде, то й буде! – Буду дивитися на вашу кумедию». – От і дивиться, що тілки вони роблють: – той лізе і втирається, а вже і губів нема, тілки самі зуби стирчать; а у іншого і зубів нема, сама пасть, що інша голова йому у рот улізе; та все ж то до попа, та все замість того, щоб цмокнутись, як поцілуєшся, а тут тілки кістка об кістку: стук-стук! – А як пішли молодиці та дівчата, так наш Нечипір добре посміявсь: – інша ійде і дума, що на ній і досе очіпок парчевий; а він вже не то що полиняв, і зовсім розсипався, що й ниток вже не дуже густо зосталося, а ще таки вихиляється та озирається, і щоб дивилися на неї люде, що яка-то вона хороша у парчевому очіпкові, знай поводить головою, що аж рипить на кістках, неначе хвіртка на поржавілих завісах. – А ось дівка дума, що вона й тепер ще хороша, і чорнява, і повновида, і рум’яна, як була на сім світі; тілки вже в неї носа нема, одної губи не питай, очі позападали, брови повилазили, замість гладесеньких та повнесеньких щік стали жовті, сухі, позморщувані, як тая губка, що у греків у бакалейній лавці меж хвигами та родзинками продається; на голові волосся повилазило і замість кіс шматочки від скіндячо́к позоставались; оттака підійде до попа, та, щоб поціловатись з ним, протягне губу, та й засоромиться, – бач би то стидно дівці ціловатись – та і втреться кістлявою рукою, бо вже ні одежі, ні сорочки не зосталось, усе повідлежувала; то, гляди, попхнуть її ззаду, щоб мерщій кінчала, то вона вп’ять до попа… та мерщій… стук! кістка об кістку… та й засоромиться іще гірше, і ті ямки, де колись були вочі, закриє рукою та, похиливши голову, – бач, їй стидно, що поціловалась, – і біжить назад; та як ще пробірається побиля того парубка, з которим вона на сім світі женихалася, а він її, щоб згадала старовину, за тую плахтину – смик!.. то вона ще й дужче засоромиться і ховається промеж людей… А Нечипір на сеє усе дививсь, та покивав головою, та й дума: «Горбатого і могила не справити. Які були на сім світі, такі є й там. Дівчача натура усюди однаковісінька: промеж людей так і соромиться, нехай же на самоті, так ну!..» 
Далі став і об собі він думати та гадати: «Що мені, – каже, – на світі робити? – Прийшлось у лиха грати з сим гаспидським – кромє хліба святого – вареником! – Проковтнув би його, та й кінець ділу: – так гріх, піст зайшов. Викинути? – Так отець Микита казав, щоб я його ніде не дівав; а не послухати його, то ще, опріч біди, заставить себе у решеті возити, та й покуту накине, що й наш живий отець Павло не відчита…» Аж ось дивиться – приятель його, Радько Похиленко, стоїть окроме усіх у куточку та дріма. Нечипір собі й дума: «Підійду лишень до нього та порозпитаюсь, чи не можно як-небудь від них і навтікача; бо він ще тілки годів з п’ять як вмер, то ще, може, не дуже з ними з’якшався і, може, за живим швидче руку потягне». – От і підійшов та й каже: 
– Здоров, Радько? – чи ще мене не забув? 
– Здоров, Нечипоре, – каже Радько, – як тебе й забути. Я й тепер часто згадую, як то ми з тобою на тім світі гуляли. 
– А як собі поживаєш? 
– Та зо всячиною. Як там кажуть: часом з квасом, порою з водою. Добре ви, живі люде, робите, що не дуже сікаєтесь на наш світ. 
– А що? – хиба́ у вас не так, як у нас? – спитав Нечипір. 
– Ні, братіку! – казав Радько. – Тут вже увірвалась нитка. Воно б то для кого й добре: лежи скілки хоч, панщини не загадують, за подушне не тягнуть, отамана катма, жінка не гризе голови і моркви не скромадить, роботи ніякої, ні об їжі, ні об одежі не вбивайся… усе, усе таки добре, та ба! – Ні з ким беседи водити, ні з ким слова промовити. Гробаки, та жаби, та усяка погань – от білш і нема нікого. 
– Адже ви часто навідуєтесь і на наш світ? 
– Та то вже, братіку, з нудьги. Лежиш собі та й споминаєш: як у кого була жінка, то й думаєш, як то вона, сердешна, собі поживає? – От і винирнеш на ваш світ; аж гульк! – У твоїй хаті та вже інший хазяїн, і все не так, як при тобі було: і господарство не туди ійде; і об тобі вже ніякої пам’яти нема; тілки що у гра́матці записаний, і діточки твої, як сиріточки: і голеньки, і босі, і голодні, і зовсім обіждені від вітчима та від нових дітей. От і озьме серце, зараз сонній жінці і надаєш тусанів: нехай возиться з знахурка́ми та з ворожка́ми, а ти своє узяв та й прав. – От так і парубоцтво кинеться підглядати за своїми дівчатами, що божилися, що поки жива буду, любитиму тебе, а ти вмреш, і я за тобою, щоб і лежати укупці. Ти, як дурень, вмер, та ждеш її, ждеш з московский місяць – нема!.. Гульк на ваш світ! А вона вже й заміж пішла, і у колисці колише дитину, або, дівуючи, з другими перекидається та регочеться, а часом і тебе недобрим словом спомина… Нічого робить. Почухаєшся та й засядеш під плотом, поки ійтиме з вічерниць, та тут їй пустиш яку-небудь мару, щоб з ляку трясця схопило… Коли ж інший був гуляка, що без чарки його і за живіт брало, от і здума: піду хоч подивлюсь, як добрі люде на тім світі п’ють… Прийде, так що ж? Усе не те, що при йому було: замість шинкаря сидить ціловальник, не у церкві його згадуючи; замість осьмухи вже ійде кварта, та й горілка розведена білш чим наполовину, і ціна не людська. От із серця, що йому робити? – католицького бузувіра, ціловальника, учистить по лисині або патли обірве, що він і не зна, відкіль йому і біда сталася; каторжного підтовкачку головою у діжку догори ногами поставить; анцихристову посудину усю переб’є, народ із кабака розжене і таку славу наведе, що й самий невсипущий п’яниця три дня не посміє ногою у кабак ступити. 
– Отсе ти, Радько, добре нагадав про горілку, – казав йому Нечипір, – чи не хоч по чарці, ради вашого празника? – Ходім до мене; у мене є добра горілка, аж із вольної крадькома від об’їзчиків проніс об масниці. – Се ж Нечипір кажучи брехав; який син у нього і крапля була у господі; одно те, що ні за що було сього добра й купити, а друге, що й Пріська не таківська була, щоб держати горілку дома, бо Нечипір добравсь би до неї, де б вона не була захована; а се Радька він підмовляв, аби б тілки з церкви вийти, а там би він і вдрав куди здря, нехай би його Радько опісля позивав за брехню. Так що ж бо! і тут сердешному Нечипорові невдача! Радько йому, кріпко здихнувши, каже: 
– Ні, братіку, ні! – сього вже і не згадуй. Рада б мама за пана, так пан не бере. Пішов би за тою чаркою не то що до тебе, та хоч би і за десять верстов, так що ж! куди я її питиму? – Бач, живота катма! – У горло віллю, а вона й вибіжить, і мені смаку не дасть, тілки добро занапащу; нехай зостається вона добрим людям… 
– Так ке лиш, понюхаймо кабаки; ось вийдім лишень з церкви, – казав Нечипір, усе-таки піднімаючись на хитрощі. 
– І сього добра не вживаю. Віддячують тут добре за сюю поваду. 
– Як так? – питав Нечипір. 
– А от як, – казав Радько, – от бач, я здорово нюхав кабаку на тім світі, так ось мені повнісінький ніс гробаків, та так, братіку, лискочуть і вдень і вночі, що не то що, по усій домовині місця не знайдеш. Свербить у носі та свербить, а не чхнеш. 
– Бач, як у вас поводиться, – казав дивуючись Нечипір, – так хиба́ є кара у вас за гріхи? 
– Де-то вже нема! – каже Радько, – за кабаку ніс відвіча; от я ж таки любив тягнути горілочку, так усі кишки разом і пропали, так що хоч відерко улий, то не зостанеться ні краплі. Хто охочий був битись, тому зараз кулаки повідпадають і руки скандзюбить у три погибелі. А жінкам, братіку, жінкам, так що то достається? – Овва! – яка була цокотуха та щебетуха, так тілки що піткнеться на наш світ, та й дума б то по старовині, щоб і тут пащиковати, та приньметься за зводи та за переводи, а тут їй зараз у рот і сіла жаба, та й квака; та так учепиться за язик та за піднебення, що ніякою силою її і не відірвеш. А котора – не тілки молодиця, та й дівчина, коли була моргуха, та очицями поводила чи на парубків, чи хоч і на нашого братчика, та жодному нищечком признавалася, що тілки його одного любить, а зо усяким женихалася; а коли жінка та від мужика другим сорочки мила… та стьожки у комір давала, та й друге що-небудь… так таким вже зараз очі й пропали; а замість їх у ямках гробаки аж кишать, брови повилазять та й друге-прочеє, так що сором і у люде показатись. Є тут усім халепа! Або котра жінка протів закону піде, та стане мужика вчити… 
– Так що такій? – мерщій перехопив Нечипір. 
– Та що? – каже Радько, – звісно: котузі по заслузі; язику, щоб на мужика не гримала, достається своє: жаба у нього віп’ється, а руки поскорчує та позводить, так що й коваль молотом не порозправляє. 
– Знаєш же що, Прокіпович? – став прохати Нечипір Радька, – будь ласков; згадай, що колись і я тобі на нашому світі був у пригоді, ходім, зділай милость, на часинку до мене додому, та отсе усе, яка у вас наука є усяким жінкам, розкажи моїй Прісьці, чи не схаменулась би вона хоч трохи та чи не перестала б вона мною орудовати, та мені волі не давати, та мене вчити. Тілки на часинку ходім, я тобі велике спасибі скажу і дуже буду дяковати. 
– Ні, Нечипоре: кусала така, – каже йому Радько, – себто ти мене мусиш під манастирь підвести. Я вже бачу твою думку та гадку. Ти тілки хочеш мене одурити, аби б я тебе вивів із церкви, а там ти і згинеш з очей, та й шукай вітра в полі. Ні, братіку, не піду і тебе не пущу; бо й я радісінький твого вареника хоч покуштовати. От скілки годів, як я вже вмер, а сякий-такий син, хто його і в вічі бачив. Пожалуй, на проводи наносють сюди на гроби чимало чого: чи куті, чи буханців, чи крашано́к, чи пирогів, так нічого з того нашому братчикові і не достається за вашими попами та дяками. Тогді і наш отець Микита, виглядаючи на те, що діється на кладвищі, тілки посмоктує, та поплямкує, та аж об поли б’ється руками, що б то робив? По бороді тече, а у рот не попаде. А наш брат так і мовчи; так бач, як мені тебе пустити, коли я від тебе маю розговітись вареником! Ні, козаче! викинь із голови, щоб відсіля втекти. Мовчи та диш; а то щоб і тебе на локшину не покришили. 
– Ну, ще ж я тебе хочу питати, – подумавши, каже Нечипір, – покажи мені, будь ласков, де тут є мій тесть або теща; я ще в них хочу прохатись, чи не заступились би вони за мене хоч трохи, щоб я тут не пропав від вас, так що й сердешна жінка не знатиме, де я і дінусь. 
– Тесть або теща? – сказав Радько, – поминай їх як звали. Вони, бач, вийшли з нашої парахвії, хоч і тутечка лежать. Вони, знаєш, усе вередовали на тім світі: усе старцям подавали, та бідних зодягали, та з неймущим посліднім куском хліба розділялись, так їх усі старці і облягли, та їх щодень, щоніч усе й забавляють: то Лазоря, то Сковородини псальми їм співають, а вони, лежачи, потішаються і від нас зовсім відцуралися, а про ваш світ не хочуть і споминати. Старо́му таки, тілки що очі сюди показав, дали спершу добру прочуханку, що втопив свою дочку, віддавши її за таке ледащо, як ти, не во гнів тобі сеє слово; з пісні слово не викидається – та опісля і помилували. Так ти їх не побачиш з нами: тож і батько твій не сього приходу, а жидівського, бо п’яний під тином дуба дав, так його з нашої ревизиї сключили. 
Почухався Нечипір після такої розмови кріпко та й каже собі нищечком: «А щоб ви виздихали з вашою вигадкою їсти вареники!» – та, понуривши голову, став думати, як би то від них відкрутитись. От думав, думав, та й надумав; та з радощів аж уси собі розгладив, та й каже собі: «Добре ж; їстимете трясця, а не вареник». 
От як переціловались усі, та й не розходються, ждуть розговин. Отець Микита звелів дяко́ві гасити свічки, а книжки і усе поскладати як було, а сам узяв Нечипора за руку та й повів з церкви і каже: 
– А нуте, панове-миряне! ходіть за нами, будемо розговлятись. 
От як повиходили усі і позамикали і церкву, і цвинтарь і зійшли на кладвище, отець Микита й каже: 
– Ану, чоловіче з того світа! виньмай свій гостинець, та гляди, щоб ти поділив його на части, щоб кожному, скілки тут нас є, щоб усякому достало; мені, попові, звісно, учетверо протів про́стого, дякові удвоє, паламареві у півтори протів простого; а затим і старому, і малому, усім поровну; і щоб ні одному ні білш, ні менш; коли ж гаразд не поділиш, що кому не стане або кому білш, а іншому менш буде, то тут тобі і амінь! – Таки тут тебе і розірвемо на манюсінькі кусочки. От що! 
– Та що се за на́пасть така? – гукнув вже на них Нечипір, як розглядів, що тут, до чого прийдеться, можно й драла дати, – як таки можно таким манесеньким кусочком вареника та усю вашу громаду обділити? Се, бачу, тілки ваші вигадки; пеня московська, щоб мене занапастити! Ходім лишень до ратуші та збудімо писаря, та хоч і він зо мною учора цупко п’яний був, та вже, мабуть, і проспавсь, так він нам на щета́х розщита, що не можно таким кусочком усіх вас обділити. 
– Але! нам нічого до писаря, – зашипіла уся громада, – він вже нам не суть началник, ми тут старші! 
– Коли ж ви тут старші, так цур же вам! – крикнув на них Нечипір; – та як позасучує рукава, як стулить кулаки, як кинеться у кучу, щоб пробитись меж ними та удрати додому… так що ж! – Бачиться, й б’є, ще й дуже б’є: кого по пиці бе́ха, кого у груди тасує і ногами товче… так, сердека, тілки собі кулаки позбивав і трохи ніг своїх об їх ноги не порозломлював, а їх нічого і не дошкулив, бо, звісно, кістка! що кістці зробиш? – Таки нічогісінько! – тілки пуще їх розсердив… бо як кинулись усі на нього, як заревуть: 
– Так утікать? – Ось ми тобі дамо! – Діли ж, сякий-такий сину! а не то ось ми тут тебе розірвемо на шматочки. 
Прийшлось Нечипорові зовсім пропадати! Вже не видумає, що йому і діяти, та з переляку став проситись: 
– Пустіте, батечки-голубчики, пустіте? Ой, не давіть же мене вашими холодними кістками… О, та й змерз же я, але так і трушусь. Будьте ласкові: винесіть мені шапку, забув у церкві; уха так померзли, що не то що! 
– Яка тобі шапка? – відозвались до нього вп’ять мерці, – роби своє діло; бач, вже нерано! 
– Те-те-те-те! тепер догадавсь! – шепнув собі Нечипір та й глянув на зорі, аж Віз уже докочується геть-геть; от, розгладивши уси, та й каже їм: – Бачу тепер, люде добрі, що з вами нічого робити; я було хотів пожартовать, аж бачу, ви сього не любите. Коли ділити, так ділити. А кажіть: хто над вами тут є отаман чи який старший? 
– Нема нікого старшо́го, ми тут усі рівні; минулось панство! – загули мерці. 
– Так хто ж зна, скілки є тут вас щотом? – питав Нечипір. 
– Діли без щоту. Тогді побачимо, як кому не стане. 
– Цур дурня, та масла грудка! – гукнув вже на них Нечипір, усе поглядаючи на зорі, – як вас кат розбере: інший, може, по дві долі хвататиметь на мою голову. Без щоту не хочу: лічіть, тогді й ділитиму. – Та відвернувся від них, узявсь у боки, як комісар, та й ходить меж ними і не вважа, як і той, громади. 
– Та доки сього буде? – загули вп’ять мерці. – Не буде тобі щоту, лічи сам. 
– Лиха матері вам! – каже Нечипір. – Лічи; коли ж я ліків не знаю. Двадцятеро десятеро налічу, а далі й тпрру! – Ну, покличте ж з ратуші писаря, так той вас перелічить. – Та, усміхнувшись, і каже нищечком: – Нагайкою, як у степу косарів. 
– Е! та ти бо ще й торгуєшся? – зашипіла громада, – діли мерщій, а то ми тебе поділимо? 
– А щоб ви виздихали! – розсердившись, налаяв їх Нечипір, – як же вас тут у громаді усіх мені поділити? Сідайте лишень усі по купам: старі до старих, молоді до молодих; діди особе, і баби особе; тож і парубки, і дівчата… 
– А парубкам з дівчатами сідати? – питав один парубок, вискаливши зуби. 
– Ось я вам до дівчат! Але й тут у вас женихання на думці. – Геть! – прикрикнув на парубоцтво грізно. – Сідай окроме, і дівчата окроме. 
– О бодай тебе розсудило! – зашипіли усі дівчата. 
Аж тілки забряжчали кістки, як почали мерці усажуватись; та усе купа биля купи. Старі діди й баби ще таки звичайніш були, ті нарізно посідали; а що молодиці, дівчата, та таки й чоловіки, які ще не дуже старі були, а що набілш парубоцтво, так вже так помеж собою помішались, що й розібрати їх не можно було. Та підняли промеж се́бе іграшки та сміхотню, раді, що докупки зібрались, та вигадування, неначе колись їм було на вечерницях; та так, що скілки старі, та й сам отець Микита, їх не зупиняли, так нічого і не зроблять; а наш Нечипір їх і не боронить. «Нехай, нехай!» – дума собі, та ще й рад, що вони гудуть, як тії бджоли. 
Тілки що ті усажувались, аж та дітвора, що бігала круг церкви, сюди ж присипала і сікаються до Нечипора і знай своє товчуть: 
– Нас мати породила, нехрещених схоронила, під порогом положила… давай і нам, дядьку, вареника; а як не даси, залискочемо у смерть… 
– А зась, циганчата! – крикнув на них Нечипір та аж тупнув ногою. – Чіп відсіля! ви не сього приходу. – Пожалуй, є вас багацько таких, що й попід плотами покидані, і у глечиках потоплені; та як мені усіх обділяти, так се в мене не тілки вареника, та й волосся не стане… 
– Зовсім! – обділяй мерщій! – заклекотіла мерцівська громада, посідавши і утихомирившись. 
– Добре, коли зовсім! – відозвавсь до них і Нечипір, ще таки поглядівши на зорі, – ви зовсім, от і я скоро зовсім. – От і став попід ногами на снігу ськати, та й знайшов скіпочку; виковиряв нею того піввареника, показує їм і каже: – Нате ж, люде добрі! та знайте мою добрість. Глядіте ж, їжте не спішачи; щоб котрий ще не подавивсь, то ще мені біда буде: приїде суд з лікарем вас свідітельствовати, та ще скажуть, що я вас отруїв, та прикинуть пеню, що й копою не відбудеш. Нате ж! – Та й став розщипувати вареник і каже: – Отсе одному, отсе другому, отсе третьому… – Кукуріку! заспівав півень… Шарасть! розсипались наші мертвеці, і кістки забряжчали, неначе хто мішок п’ятаків висипав!!!..
Дивиться Нечипір: – нема ні отця Микити, ні пана дяка, ні старих, ні молодих, ні дівчат, ні парубків… зостались самі гроби на кладвищі, як і учора були. 
– Цур палічча! – закричав Нечипір, сеє бачучи. Се ж він знарошне їх до третіх півнів і манив, бо чув від старих людей, що тілки самі чортяки від першого півня щезають; а що відьми, мертвеці, упирі, вовкулаки і усяка нечисть шляються до других, а інші і до третіх півнів. От він тілки їх і дожидав. 
– Фіть, фіть! – подивившись по усім усюдам, чи не зоставсь котрий на сім світі, Нечипір посвистав; та й каже: – А що? наїлись вареників? не здивуйте. Мусили мене занапастить, тепер натщесерце спочивайте; та вже білш мене не заманите. – Що ж мені тепер робити? Піти додому, жінка не повірить, що їй буду розказовати, та ще й попіб’є, думаючи, що, може, я де по шинкам ходив. До церко́в, поки живі попи задзвонять, ще не швидко; ляжу тут спати, та й спатиму; задзвонять, я тут і є. – От собі приліг на горбику, якраз биля хвіртки, куди народ у цвинтарь ійде, згорнувсь – та й захріп собі гарненько. 
Спав-спав, аж ось чує, що його сіпають і таскають то сюди, то туди. От йому і здається, що се його мерці рвуть на шматки, та спросоння давай якомога кричати: «Кукуріку та кукуріку!», щоб мерці щезли від нього та порозсипались, думаючи, що то півень кричить. Далі чує, що круг нього люде возються та регочуться, і хоч його й дьоргають, та не рвуть на шматки, а ще й говорють: «Нечипоре!.. Устань… устань!» От він очима – луп! – аж – зирк! – перед ним піп… та вже не отець Микита, а отець Павло, живий піп, і дяк, пан Степан, і усі люде, скілки їх тут ні бачить, усе живі люде, і сусіди, і приятелі його; а тут і писарь з ратуші, з которим він учора добре заговляв. 
Устав наш сердека, і очі продира, і чухається, і не зна, що йому казати, що його і піп і уся громада лають, і п’яницею узивають, і що цілу ніч шлявся, та так, де припало, там і валяється. 
– Але, п’яниця! – далі, надумавшись, каже їм Нечипір, – тут не п’яниця, а ось мені яке приведениє було. Ось слухайте лишень, і ви, паньотче, і ви, люди добрі. – От і почав їм усе розказовати, як був учора п’яний, як додому прийшов, як заснув і як пішов до вутрені, і що тут з ним було, і як мерці хотіли його розірвати за вареник, і як півень заспівав, і як вони пропали, і як він тут заснув… 
– Та не слухайте його, п’яниці! – загомонів на нього панотець, бачачи, що увесь народ около нього обступив і, пороззівлявши роти, слухають його; та і ще каже: – Не слухайте, се він перепивсь та сп’яну химери погнав. 
– Та які тут, паньоче, чесньоче, химери; іменно так було, як я кажу. Ось відімкніте лишень церкву, то й знайдете там мою шапку. Вона там; мертвеці не дали мені її і узяти; я ж кажу, що вона там. Я не лазив пак у вікно, щоб її знарошне там положити. Та й лучче роздивітесь по церкві, чи нема якої шкоди… 
От і відімкнули церкву, ввійшли – аж справди, де казав Нечипір, що положив шапку, там вона й є; а по церкві усе було справно і не можно було примітити, щоб мертвеці уночі тут були. 
Що то дивовалися усі люде про те, що розказував Нечипір; а найбілш отся шапка хоч кому так навдивовижу була: як пак таки вона б зайшла у церкву, якби не він її заніс; а як би він її заніс, якби церква не відчинена була; а хто ж її уночі відчинив і хто дзвонив? – От і стало буть, що се мертвеці так порались. Так і старі люде говорють, що було колись, у якімсь-то селі якомусь-то чоловікові такеє ж приведениє, що думав на вутреню прийти, аж прийшов… мертвеці служать собі по-своєму та у піст справляють великдень. Та воно ж так і є: у нас піст, а в них Великдень. Та отже і Нечипорові казали, що кажуть, коли ж їм його і справляти, як не тогді, як церква і дзвони гуляють, а люде після пущання смертельно п’яні… «Так, так і є, так і є!» – закінчала ув один голос уся громада. 
От як так промеж собою люди толковалися, а вже не хто, як старі баби, та таки й молодиці, аж ось і обізвавсь один чоловік і каже: «Та Нечипір учора увесьденички п’яний ходив без шапки; і я його питав, де він пропив шапку, так каже, іще як був ранком у службі, так у церкві забув, спішачи з приятелем до пана дяка на розгрішениє». 
– Та і я бачив, – казав ще один чоловік, – як він її учора у службі клав і як пішов без шапки, і сміявсь з нього. Се йому п’яному приснилася така нісенітниця… 
– А се йому приснилося… 
– Се він сп’яну химери погнав!.. – загула вп’ять громада, що як який чоловік скаже слово, то вона, не розчухаючи, що і для чого, зараз і кричить «так-таки, так, так!» і у всякім ділі так. 
– Еге! мабуть, що химери? мабуть, що приснилося? Ні, сьому таки правда. – Так казала мені стара Куцайка, розказуючи свою повість, та й божилася, що сьому, каже: «іменно правда була. А мені, – каже, – розказувала про се покійна ковалиха Оксана, а вона чула від Явдохи, дядині старої Потапихи, що була опісля за Денисом Буцем. Так тут, – каже, – нігде дітись: правда та й правда, що, було, прийшов Нечипір на Мертвецький великдень». 
От так-то! от до чого ся горілочка доводить, що йому такеє приведениє було, що крий Боже! і усякого християнина. Цур же їй, тій горілці. Пити її можно, та не напиватись; чарку, другу у кунпаниї, а не так вже, як Нечипір, що й худобу попропивав, і звівся нінащо, та ще й душі троха було не занапастив. Ей, бережітеся, хлопці! не удавайтеся у теє п’янство!
