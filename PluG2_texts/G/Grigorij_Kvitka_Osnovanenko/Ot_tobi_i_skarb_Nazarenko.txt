

От тобі і скарб

Посвящается
любезному внуку
Андрею Александровичу
Щербине.

Чому се по нашому селу, Джигунівці, але не видно, щоб хто по вулиці шлявся? Таки і малої дитини не побачиш. Уранці схопилося сонечко таке веселеньке і зараз обогріло усюди. Де була яка калюжка після учорашнього дощику, не забарилася висохнути, а де ще дуже у холодку зоставався сніжочок, так і той усе потроху пропадав, бо весіннє сонечко де його тілки забачувало, так його і злизовало. На небі хоч би тобі хмариночка: пташечки співають веселенько; травонька по вгородам зеленіє, як те сукно; дерево, а вже не яке, як та верба, розпукується… Отто десята була масна і Юрія припадало на великодних святах, так і весна прийшла у пору, і до великодня зійшла повідь, і у полі усе якраз ійде добре, і от об Юрії ворона у житі сховається, і тим то на сей день так надворі тепленько і усюди, мов рай, так весело!
Чому ж се, коли на вулиці так гарно і весело, чому нікого не побачиш, щоб хто вийшов на вдвір’я, або овгород копав, або за яким ділом куди ійшов? Еге! Бо то великодна була п’ятниця, так усім таке ніколи припало, що й сказати не можно! У кожнім дворі хазяйство робить своє діло: старий, обпатравши кабана, розділя його на шматки і розсила меншими хлопцями, що у хату до жінки на ковбаси та на капусту на празник; а що треба на далш, на святки, так посила до молодої невістки у комору, щоб ховала, поки ще до чого дійдеться. А цю невістку узяли тілки що на пущалній, так ще не дуже що тямила по господарству, та ще собі з бідности узята, так і не знала, що і як за віщо узятися, так тим її і послали у комору, щоб усе поприбірала; яке нужніш, так щоб клала ближче, де наверсі, а чого празника́ми не потребується, так щоб далш застановила.
Так у неї бо діло зовсім не поспіша… Чи пересуне що, чи переложить, а сама зирк з комори на дривітню, бо там її Василь на всі празники нарублює дрівець. Визирне вона з комори та й пита мужика… а об чім? Пійдіте ж! – Так; аби б що небудь з ним поговорити або хоч подивитись на нього, бо, бачите, не можно ні їй, ні йому діла покинути та зійтись, щоб поговорити. Коли ж ні об чім мужика спитати, так хоч глянути на нього, бо, бачите, давно бачились!.. О, щоб вас з молодожонами! Як я і себе згадаю, так… ну! усього бувало; і празників не тямив… не тепер споминки! – Ех! усе то минулося!
І Василь же нехитрий! коле колоду та чи вдарив обухом раз або два… та й зирк на коморячі двері… так якраз і є: там Хвенна визирнула… Дивляться один на одного, як тії ясочки… вона пита об відрі, а він їй про мотовило… що то, якби спустити їх докупи?.. Так бо старий, упоравши кабана, приньмається різати баранця, так знай покрикує на Василя, щоб мерщій рубав дрова, бо наньмичка вийшла з хати за дровами та й стоїть порожняком, бо нічого узяти, не нарубав Василь; вже вона йому і каже, вже вона і говорить, та знай просить… так ніколи бо йому: дивиться на свою Хвенну голубку і, слухаючи, що вона йому ще скаже, нічого не чує, хоч йому що над ухом говоріть… а що в нього на думці, так нічого й розказовати, бо і сами здорови догадаєтесь!
А у хаті тієї наньмички кріпко бажають, і ось нехай лишень ввійде, то зараз на неї і напустяться: чому забарилась, зачим трохи дров унесла, бо тілки що вчинила тісто на паску, так піч треба дуже натоплювати, щоб у хаті було дуже тепло та душно; а то тісто перекисне і паска не вдасться; тогді лихо старшій невістці, що хоч і третій год, як узята, та ще уперше сама пече паску, бо стара мати, будучи її свекруха, вже стала собі немошненька і сей год не приньмається ні за віщо, а тілки, сидячи на полу, порядок дає та знай гримає, звісно, на невістку: того переложила, того мало положила, то се не туди, то те не так, звичайно як свекруха, що вже знайде, за що моркву скромадити. А у бідної невістки і руки, і ноги трусяться… Оборони Боже, як паска не вдасться! Тогді їй просвітку не буде: свекруха сваритиметься та попрікатиме, що за три годи нічого не навчилась і що, хоч і сама ійшла з багатої сім’ї, та, мабуть, дома байдаки била, а господарства не вчилася… так сі їй попрьоки пуще найусього! Се ж свекруха; а то і свекор; він хоч і не лаятиме, та мовчачи сердитиметься, що паска невдаха і що йому стидно її нести меж люде до церкви на посвящениє… А ятрівка? що така собі шутлива, та жартовлива, та на прикладки бойка; так та такого поприклада, таку квітку пришпилить, що і через тиждень сорому не збудеш. А що найпуще, так от тії зовиці! ті вже по усім усюдам пійдуть славити, що невістка не зуміла хороше́ паски вчинити і не пригляділа, як вона пеклась, та і друге прочеє на неї почнуть вигадовати; а через них і печи раки!
А не хитрі ж і вони! Покинули саму невістку з наньмичкою поратись: вона й муки насіяла, вона й калган, вона і бібки, вона і перець, й сіль, вона усе перетовкла, вона й опару постановила, вона й процідила, вона і діжу з тістом на піч поставила, вона і яєць набила; теперички збірається тісто місити і паску ліпити, та поки ще до чого, а вона вже так втомилася, що і рук, і ніг не чує; а тут свекруха знай моркву скромадить; треба ж і до малої дитини кинутись, підложити суху пелюшку, хоч трохи погодовати, бо бідне вже давно просить та кричить не своїм голосом. А старший хлопчик лазить по хаті та, не тямлячи, який сьогодня день, що нікому не можно у рот і ріски узяти, знай голосить та докуча матері, просячи папи. А тій бідній матері така халепа прийшла, що не зна, куди і метнутись. Та ще на біду і мужика її нема дома; з її діверями, стало бить з своїми братами, вже підпарубочими, та погнали у слободу на красний торг яку залишню скотинку продати та купити, бач, треба до п’ятої пари борозенного та дійну корову з телям, бо дітвори прибува; у старшої невістки двоє діточок та і менша вже від середохрестя почулася…
Де ж наші зовиці? – Еге! як мати усе їх ніжить, так вони й байдуже! Покинули невістку, а самі і за холодну воду не приньмуться. Забралися собі у противну хату та писанки оправляють, що цілий піст писали. – Та й мудрі ж і писанки. Зелені гвоздички з блакитним листям; а кохвейна рожа на усе яйце і не уписалася, так вже і листячко дрібнесеньке вже на самому кінці ледве притулили; були з жовтими хвіялками, були і безконечні. А що накраща була, так там вже старша, Оришка, що́ умудрилася, так так! Тілки поцмокаєш дивлячись! Написала вишневих пташечок, що цілуються, а кругом усього яйця та й підписала слова; таки настоящі слова, що пан Симейон, дяк таки, їх сконпоновав і списав на бумазці:

Христос воскресе вельце!
Поцілуймося, моє серце!

– так Оришка з тії бумажки сама списовала, та тілки, не вміючи письма, на лихо собі почала не з тієї руки, як треба, так хто письменний, той нічого не розбере і не скаже, що воно й є, чи то слова, чи так що надряпано; а як хто неписьменний, то скажи йому, що то слова, то він і знатиме, що то слова написані, і буде дивоватись, що дівка, та ще й неписьменна, зуміла слова списати.
Кому ж се вона таку писанку хорошу та гарну придбала? Еге! Вже пак не кому, як Тимосі, писаревому сину, що отсе після провід подає за нього рушники, а після ушестя, на клечальний, і весілля буде. Так отсе то вона і збірається на празник після обід вийти до колисо́к і там з Тимохою гарненько похристо́соватися і дати йому тую писанку. Нехай чита, коли зуміє; а вже вона недурно аж чотири шаги заплатила пану Симейону за тую рихтму, як він її взива!
Сяя ж писанка Тимосі, а усі прочі понесе вона з сестрами завтра, у великодну суботу, на місто, у город, та, попродавши, накуплять скіндячок, стрічок, шпалєрів на го́луби, шумихи і усього, чого їм треба; а чого не попро́дають, так празника́ми, під колиска́ми, наміняють на горіхи, на мочені кислички, на горохяники і на усякі ласощі.
От так то скрізь по усім хатам тогді було, так ніколи вже було нікому і носа на вулицю виткнути, і хоч усе село обійди, так не зострінеш нікого… Аж онде, онде тілки хтось снує уподовж вулиці! То затюпа, то вп’ять зашкандиба, то прислуха́ється, то озирається, то пійде, то стане, то назад вернеться… Хто ж то такий? – Може, захожий відкіля; що не второпа, куди йому повернути? Або, може то… та нічого тут довго розпитовати, і нігде правди діти; то – таки без сорома́ казка, – то Хома Масляк ходить собі по селу та когось вижида.
Що ж то за чоловік, той Хома Масляк? – Еге! Ось бачите: батько його був кріпко заможненький і усе чумаковав; ходив сам по дорогам і сього хлоп’я, Хому, привчав. То от як де стануть зорьовати або попа́совати, то поки каша укипить, от чумацтво і розказує усяк, де хто ходив, що чував і що видав; а Хома тут і слуха; і найбілш усього, як стануть про скарби розказовати: як один чоловік з дідусем горбатеньким та на одну ногу кривим і на одно око сліпим та слинявим зустрівсь меж горбами; та, злякавшись, той чоловік як учище того дідуся по уху, так він так і розпався на срібні гроші, аж тілки забрязкотіли, і той чоловік так розбага́тів, що не можно й подумати, та вискочив у пани і усе на подушках лежав. Другий розказовав: як п’яниця пізно увечері ійшов з шинку, а тут йому з березника назустріч шкандиба рижа кобила, коростява та сапата; нечувственний п’яниця піткнувсь на неї та й попхнув; а вона так і розсипалась у золоті копієчки, що цілісінький тиждень переносив у запо́лі; перестав пити, купив левадку, постановив вітряк і довіку їв хліб.
Так оттакого наш Масляченко як наслухався, так йому вже і не хотілося трудову копійку заробляти, а усе думав: от як знайду скарб один і другий, тогді вже разом розбагатію і накуплю усього, чого треба.
Як же поховав батька, так тогді зовсім покинув господарство: усе знай водиться то з донцями, то з старими запорожцями, що як прочули про такого, так до нього як плав пливуть. Один розказує, що ген там, у Маяцькій Засіці, які то печери довгі та глибокі, позавальовані бочками з грошами золотими, діжки з срібними рублями, казани з мідними п’ятаками, і що він протів того скарбу знає замову і зараз усе може узяти, тілки нема чим довезти того добра. От Хома і дає пару другу волів, і посила, і жде: ось ось хура з усякими грішми прийде, ось прийде; не треба буде тогді робити, тогді усього понакупає і розбагатіє… фіть фіть! Нема хури, не вернулися воли, і запорозця, хто зна, де його ськати, та й як його звати не зна, бо Хома, було, ніколи не розпитує, що за чоловік і відкіля? а так, без усього усе йому віддасть та і дожида. І вже, було, ніколи не скаже, що його обмануто, а тілки каже: чоловічок добрий був; мабуть, йому яка причина сталася.
От такі то добрі чоловічки, як разів десять понавідовалися до нашого Масляка, так і зостався він, сердека, піший! – Жінка, було, гризе йому голову і уранці, і увечері, так нічо́го; він усе своє: усе з добрими чоловічка́ми водиться! Сі ж як побачили, що вже нічим йому за тими бочка́ми посилати, так стали йому казати: що у такім і такім місці є скарб жінка, і не дуже глибокий, тілки на викуп требує намиста, очіпків, серпанків, плахот і усього жіночого; тілки се положи, то він так зараз і дасться; а добра добра озьмеш, так видимо невидимо!
Сеє слухаючи, наш Масляк аж танцює! Повіднімав у жінки усю її худобу, віддав доброму чоловікові і сподівається: ось ось прийде, ось ось привезе! Пійшов і сей добрий чоловічок за тими, котрих тілки і бачили! – Далш так роблячи, звівсь наш Масляк нінавіщо і жінку мов у старці пустив. Нема ні на ньому, ні на жінці, ні на діточка́х і одежі доброї; а їсти, коли жінка не заробить, так і ложки гуляють.
То просячи, то плачучи, протурила його жінка об середохресті на заробітки, чи не добув би чого ік Святу, щоб було чим розговітись. Потяг Хома до слободи верстов за сім, і ійде, і усе своє дума, як би то на скарб наско́чити, забрати його та тогді б і гадки не мати. Аж ось… дивиться… назустріч ійде дідусь старенький, маленький, горбатенький, та ще зігнувсь від старости, так мов при самій землі. Пика йому невмита, волосся розкудовчане, ніс не втертий, слина з рота так і б’є, аж запінився по усій бороді.
Хома з радощів сам себе не тямить! Чув, що і як треба у такім ділі робити, зараз підбіг до дідуся, втер йому ніс, обітер йому рот… нічого! – Дідусь не розсипавсь, а тілки… мугиче щось таке та, веселенько усміхаючись, знай йому низесенько кланяється.
Хома дума собі: чому сей скарб та не розсипається? – Еге, знаю! – Та з сим словом хряп дідуся по щоці… а той бебех об землю… Еге! та й лежить цілісінькій, і скиглить, і плаче, і стогне, і нічого не говорить. Хома подумав, що ще трохи його товкмачив, принявсь лежачого шкварити… дідусь не розсипається, а Хома знай його бебе́хами годує…
– А що то ти, чоловіче, робиш? За що ти нашого німого старця б’єш? – обізвавсь до нього чоловік із надулісся: та й гукнув на товариство; а ті так і вискочили з лісу, оборонили старця, а Хому, що хоч було і кинувся навтікача, одначе ж піймали, руки йому скрутили і відпровадили до волости. А той дідусь та був собі зовсім каліка, та ще й німий, і ійшов по селам прохати милостини; оттут то його наш Масляк злапав і почав товкмачити, думаючи, що він є скарб, так нехай, каже, розсиплеться. – О, щоб тебе! – І сміх і лихо з ним!
Як же потягли і нашого Хому, так буде знати! Перш приперли до волости; обіськали, розпитали, нема і дома нічого, і у кишені гуде; ну, так його у холодну, а самі принялися допроси та лепорти писати, та було і забули; а далі схаменулися та й відпровадили у суд. А там, звісно, якби Хома мав що, так один перед одним дещо б надряпали та й відпустили б його любенько, а то як прочитали допроси та подивилися на карлючки, що писарь, підписуючи, униз позагинав, що, стало бить, хоч наплюй на нього, а узяти нічого, так його і ув острог, а тут і почали писати – не протів ночі розказуючи – справки, та очні ставки, та свидітельскі показанія відбірати, та… куди! усього і не згадаю, і не вимовлю, як там у суді зоветься; а тілки звелося на те, що таки Хомі дали добру прочуханку та ще узяли і підписку, що, каже, доволен і жаловатися нігде не буду, та на самий чистий четвер і відпустили.
Отсе ж вже надвечір, як православні люде збіралися на страсти з свічечка́ми ійти та усю ніч молитися Богу, а наш Хома Масляк після парлації ченчикує додому, аж зирк, циганка сидить на степку. Ще не провче́ний Хома, щоб то швидче добрести додому та провідати жінку та діточок, ні; він ще до тієї циганки. Поворожи, каже, мені, чи швидко я розбагатію? А та йому і почала: «І щасливий, і таланливий, і у щасті, у багатстві поживеш; а коли збрешу, то щоб на мені сорочка пополотніла, щоб я мертвої зозулі не побачила, щоб я на своїх похоронах поросятиною подавилась. От що. А ти, дядьку, дожидай; завтра до вас у село приїде наш старший, так ти його не прогуляй і усе дожидай; він селом у вас їхатиме та і навчить тебе, де твій талан і де твоє щастя. Тепер ійди здоров». От Хома і потяг додому. Прийшов, аж хата пустісінька, і духа нікого нема, і кілочком заткнута; бо його жінка, чувши, що з мужиком сталася біда, а тут і к празнику нігде було нічого узяти, забравши діточок, пійшла на усі празники до своєї братово́ї.
Постукавши скрізь і побачивши, що притьмо́м нема нікого у хаті, Хома постояв, посумовав, далі і приліг на присьпі та тут і заночовав, дожидаючи, хто то завтра прийде і який йому товк дасть, що як би то той скарб знайти.
Оттож то наш Хома Масляк у великодну п’ятницю ходить по Джигунівці та розгляда, чи не їде якийсь то старший, що про нього циганка казала. Ходить собі уподовж вулиці, та знов вертається, та вигляда, а до жінки і до діто́к йому і діла нема! Йому байдуже, що вони у чужій сім’ї празник приньматимуть і чужою паскою розговівлятимуться… аж зирк! щось з’їзжа на міст… Хома так і кинувся назустріч…
Їде то жидівська бричка, пара коней у шлейках, по жидівськи у дишел запряжені; погонич сидить у суконних штанях і у юпці, скрізь повимережувана і з китицями, мов у венгерця, що з ліками ходить; а на голові превисоченна шапка з углами на усі боки. Машталір той знай своїх патик поганя, та не батіжком, а на кнутовищі у нього удка з здоровенним крюком; і він знай цмока, та тою удкою усюди помахує, та ньока, та приговорює химерно, не так, як усі люде коней поганяють, що – ню, паді, шевелись – абощо, а він все мов приспівує: «Передні з нами, задні за нами, а усіх просим вас, ідіте до нас, до нас; усіх приньмаємо, усіх скликаємо».
Роззявивши рот, стоїть Масляк і, слухаючи, дивується, що се таке є? Аж ось і під’їхала бричка, і з неї виліз, та так проворно, вже стар чоловік, чи купець москаль, чи жид шинкарь, не вгадаєш. Борода б то йому і є, так цапина та ще й рижа, очі сірі, та так і бігають, брови густі, та довгі, та широкі, так і напужились, як щетина. Ніс довгий та карлючковатий і на кінці загострений, ніби шпилька. Губи тоненьки, а ріт… так від уха та до вуха, а як заговорить та роззявить його, так здоровенна голова з шапкою зовсім улізе; а у роті зуби притьмом свинячі. Каптан на ньому китає́вий, широкий та довгий, а пуще полотнище ззаду: так і волочиться, мов у тієї жінки нашого повіреного, що як була міщанкою, так ходила у спідницях, а як мужик її шморгнув у дворяне, так почепила таке плаття, як на спра[в]жніх панях, що хвіст так і волочиться. Закавра́ші у каптана теж довгі, що усі пальці закривали; коса з мишачий хвостик теліпалась з під високої дуже шапки з вуглами та з китицями. Ноги у жовтих чобо́тях з пальцями, мов рукавиці, а на п’яті теж був палець, як у собаки; а скрізь тії пальці пролазили когті, мов у кота заморського.
От такий то козак як скочив з брички, так би усяк злякався, а Хомі і нужди мало: так пилненько та веселенько на нього дивиться і зараз полюбив його, мов дядька рідного, та зняв шапочку і уклонивсь йому. А той… ось слухайте, люде добрі, що тут буде! – Замість того, щоб і самому зняти шапку і сказати або добридень, або помагайбі тобі, – ну, ну! – він і шапки не зніма, і не покланяється йому, а сказав: «Наш єси, приятелю!» – та й узяв за руку Хому і пійшов з ним дорогою і розговорює; а машталір ззаду коней поганя, та свистить, та знай своє приговорює: «Попавсь, попавсь; наш буде, нас не збуде…», а Масляк і байдуже, у яку кунпанию ускочив.
От як ійдуть, той, що з Хомою, і каже: 
– Ти мене, чоловіче, не знаєш?
– Ні, дядюшка, – каже Хома.
– Будеш опісля знати і дяковати; а тепер не зови мене дядюшкою, бо я швидко тобі стану за рідного батька; а зови мене пан Юдун.
– Добре, пане Юдуне! – сказав Хома, а далі ійшли, ійшли, от Хома і питається: – Чи ви, бува, не з жидів, пане Юдуне?
– А по чім ти відгадуєш?
– Та так щось, що ви на речах збиваєтесь на жидівство. 
Бо й правда, що сей Юдун дзидзикав, мов спра[в]жній жид.
– Ні, – каже, – я не жид, а тілки щирий їм приятель. Чи не знаєш, чоловіче, де тут постоялний? Треба коней погодовати і за діло приньматись.
От Хома і привів їх до постоялного.
Ось тут то що було, послухайте!
Ввійшли у велику хату, Юдун не перехрестивсь і шапки не зняв, так і сів; а на нього глядючи, і Хома не хрестивсь, а тілки, шапку знявши, сів биля нього. Шинкарь не виходить, а Юдуну і нужди нема; зараз ляп себе по кишені, щось і забрязкотіло, він і виняв з кишені повну пляшку з сивухою і чарку, налив ЇЇ повнісіньку та разом і ковтнув не христячись, і – будьте здорови – не сказав. Далі налив ще та й каже Хомі: 
– Пий, чоловіче, коли хочеш з нами у товаристві бути; не дуже на те дивись, що розказують; як їх слухати, так і скарбу не ськати. Пий, кажу тобі, у мою голову. 
Хома вже давно позабував, який тогді день був і який гріх пити найбілш тогді горілку, аж стрепенувся, як побачив чарку, і аж обидві руки протяг до неї; а Юдун йому подає та й каже: 
– Пий же, синку, мовчачи, та не мотай рукою (себто не хрестись. Бач!). 
У Хоми аж жижки трусяться – куди вже тут хреститись! мерщій за чарку, та, не обмокуючи губ, так і влив прокляту, чортовой роботи сивуху прямо у пельку… як проковтнув… і став не свій!.. І дивиться, і нічого не бачить; повитріщав баньки і не тямить нічого. А Юдун ляп себе по другій кишені та й виняв ковбасу, та тілки не наську, а німецьку, от що і свининою, і кошатиною, і конятиною начинена, от – коли знаєте – що пани, цураючись нашої, у німців купують та усмак їдять. Відрізав гарненько скибочку собі і Маслякові… А він, тютю дурний! – глита, мов попів мурло́!
Закусивши любенько, от Юдун підніс уп’ять по чарці та й ляснув себе по щоці… аж так і вродилась пряжена яєшня… от Юдун з Хомою і принялись її уписовати. Трощить її Масляк на усі за́ставки, аж за вухами лящить. От до нього можно примінити: чи зна пес п’ятницю? – Хоч же він і доглядівся, що у Юдуна пальці довгі, чорні, мохнаті, та криві, та з предовженними закарлюченими когтями, та йому і байдуже; він після горілки та після ковбаси ще дужче полюбив Юдуна, і йому нужди мало, хоч би він був з п’ятьма руками.
Беседуючи, випили і по третій. Юдун покрутив свої пальці, аж так і вмилося на столі печене порося, та аж шкварчить, таке гаряче. Сокрушили й те; Хома аж кісточки пересмоктав. А як поїли усе, от Юдун устав і каже Хомі:
– Давно вже я на тебе націлив, приятелю, за те, що ти не робиш так, як у вас дурні роблять. Не дуже хапаєшся того хліба робити, не дуже об господарстві убиваєшся, а усе водишся з люб’язними мені людьми. Не дуже дбаєш тую худобу, а розсилаєш її по скарбам; горілочку вживаєш, з людьми заїдаєшся, жінку товчеш, а за усе сеє ти миліш мені і брата рідного. От я тебе і знайшов і тепер ще дужче полюбив тебе і за твоє послухнянство, що ти не дуже дечого споминав, а потрапе́зовав зо мною, так за те я тобі стану у великій пригоді. Я усе знаю; знаю, що ти хочеш знайти скарб…
– Хочу, таточку, батечку! – перехопив Масляк, та аж до ніг припав, та просить, щоб навчив, де його знайти і як узяти.
– Але, синку! – каже Юдун, – без мене ніхто не знайде, і коли хто не мій, то й не озьме. Завтра звечора у вас заходить празник (та сеє кажучи, так скривився, що ще гидший став): так ти не ходи з людьми… куди там вони ійтимуть… (бачите, йому тяжко було сказати, що ійтимуть до церкви), а надвечір прийди на узлісся та й дожидай, а як побачиш, що неначе свічечка пала, так ти і пійди за нею, куди вона тебе заведе. А там – вже моє діло; будеш дяковати. Прощай, мій милий синку!
Дивиться Хома, що Юдун пійшов, та не відчиняючи дверей, вже його і нема… щез! Хома подививсь у вікно, нема машталяра́ з бричкою, і коней чортма, і ворота зачинені і за́сувом засунуті. От і дума: що се таке? – Аж ось шинкарь вийшов з кімнати і каже: 
– Чого ти, Хомо, прийшов і чого у хаті сам собі гомонів? ійди додому; тепер не такі дні; я й проїзжих не приньмаю, хиба́ доброго чоловіка протів ночі; та й продажі на горілку тепер нема; ми, благодарю Бога! не жиди, знаємо християнство. 
Почухався Хома, став озиратись, дивиться, на столі поросячих кісток нема, а у роті чує смак від яєшні і меж зубами зав’язла поросятина. Дій його чести!.. сюди туди переминається… далі шморг з хати мовчки!..
Чудний мені наш Хома Масляк! Як таки він нічого не второпав? Коли б, сказати, п’яний був, а то ж, визволившись з під калавуру, ні ївши, ні пивши, поспішав додому, не вечерявши, та натощака ж і по селу блукав, поки з Юдуном пострічався. Так як він не розглядів і не розчумав нічого? А тут усе видно, як скло! – Чому у Юдунового каптана заднє поло́тнище таке довге, неначе у па́неї? – Еге! хвіст закривало. – Чому на ньому така висока шапка, та ще з вуглами? – На роги бо надіта. – Чи чоловіча ж на ньому тварь? І у річах він дзидзикав, мов жид. – Аж ось і стало, що то був чорт, спра[в]жній, настоящий чорт! Адже усяк, хто бачив чорта, усяк розказує, та й патрет його бачимо, що він з хвостом, з рогами, з цапиною бородою, з карлючковатим носом, з предовже́нними пальцями та з карлючковатими когтями; а тут так усе і було. Та й у речах пізнати можно було: адже чорти ні по якому білш не говорють, як по жидівськи. Еге! от що! – А як сказав, що зовуть його Юдуном, так тут вже хиба́ дурень не догадався б. Адже звісно, хто Юда; а то ще старше його, Юдун. Се так примером будучи сказать: кого величають: Ваше Благородиє, а того вже Ваше Високоблагородиє; то Юда, а то Юдун. Справка чистая! Ну ще ж: увійшли у хату, Юдун не хрестився. се ще дарма; бо є й пани, як жиди, що не христяться, увішедши куди у хату; так їв же ковбасу! Еге! оттут то і причина! Що було Маслякові не догадатись, що який се жид, що їсть ковбасу і поросятину? коли ж сеє усе їсть, так він вже не жид, а певно чорт; та чорт і через роги, і через хвіст, і через руки, і через ноги, і через імення, і через ковбасу, і через порося, і через усе, через усе, чорт та й чорт. Хоч до ста баб не ходи, а видно було, що то спра[в]жній чорт. А Масляк не пізнав. А якби було пізнав, то, певно, від нього, а, може б, і від скарбу, відцурався. Тут же, як увесь глузд загубив і приняв чортяку за доброго чоловіка та ще й батьком його назвав і аж до ніг його припадав, так тут вже не жди доброго! Ще б і тепер можно б діло поправити, так йому усе байдуже, і він вернувсь у село, і, ійдучи, білш ні об чім не дума, коли б то швидче до завтрього, щоб пійти на узлісся та побачити, як свічечка палатиме… Та з сею думкою прийшов до свісти і, не заходючи у хату, нужди мало ні про жінку, ні про діточок, і чим вони розговіються (гаразд, що сам розговівсь у великодну п’ятницю ковбасою та яєшнею. О, бодай тебе!), пійшов на тік, заліз у солому, тепленько, любенько, там і захріп після чортячого бенкету.
От же і великодна субота. От і сонечко заходить. Смерка. – Ударили у великий дзвін до церков на одіяниє… Хазяйки мотнулися лагодити усе на завтра; горшки постановили по пе́чам: ув однім борщ з яловичиною, у другім капуста з свининою, іще юшка з локшиною та з молодою бараниною, печений гусак годований з підлевою та на за́куску молошна каша. От постановивши по пе́чам, затушковали, нехай стоїть, щоб завтра вже, ради празника, не поратись коло нього. Далі стара звеліла невістка́м послати на стіл скатерть та й становити усе, що треба завтра на посвящениє. Постановили зараз паску… Та й мудра ж придалась!.. височенька, легесенька, чепурна, не репнула; а як її помазали зверху шапраном, так аж по лискується, жовта та прежовта! Хоч би і у якого пана така була!.. Затим то старша невістка, уносючи її у хату, ійде і землі від радощів під собою не чує, бо бачить, що як уздріла її свекруха, так і видно, що радесенька, і не грима на неї, і хоче б то всміхнутись, та здержується, щоб невістка не закопилила губи, що вже вона все зна. От свекруха, оглядівши усю кругом, бачить, що нічого притьмом сказати, та усе таки, звісно як свекруха, зирнула на старого, що лежав на полу, спочивав після трудів, та й каже: «Як я ще була дівкою та жила у дядини, то, було, як спеку паску, так оттака!» – Та й приміря рукою у аршин заввишки.
Отже ж невістка таки сього їй не спустила та зараз і відрізала: «Адже ж ви, мамо, і тутечка усе порядковали: і чого скілки положити, і як запарьовати, і місити…» Нічого свекрусі робити, перехопила зараз і каже: «А баранець де?» От постановили невістки і баранця, і порося, і крашанки, і сало, і соли грудку, і хріну корінець, і усе, та й покрили хустками, у чому завтра нести усе на посвящениє.
Се ж пораються невістки, а дочки, дівки де? Еге! Звісно, що мати їми не так орудує, як невістка́ми. На невістку скаже: «А внеси, доню, дрівець; а затопи, доню, піч; а перестав сюди, доню, жлукто…», та усе доню, та усе з ласкою. А на дочку так усе гримаючи: «Чи довго тобі казати, щоб ти достала оттам борщ та пополудновала; чи ти, дурна, знаєш, що як ти обідала, та й досе нічого не їла!» Або: «Чи договорюсь я тобі, щоб ти покинула прясти та ляговилась швидче спати? Бач, яка неслухняна! Лихо з нею!» – Оттак то усі матері нападають на дочок. Так і тут: мати застановила дівчат дочок свічечку засвітити та перед образами приліпити; го́луби, що наробили за піст з шпалєрів, попричіпляти до стелі… далі й гримнула на них: «Та доки вам там возитись? Ійдіте швидче та вбірайтесь гарненько! Хіба не чуєте, що до церко́в дзвонють? Але усе кричи та ворчи на них!» А далі каже невістка́м: «А ви, мої невісточки голубочки, змийте з мисника, попереполощіте мисочки, талірочки, ложечки поперемивайте, батьків ніж вигостріть печене краяти, лавочки позмивайте, хату виметіть та вже хоч не дуже прибірайтесь, а поспішайте до церкви».
Далі озирнулась до старого – аж у нього слізоньки на очицях! «Чого бо ти, Уласе, мов журишся? От празник заходить, хвали Бога та повеселішай. Уставай же, уставай; та ійди на одіяниє. От бач, яка паска у нас хороша придалась: от і печений баранчик, і поросятко дуже мудро спечене… Та таки і усього удоволь, як і у людей; нічого гнівити Бога милосердного!..»
«Та я ж отсе, Домахо, лежу, дивлюсь, що тут напорано, та й згадав, як ми з тобою побралися: не було в нас ні кола ні двора, як там кажуть: без чарки-горілки і без жодної хусточки відбули весілля своє; не було в нас ні батьків, ні людей, ні музики, нікому і ні під що було танцьовати; звісно, хто до сиріт, та ще й до бідних піде? – Не вспіли одружитися, ти по наньмам, а я в батраки… усього випили!.. Тепер же, гляди, Домасю! є й хата, є й господарство, діточками Бог благословив і усім нас наградив, що й самі доволни, і є бідному за христа-ради подати. Спасибі тобі…» – та як скочить з полу, як пригорне до серця свою стару, як заплаче гірко, і каже: «Спасибі тобі, моя старенька! через тебе, через твою добрість, через твої труди нас Бог благословив усім, усім. Ходімо ж до церкви, подякуймо за Його милости! Я усе одіяниє просто́ю у церкві, чи дасть Бог дождати на той год. Та й ви, молоді, не барітесь, ійдіте швидче до церкви та не сидіте на цвинтарі: там тілки пусто́та та гріховодство. Стійте у церкві та слухайте, ніч не довга, не забаряться Христа дочитатись; виспитесь опісля». Сказав та й пішов тихо́ю ступо́ю, підпіраючись паличкою.
Стара стала Богу молитися, поки молоді поубіраються, а ті собі і мотнулись: от дівчата кинулися у противну хату; а там на стіні край віконця дзеркало в них було, так, шматочок, як з п’ятак, де то чи купили, чи випрохали у панськім дворі та й приліпили тістом до стіни. От і кинулися до того дзеркала скіндячки на голову собі покладати, коси квітчати, намисто на шию чіпляти; плахти, запаски, червоні баєві юпки, суконні панчішки, червоні черевички… повдягали нові білі свитки, шитими рушничками підперезались і пішли собі мовчки, як тії павочки…
Поки ж вони одягалися, невістки знай у противну хату рип та рип! То буцімто вогню достати, то чаплію узяти… а тут аби б уздріти, як вийдуть відтіля дівчата, бо й їм, молодицям, треба було кинутись до дзеркала, так при дівчатах бо не можно; зараз сміятимуться, що й замужні, а чепуряться; хиба́ без дзеркала вже і не вберуться? – Як же вийшли дівчата, то й кинулись молодиці до того дзеркала: бачите, у старшої невістки два очіпка, один блакитний, другий вишневий, та третій кораблик; так вона хотіла приміряти, що їй буде краще до лиця, чи який очіпок, чи кораблик? Так як ти його без дзеркала вгадаєш? А молодша невістка дурна ще, недавно пішла заміж, не зна, що до чого: хотіла пак голову пов’язати платком; так старша не звеліла, бо для такого празника звичайніш узяти на голову очіпок. От як вирядились, пішли і сі.
А там і парубоцтво з ста́ршими, жонатими братами, попідголювавши чуби, повдягавши нові свити з уразівського сукна, підперезавшись штепненько, повбували нові шкапови чоботи з підковами, що ще з п’ятниці мокли у дьогті… звісно, діти заможного батька, так їм то у розкоші і жити! – побравши нові шапки козацькі, повалили лавою до церкви, та не до церкви: вже щоб парубок та так прямо і дійшов? Е, ні! Ще їм треба побиля цвинтаря засідати, та як ійтиме купка дівчат, так треба кинутись на них, розпудити їх, ту вщипнути, ту помняти, тій тусана дати… А там ще й на цвинтарі, і там не без іграшок: де побачуть, що на рундуках полягали дівчата, так їх і поперекидають; або де купка сидить, то підкрадуться та по ведмежому і ревнуть… а ті схоплюються, біжать, регочуться, лають… Що то молодії літа! Було се колись і за нами! Ех! та минулося! що вже і споминати.
А батьки, і матері, і усяк старий народ, усі у церкві; повнісінька набралась. Стоять з позасвічуваними свічками, хто слуха, а хто і окунів ловить, слухаючи, як славно чита одіяниє попович хвильозоп, що відпросився з бурси на празники до нас у село. Та що за голос! чита, а сам, як карма́зин, червоний від натуги, піт з нього так і котиться, а він викрикує та голос виводить не на точка́х, а де строфа кінчається; хоч на половині слова, то так і викрикне, аж луна по лісу піде у одчинени двері. Так гарно, так гарно, що усе б його і слухав. Ну, та й звісно пак: вже він недаром в бурсі вчиться: він на те хвильозоп!
Де ж наш Масляк? – Може, він биля поповича стоїть та прислухається, як той гарно чита? Або, може, притулившись до стіни промеж старих людей, та туди ж з ними дріма? Або чи не у тій купці, що – ген! – у куточку, зібралися круг пана Симейона, нашого таки дяка́, та слухають, як він там шепчучи розказує, яке то лихо людям буде, як народиться Анцихрист та буде православних людей мучити, а за жидів заступатись і їх жаловати; як набіжать Гоги та Магоги, мов кримська татарва, та у тих людей, що не шановали духовного чину та не становили часто обідів, та будуть усю худобу одбірати та нею жидів та циганів наділяти – так, кажу, чи не промеж тими слухателями і наш Хома? – Не знаю! – Якби пак там був, то, може, сплакнув, слухаючи пана дяка, як і старий Кирик, що слухав слухав, плакав плакав та, дивлячись на дяка, що той аж употів розказуючи, виняв з кишені гаманець, розв’язав та й дав цілісінького п’ятиалтинного на молитви дяку; оттаке б добре діло і Масляк зробив би, якби там був, так не було ж то його там… та і по усій церкві його не видно… Та де ж він?
Але!.. Де! – Він того не забув, що приятель його Юдун та наказував йому добре, щоб звечера, як люде зберуться у церкву, так щоб він вийшов на взлісся; отже то він туди і потяг, ще тілки сонечко стало спускатись на захід. Ліг, сердешний, край взлісся і дожидається від свого приятеля Юдуна звістки…
Аж ось… ще не гаразд і смеркло, а вже далш у лісі запалала мов свічечка, та не так горючи, як таки свічка, щоб огонь був або червоний, або жовтий, а чортячим огнем, як горілка горить, синім огнем. От наш Масляк так і здригнув, та не з переляку – бо, вже побратавшись з старшим чортом, він вже маненьких зовсім не боявся, а з радощів, що от Юдун не збрехав і що от от дасть йому скарби; побачивши тую свічечку, мерщій до неї, а вона від нього далш у ліс; він за нею, а вона від нього, та усе далш, усе далш у ліс… Аж засапавсь наш Хома, біжучи до неї, так не дожене… вже вона його і далеченько завела, вже Хома, чіпляючись за голяки, то за пеньки, порвав і матню у штанів, і рука́ва у свити, бо так навпростець і чеше: по колоддям спотикається і вже не десять разів лобом ціловався з хамлом, що попід ногами йому плуталося, і вже й шапки катма; та йому і байдуже: хоч усього рішитися, бо от вже швидко добіжить до свічечки, от от схопить скарб… Тривай лишень, Хомо, Миколу звалиш, як там кажуть. Біжить біжить, аж ось йому назустріч двоє маненьких чортяточок: хоч на них було і платтячко дівоче, та тілки наскрізь і світиться: і руки голі, і шиї голі, точнісінько, як на панях, що у городі берлинами роз’їзжають; а самі ті чортенята чорні, мов циганчата. От зараз і кинулись до Масляка, та й загирготали не по нашому, а по панськи, як той хра́нцуз вчить паненят, що таки у нашому селі. Масляк вилупив на них очі, дивиться і нічого не второпа, що вони йому і говорють. От чортенята зареготались, та і каже одна одній: 
– Ми думали, що він пан який, та й заговорили до нього по нашому, по хранцюзьки, аж він, бачу, сього не втне. – Та й стали кивати на нього та й кажуть по своєму: – Ало, мусье, ало; вене ici . 
– От коли по собачому, – каже Хома, – то і я розберу, бо чував, як панський Іванька розговорює з ґарсоном. – Та і пішов за ними. Недалеко відійшов, аж ось тут Юдун і є, стоїть і дожида його. Жупан на ньому добрий, рукава з вильотами, і вже хоч із під жупана і висить предовженний хвіст, та Юдун його не хова, а Хома його вже не боїться. Протяг йому мохнату руку з карлючковатими пальцями, узяв Хому за руку і повів за собою до шатрів та й каже:
– Добре ти зробив, що прийшов; будеш мене довіку згадувати. Ануте!
Як се тілки гукнув, так поли у шатра і впали; а під шатром, чого-то там не було? За довгими столами, скатертями понакриваними, сидять чорти з чортихами, попаровавшись. Та що ж то за порозряжувані! У яких то каптанах! У яких ребронтах! Тілки вже ні під квітками, ні під пір’ями, і ні під яким бриле́м, і ні під якими кучерями не можно було поховати рогів; так і стирчать. Таки усі були, як настояще городське панство.
А на столах страви страви, так батечку мій! Там і усякого мняса і печеного, і вареного, і в юшках із підлевою, там і яєшні, і тертий хрін з сметаною до поросятини і холодцю з раками і з просоленою осятринкою; було там і сахарне морожене, що москаль у городі продає, і хвиги, і родзинки, і чорнослив, і горіхи самі мишаловки, і павидла усякі… Та чого там і не було! Миски, і тарілки, і ножики з виделками, і ложки, усе ж то срібряні; чарочки усякої міри і стакани, усе хрустальне, так і сяє, мов у тій лавці, що об ярманці у городі ташується. А пляшок же то, пляшок з напитками? Було і ренське, було і донське, що по четвертаку бутилка; були усякії вина, і червоне, і жовте, були пляшки і засмолювані, і дротом позаплітовані; була і вишнівка, і тернівка, і дулівка; було і пиво кабацьке, так, деше́венке, для усякого розходу, та був і грушевий квас, вже спитий. А усякі горілки окроме стояли; та і до біса ж їх там було! Була і пінна, і полугарна, і запіканна, і полинькова, і корінькова, і на калган, і на соснові шишки гната… усяка-усяка була, якої який чорт забажа, так усяка йому є. Придбали добре; мабуть, не боялись ні об’їздчиків, ні вийомки. Пожалуй, так далеко у ліс забравшись, так можно не боятись і самого главного повіреного з корчемним засідателем. Нехай би де у дистанциї так розташовались; дали б їм зараз перцю, хоч би і перечорт був: зараз би потаскали у полиц[і]ю, та затасовали би у яму, та к допросу… пляшки б і усяка посудина порозпропадала б і вже й не шукай, а сам, хоч би самий старшенний чорт, сидів би поти у ямі, аж поки не зніс би грошей за усяку пляшку, як і за відро. Вони і чорту не подивлються у зуби; знаємо їх!
От як отсе усе Хома Масляк розглядав, зараз Юдун йому і каже: 
– Моєї дев’ятої жінки пасербиця та усьоме ійде заміж ще за парубка, так я отсе справляю весілля. Сідай, Хомо, з нами, повечеряй, а діло наше буде опісля. 
Та й посадив його биля чортихи, що сама собі без пари сумовала. Сів наш Масляк і розперезався, щоб то добре і наїстись, і напитись на чортячім весіллі. Піднесли йому горілки, і випив таки повну, та не віддихаючи зараз і по другій; от і поставили йому на талірочці капусти з яловичиною; він і принявсь за неї… Як хлисне, як опечеться!.. Аж сльози йому покотилися, трохи не крикнув. Зроду пак не їв срібною ложкою і не знав, що треба студити. От чортиха і стала його вчити, як тою ложкою треба їсти і як мнясо краяти, тілки ж він з сею чортихою заговоривсь, зирк! Вже талірки й нема; вже її і зчистив чортьонок у куртці, що талірки переміня. З голоду, мабуть; може, три дні не їв, так став гостей обдурьовати: який задивиться, так він зараз талірку і хвата, хоч би зовсім і не почата́. Десь бачив, як у великих панів хлопці роблють. Так Хома пустивсь на хитрощі: як йому подадуть яку страву, то він одною рукою придержує талірку, а другою мота; як вичистить зовсім, тогді і ткне їй у зуби хлопцеві. А напитки, тілки якого наллють, так мерщій у пельку. Не дуже і до чортихи озивався, що усе його заньмала, і дещо вигадувала, і лискотала його потроху.
Еге! та хоч наш Масляк пив усякії напитки, як сам опісля розказував, що, каже, пив мадьору, шатай моргай, шатай на хвіст, реєвеє, барбоське, шальпанську і порчене пиво, і чого-то він там не пив, та зовсім же то не п’яний устав із за обід. Бо тілки що поуставали, зараз Юдун і гукнув: музика, грай! Де у чорта вона і узялась! Аж шестеро жидків, хто на скрипку, хто на баси, хто на дудку, на цимбали, на бубен, так і вчистили метелиці. Як же піднялось усе чортятство… батечки! І сам старий Юдун туди ж за молодими, аж засапався. А Масляк же то наш, так той то, щоб удружити свому названому батькові, так той то носиться, от вже носиться! Трьох чортих перетанцьовав, усі чоботи свої пробив, вибиваючи гоцака, і ще ж було ухопив двох свіжих чортих, що повиряжувалися дівками і коси на голови поклали, і скіндячки положили, і плахти почіпляли, от ухопив їх та й гукнув на музику: грай, дудочки! – Так Юдун прийшов до нього, узяв за руку та й каже: 
– Годі ж, годі, угамуйся. Вже, бач, розсвіло, се вже наша ніч починається; треба молодих спати класти. Коли схочеш, побудеш з нами до вечора; то підуть приданки з перезво́ю гукати, коли то ще до того дійдеться, то й ти з ними погуляєш, а поки я об твоїм ділі поговорю.
– Батечку, голубчику! Що хоч роби зо мною, тілки дай мені знайти скарб, хоч з півсотні діжо́к з золотими… – так казав Масляк, усе низенько кланяючись Юдуну.
– Що вже півсотні їх і прохати! – каже Юдун, – се і мені стидно так трохи тобі дати. Я сам знаю, скілки і чого тобі дам. Буде на увесь твій вік; живи, пий, гуляй, на що хоч трать, усе в тебе будуть гроші безпереводно. Тілки чим ти мені віддячиш?
– Та що потребуєте, – аж крикнув Хома, думаючи, що от от на нього гроші так і посиплються, – що потребуєте, усе перед вами; хочете душу узяти, зараз вам їй і заручу, тілки дайте довше погуляти.
– А на чорта мені таке сміття? – сказав Юдун. – Душу! Та вона вже давнісінько моя. – Та й прислужився добром! Знай, друже, такої мизерної душі, як твоя, в мене і послідній хлопець за нюх кабаки не озьме. Ми і з кращими вже не знаємо, куди дітись. Було колись, так давно, що і за такою паршивою душою, як твоя, так усі та́буром ходим, щоб її заполонити, бо дуже в нас, у пеклі, було просторно і ніким було орудовати. Самі чорти усю панщину відбували. А тепер вже не так; не таке вже, спасибі людям, і пекло стало, як – коли чував – пан Котляревський списав. Перш було, як який грішний попаде сюди, так і то навдивовижу; та й то бували все то душегубці, то змінники, то харцизяки; а як колись раз привели одного скоромника, що в середу їв, мов той цуцик, скоромне; а жінку, що від живого мужика та… прала другому сорочечку і усе прочеє… так таке наведениє було, що ну! Усі чорти покидали роботу та хто на колодки, а хто на плоти, на хати, скрізь товпляться, що як би то подивитись на таких грішників, що ще зроду їх і не бачили! – Таки точнісінько як на ведмедів збіглися дивитися, так і на них. А далі, далі, спасибі людям, як розвередовались, та розібрались добре, та пустили на всі заставки, так і до́товпу нема у пеклі! Та й чортам полегшало: перш, було, чорти і на дривітні, колоддя колють, чорти і пічкурами, чорти і за смолою, і за вугіллям, куди не задумай, усе вони, усе вони, сердешні, відбували, щоб тілки тих грішників по казанам уконтентовати; а віддихнути, а пожартовати меж собою – бо і меж ними є і молоді, і усякой натури – хоч поборотись, або у скраклі, та й до самого женихання ніколи було. І ніч і день, і ніч і день на панщині. Чорт їх зна, як вони не виздихали від такої надсади. Я й старшина над ними, та й мені лихо було: нікого, було, і у двір узяти від панщини; не було в мене ні кухаря, ні хлопця, ні машталіра; сам собі, було, і обідати варю, і коня наповаю, і чоботи латаю, і ще скрізь оббігаю та назирну, де і як хлопці мої справляються. Тілки така і була, що платтячко моє перемивала та коли, було, головку змиє, а після обід поськає; вже без сього мені не можно, бо я трошки собі панської натури. Як же наддали від вас, не знаю після чого і від чого, тілки дехто розказує, що як люде умніші стали, та як посипали до нас, так батечки! Я не знав, де їх у сина і дівати. Таки так і сиплють, так і сиплють! – От і вскочили якось то жид і хранцуз. Жид зараз порядивсь парові печі строїти, щоб менш кошту тратити, а грішників дужче пришкварювати; та й перебрав же, вражий син, до гаспида грошей, і пообманював таки пекелного і клюшника, і токового, і деяких прочих приказних, та таки зробив паровики славні, що навряд і у водолазьких винокурів так добре, як у нас у пеклі. Тілки ж що? Узяв та й вивів трубницю у ту землю, де хранцуз живе; та як пустили паровики на роботу, душники повідкривали, то дим з наших паро́виків і повалить до хранцуза. Ті зараз показються, збісяться… Давай різатись! – Їм же там і нужди мало, а мені тогді найгірше лихо. Як о по́віді вода, так душі посиплються після того сюди, що ніяким побитом і не справишся. Той прибіг, пачепорт показує, той пита, куди, у яку кучу, до якого діла ійти, той свою біду розказує, що він на тім світі покинув, хто він там був, що робив… а вже письменні! так ті мені найгірш усіх! як стануть мені віршами читати, а другі мене зопиняти, що я не протів граматики яке слово сказав, то я плюну їм межи очі та й утікаю додому. Оттака то мені халепа була! – Та спасибі, хранцуз, той, що з жидом до мене ускочив, той принявсь порядковать; зараз каже: «Нада треба вам, мусьє, по панськи жити, а то грішники вас замучуть». 
Що ж з того, що буду по панськи жити, усе ж таки треба коло них поратись; а коло мене і нікому панькатись. 
«Озьмім, – каже, – усіх чортів у прислугу». – А на панщині хто зостанеться? І пічки погаснуть, казани і сковороди попростивають… – «Но, но, мусьє, – каже він, – усе буде фор б’є . Поки будеш просто жити, уся робота на тобі лежатиметь, а як станеш жити по панськи, то і діла тобі ніякого не буде, будеш на подушках довго спати, і пити, і гуляти, а слава буде ійти, що усе ти сам трудишся. Лягай лишень, мусьє, спати; завтра устанеш, подивишся і сам скажеш: “фор б’є!”» – От я послухав його і дав йому волю робити, що він хоче. Прокинувсь, ще стало на світ заньматись, а хранцуз і тут: «Но, но, мусьє; куш , – каже, – спи. Коли пан, так і роби по панськи: пани не устають досвіта; я тобі скажу, коли пора буде уставати». От я і захріп вп’ять. Та вже середу дня увійшов він до мене та й каже: «От тепер пора, уставай, мусьє?» – Зараз і подав мені і чаю, і кохве гарячого та гарячого; нічого робити: хоч погане, а п’ю, бо пани п’ють і хранцуз велить. Далі ввійшов я у свою світлицю, аж побиля дверей стоять усе чорти у каптана́х, позументами пообшивованих; стоять, і не поворушуться, і пилненько мені в вічі дивляться. Я їх нічого не питаю, вони мені нічого не кажуть. Тілки що хотів я у кімнату пійти, зараз аж троє кинулись їх мені двері відчиняти. Еге! – думаю собі, – се вже я паном став, не треба трудитися самому і дверей відчиняти. Я зазирнув у прихожу, аж там грішників найшло нових до пропасти! А один чорт, у каптані у хорошому, круг їх ходить та їм розказує: «Нашому пану ніколи; такого діла прийшло, що не то що; приходьте завтра; а кому пилна нужда, подавайте бумаги». – Повіялись мої грішники вон з хати, а я з хранцузом: ких, ких, ких, ких! аж лягаємо та сміємося, що пообдурювали народ: вони думають, що мені діла багацько, що ніколи і носа втерти, а ми тут з хранцузом випили на калган гнатої та сокрушили печене порося та пряжену яєшню. І хто б то не приходив опісля, через увесь день, зараз мої лакеї і кажуть: пану ніколи, діла багацько! А я увесьденички то на подушках валявся, то сидючи дрімав, то з хранцузом у дурня та в дамки грали. А обідати подали вже нам на заход сонця. Та що ж то за обід мудрий був! чого то там не було? Аж пальці пообсмоктував. Адже ти, Хомо, обідав в мене, то й знаєш.
– Обідав, – каже Хома, – спасибі тобі, і вмру не забуду, яке то усе смашне було і які напиточки були мудрі!
– Еге! за сеє всеє дякую своєму хранцузу, – казав Юдун, – він із чортів набрав і кухарів, і клюшників, лакеїв і хлопців; до моїх жінок, що їх є в мене аж тридев’ять, поприставляв і дівок, і прачок, і кухарьок; та й дочок моїх, що ще які є маненькі, так і мамок, і няньок, і усього, чого де треба, усякого народу є, як і у великого пана. І те ж таки як і у панськім дворі: вони ба́йдаки б’ють, у карти грають, горілку добре п’ють, по вічерницям шляються, дівчат обдурюють, які дам гроші на закупку, чого – часом бува – треба, то вони половину їх украдуть, проп’ють, а щот подадуть на всі, чисто пішли у розход.
Бачачи, що усюди ж то у прислузі чорти, усюди чорти, подумав собі: який же гаспид коло казанів на заводі? і думав, що усі печі, мабуть, погасли, а грішники досе поснули ради скуки. От хранцуз, оповістивши наперед, що пан пійде завод обглядати, щоб усяк був при своєому місці, і щоб робили пилно, і щоб до пана ніхто не підходив ні з чим, от тогді і повів мене обглядати. Так батечку мій! як то було усе хороше́! Робота таки ійде, як і ійшла. Тілки замість того, щоб чорти були на панщині, так усе грішники, так, які з них поганенькі. Ті таки, що заробили, так ті по казанам та на сковородах лежать, на крюччях висять і де кому як треба; і їм добре було, що простор, не тісно; а завалящі грішники, так ті усі у роботі: живжики, що дівчат і чужих жінок обдурювали та перед ними, буцімто справди їх любили, що усе охали, щоб, бач, котора б то пожаліла його та і кинулась би йому на шию, так такі сиділи край устя у печей та усе знай охали, як і в вас, а через теє їх охання вогонь роздували по печам, і він усе білш палав. У казанах кип’ячу смолу ополониками мішали, і котрий грішник винирне, то він його гарячою смолою і обіллє, не хто як ті, що по судам білш нічого не робили, тілки справки вигадували та їх писали і тими справками мішали усе діло, як у казані смолу, і допекали тепер грішникам кип’ячою смолою, як живим людям справками.
Сеє слухаючи, наш Масляк подумав собі: «Їх би годилося і у самий казанок утопити. Знаю я їх». Се то він згадав, як попавсь, було, у їх руки, як побив німого старця. А Юдун усе розказує:
– На дривітні колоддя кололи, у дрова рубали і на липину трощили ті синки, що худобу, яку батьки позбірали, так вони з великої попереводили не знать на віщо, п’ючи, і гуляючи, і з недобрими проживаючи. Смолу гнали з письменних: що не зна у письмі ніякого товку, попаде книжку б то і добреньку, так як вона не по вашому писана, так він її і перепише по вашому; а не вміючи не тілки чужого язику, та гаразд і свого, та так наварняка, що з доброї книжки зробить, хоч її покинь овсі. Так таких то сюди до нас коріння переводити та з них гнати смолу на лихо людям. Побиля душників у печах, щоб дим та пар лишній випускати, приставлені ті, що були судящими, та діла не робили, тілки що підписовали, що писарь скаже і що положить перед ним; хоч догори ногами положи, то він і підпише. То як йому там писарь кумандував: підписуй! то й тут нема йому другої роботи, як слухати, як закричать: відверни! – то він і відверне; не трудне діло; по його розуму і робота; а мені усе легше, що вже чорта лишнього не приставляй до такого ледачого діла. Клюшниками пекелними настановили одкупщиків, та не з тих самих великих, що сам одкуп содержить, і не главних повіре́них; тим не можно ніякого діла уручити, ті у самім гарячішім казані, на самім споді і не виринають ніколи наверх, а тілки бульбахи пускають; а настановлени до роздачі з підвалів смоли такі, що були підвальні, шинкарі, підто́вкачки і усяка така дрянь. Їм се діло, розливати та розміряти, знакоме; тілки вже йому тяжко та важко, що не може нікого обміряти ні підтовкнути; бо що останеться за роздачою від кухви, так розтоплють та кип’яток і виллють на нього. Так то то вже йому, сердешному, мучениє, як розлива! Обмірив би, підтовкнув би, як робив з горілкою, так біда буде; та вже протів своєй натури налива якраз повну міру і тяжко тяжко здиха. Та опріч роботи на заводі, є поганеньким грішникам і в мене у дворі робота. Я вже, знаєш, як вже єсть пан, так повечеряю на усі за́ставки, та й не можу швидко заснути, так мені казки кажуть ті, що понаписовали путечествия, що у яких землях вони були і якиї дива видали, та не справди що їздили, а так понаписовали брехеньок, що буцім були у такій землі, де люде догори ногами ходють, і усеє такеє, що книжка б то товста, та немає в ній ні ладу ні пере́ладу; так я його за те казки розказовать. Нехай бреше, що хоче, а я буду під неї спати, не слухаючи його теревенів. І як я вже пан, то вже в мене і грошей, і усякої худоби багацько, так вже страшно стало і злодіїв; от і треба собак: де ж їх узяти? Отже, я і вигадав: дуже дуже багато швандяє сюди гольтіпак, що, нічого не вміючи і нічого не знаючи, туди хочуть за добрими людьми. Бач, писали люде вірші, та так розумно написали, що усяк їх напам’ять повиучував і їх імення усяк зна; так ке стану і я вірші писати, та як завіршує… так батечку мій!.. і скиглить, і хрюка, і пищить, і скавучить, і усе б то, по його думці, так жалібно та жалібно!.. Куди мені з ними діватися? Думав, думав; – далі, гайда надвір, брешіть уночі, замість шавок. Що ж? – От послухати! той дума, що вже він меделян, та й силкується гавкати і щоб то і товсто, і страшно, так тілки сміху собі наробить. Інший заведе, заведе так що ну; та не зведе кінців, та тілки вже мовчки гарчить на других. Та так усі дуріють, дуріють, а я, знаєш, по панськи, не сплю та слухаю їх, та кишки зо сміху порву, а вони на усі за́води. Еге! та тут добро роблють: скавучать, то гарчать, а народ і боїться до них і приступити, от мені і не страшно. А ще з них такі є, що до них ні приступу! усе гарчить, то і завиє, та усе б то, по його думці, на віршах, а воно чорт і його не розбере, що воно таке, та кидається, та мотається; так я вже ні – я чого, їх на цеп; бо на надвірних віршаників часом находить, так ті ще нічого, нехай уночі брешуть, що мало хто і чує; а сії вже і уніч і удень, тілки народ знущають та кидаються усюди, так нехай же посидять на цепку та віршами гергочуть, то інший побоїться і близько до мого двора підійти. А мені і на руку ковінька!
Є в мене робота і молодицям, і дівчатам, і старим бабам з вашого роду. Оттих кивух, моргух, що маючи своїх мужиків, та на чужих або на парубків кивали та моргали, та сюди та туди заводили, так ту, до мене яка появиться, так так зараз, зачепивши за плахту або за спідницю, та на височенний дрючок і піднімемо, нехай згори розгляда та розслуха, відкіль вітер повіва, та так і морга, і кива, згадуючи своє кивання на людей; от у усьому пеклі і є звістка, відкіля вітер віє. Цокотухи та ляскухи, що, покинувши і мужиків, і господарство, і діточок, зійдуться докупи, та усіх осуждають, та підбріхують других, та сварки та смутки заводють, так я тих у мої сади до ягід, щоб замість трещоток терчали та горобців відганяли. А ще бувають і такі, що бідний мужик де хоч озьми, хоч душу продай, у дітей останнє забери, та купуй їй то плахти, то очіпки, то стьожки, сьогодні одне, завтра друге і усеє таке, та як убереться, так що і усеї худоби на год не стане, що люде сміються та аж жахаються від неї, а вона дума собі: яка я собі хороша! Оттака як попадеться до мене, що, знаєш, спра[в]жняго пекла не заслужила, а так попала сюди тілки на панщину, так я таких на мої огороди до струків, замість опудала; нехай їх ляка, як лякала людей. Та і усяким є у мене усяке добро!
Достається і писа́чкам. Наплодилося до ката у вас таких, що пишуть повісті та романці і усякі теревені , так я їх… бач, охочі трудитися… у мої сади, то на конюше́нний двір, то у вівчарню, щоб скрізь гнійок до купок змітали та гори насипали; бач, як бува по панським садам. Та як їх робота і тут така, як і на вашому світові, що з ледащого ледащим ледащо зліплене, то воно, як і у вас нікуди не годилося, так і тут від вітру розсипається, а їм знову треба ліпити; та і ліплють же хлопці гарно! Точнісінько, як колись і книжки зліплювали! – А ті, що дума, як би людей обібрати та і обдурити; от і вигада: я, каже, напишу вам півтора десятка книжок; дайте ке грошики сюди, а книжки опісля пришлю. Гроші скинулися, дали; а книжки де? – Овва! – В нього не тілки нема понаписованих книжок, та у голові і глузду нема на пів книжки, щоб йому об тім і написати, за що узявся; а йому і байдуже! Він одурив мир, та цілковими у кишені побрязкує, та горілочку похлистує, а макухою з рогозом заїдає; звісно, з розкоші. Так ті в мене приставлени малих дітей тішити, то догори ногами ходють, то стовбула́ перекидаються, то бульбахи дмуть, то у виворочених кожухах рачки лазять; аби б діти сміялися, як на вашім світі люде з них сміялися. А ті, що самі ніколи нічого путнього не написали, а тілки вздрить яку книжку, так її і закепкує: і не туди писано, і не так розказано, і те не так, і се не сяк, та часом такого прибреше, що чого і у книжці того нема і чоловік зроду не писав, а він каже, ще там сеє і оне́є є пописано, та каже: я порядився вам виказовати, де що не так по книжкам є, бо я усе знаю, і я вже так напишу, що ніхто проти мене не вдере: як же вчистить, так хоч утікай! і прочитаючи його роботи книжку, зараз у хаті кури, а то завадить. Про других же, так на всі заставки лає і кепкує. Так я його і тут до такого ж діла: охочий був доглядатись, де не до шмиги, де не чисто, не гладко; так чисть, голубчику, пекелні пригре́биці та попід тинами, попід плотами, усюди по кутках, попід присьпами, і де помиї виливають, і по трубах сажу вичищай, коли такий охочий вичищати; та ще ні віника, ні лопати не даю: які руки на світі книжки вичищали, тими руками і тут вичищай, підбірай, винось, викидай…
– Та ну їх і зовсім! Усіх поганеньких грішників, таких, що не дуже пекелну муку заробили, таких і не перелічиш; та стілки набірається їх, що я вже швидко не придумаю, яку і кару їм накладати. Бач, люде стали хитріш чорта: таке зло сконпонує, що не знаєш, чим його і карати. Так оттим то я вже на ваші ледащі душі і не кваплюсь; а з твоєю, запліснявою, що мені робити? Куди і на що вона мені пригодна? Орудуй нею до якого часу. А коли хочеш мені віддяковати за те, що я тебе навчу, що усякий скарб, який тілки де є, усякий, коли схочеш, так і забереш, так от чим мені віддружи; та гляди, не полінуйся і не збреши…
– Батечку ріднесенький, таточку, голубчику! – аж заскавучав наш Масляк, почувши від Юдуна про таке добро, і підплигує, і присіда, і за руки його хвата, і усе обіщається: «Не збрешу; от тобі хрест…» та й перехрестився… Шарах!.. аж тілки загуло, і мов собака заскиглила, утікаючи в ліс… Озирнувся наш Масляк… нема ні Юдуна, ні шатрів, ні чортів, ні чортих, і музики катма! Стоїть він, сердека, на узліссі, у тернових кущах! – Приглядівся, аж над самісінькою кручею прекруте́нною стоїть, а унизу річка шумить та гуде, звісно, як після повіді, на великодних святах; тілки б ще на ступінь ступив, тут би і чорту баран, попався б Юдуну у лапи. Побачивши такую біду, так сердешний Хома зжахнувся, що й сам себе не стямив! Ухопився, хоч і руки у кров сколов, за тернові кущі і став пробі кричати!.. Кричить і розгляда, де він і у якім єсть іменно місці, аж ось і розглядів, що за річкою його село Джигунівка, і якраз на тім боці, на піщаному березі, празникові колиски постановлені, і парубки з дівчатами качаються, деякі так ходють та христосуються, жартують меж собою, хлопці навбитки б’ються червоними яйцями, дітвора тож біга промеж жінками, що винесли на продаж і крашанки, і горіхи, і мочені кислички, і усякі празнико́ві ласощі.
Пізнав Хома своїх людей, став ще дужче гукати і на усі за́води кричати… яж ось парубоцтво почуло, що чоловік кричить, та не знають хто; та вже ж хто не є, а треба рятовати. От моторніші кинулись до греблі, відчепили мірошників човен, налагодили його, справили усе, та й поїхали визволяти, хто там кричить. Повилазивши з човна, поки то ще на ту кручу зідралися, а Хома усе пробі реве. Як вже підійшли до нього, тогді тілки пізнали, що то є Масляк; а відкіля він узявся, так усі дивовалися, бо чули, що він сидить ув острозі, та не знали певно, чи за корчемство, чи за яку другу біду; і коли він відтиля вислобонився, нічого не чули. Стали його розпитовати, чого він сюди зайшов, чого кричить, чого аж прикипів до кущів? Так він вже нічого і не тямить, тілки знай кричить: «Юдуне, Юдуне! батечку рідненький, давай гроші, озьми з мене душу…» і усе такеє. – Возилися з ним хлопці, возилися… морока, та й годі!.. Далі нічого робити, зв’язали любенько йому руки, щоб не пручався, та й уте́ребили у човен і приїхали на той бік. Тут усі позбігалися дивитися, кого хлопці привезли? Зараз усі і пізнали, що то єсть іменно Хома Масляк. До нього з ро́зпитками, так він знай своє співа; усе Юдун та Юдун, дай, таточку, грошей. А що воно є і до чого се він каже, ніхто його і у товк не озьме!
Аж ось прибігла і жінка його: стала розпитовати, і просить, і лаєть, вже і голосить над ним, а він усе своє товче. Відвели його додому, положили, зараз послали за знахурками; вже вони його і злизовали, і соняшниці заварьовали, і як то вже не шептали і по зорям, і середу дня, і у саму глуху ніч, так нічого і не зробили. Та три тижня недужав; та що то, як його узяли з кущів, так і рісочки у рот не брав; так то налопався чортячої страви? От як недужав та недужав, і усе йому що далш, усе було трудніш, думала жінка та таки і знахурки, що от от от помре, і уночі вже і свічку над ним світили, і сиділи над ним, і дожидали… а він разом: луп! та й заговорив: «А пошліть мені старого дядька Кирика Жабокрюка, та брата у третіх Пилипа Шикалку, та Талеміна Нечосу; я щось їм скажу». Жінка зрадовалася, що от, мабуть, одужа, пильно послала по тих людей, а сама до нього, та аж припада, та пита, чи не хоче чого з’їсти: може, буханця, або печеного яєчка, або мочених кисличок?.. «Ні, – каже, – нічого не хочу; я вже добре наївся, буде з мене… нехай швидче люде прийдуть».
Як же позіходилися люде, та прийшли деякі і лишні, прийшов і пан Симейон, дяк-таки з того села, так от їм сердешний Масляк і став розказовати про своє привидениє, що в нього було з проклятим Юдуном, і як він у нього обідав, яку страву їв, які напиточки пив, як танцьовав і як Юдун йому розказовав, що які порядки є у пеклі… та як розказав усе, протягсь, хропнув тричі та тут при людях і вмер…
Кирик Жабокрюка, стар чоловік, довго стояв над ним, поки його вбірали, думав думав щось довго, далі здихнув та й сказав: «А що, Хомо! От тобі і скарб!»

––––––––––

Оттак то сюю повість розказовав мені пан Симейон, джигунівський дяк. Вже не знаю, чи правда сьому була, чи пів правди; чи так то Юдун про пекло розказовав Маслякові, чи, може, дечого пан дяк і поприбріховав, я не знаю; а тілки нігде правди діти, як почув, яка є панщина у пеклі на тих, хто то повісти, то усякі ледащі книжки пише, так мене аж циганський піт проняв. Та вже ж, що бабі, то і громаді. Коли товариство перестане писати, не буду і я; а то, далебі, що не втерплю.
