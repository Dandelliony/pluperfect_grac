Салдацький патрет
Латинська побрехенька, 
по нашому розказана

Був собі колись то якийсь то маляр… ось на умі мотається, як його звали, та не згадаю… Ну, дарма; маляр та й маляр. І що то був за скусний! – Там морока його зна, як то гарно мальовав! – Чи ви, братіки, що читаєте або слухаєте сюю книжку, думаєте, що він так мальовав собі просто, абияк, що тілки розміша краску: чи червону, чи бурякову, чи жовту, та так просто й маже чи стіл, чи скриню? Е, ні; тривайте лишень! – таки що вздрить, так з нього патрет і вчеше; хоч би тобі відро або свиня, таки живісінько воно й є; тілки посвистиш, та й годі! А ще, було, як намалює що небудь та підпише – бо й письменний був собі, – що се не кавун, а слива, так таки точнісінька слива. Раз… о! сміху було! – Хлопці аж кишки порвали від реготу: – змальовав він таки нашого отця Микити кобилу, та як же живо вчистив, так навдивовижу! – Ну, намальовавши, та й каже нам: «Тепер, хлопці, дивітеся, що за кумедия буде». А ми кажемо: «А ну, ну, що там буде?» – А він каже: «А йдіть лишень за мною та й несіть патрет попової кобили». – От ми, узявши, та й пішли, та по його наущению і постановили биля панотцевого двора; підперли її гарненько; – таки точнісінько як кобила стоїть, і на одно око сліпа, і хвіст вирваний, і ребра їй повилазили, та ще й голову понурила, мов пасеться. От як постановили її, а сами, узявши, та й поприсідали попід плотом, у бур’янах, та й ждемо батюшку, а сами тулимося якомога, щоб не реготатися. Аж ось, зирк! іде наш отець Микита; та ще, мабуте, було і у головці; іде та собі під ніс всемирну мугиче; а далі і вздрів кобилу та й каже: «Що за ледащо мій Охрім! – (а його батрака та звали Охрімом) – кобила, – каже, – зійшла протів ночі з двора, а він і байдуже́; коли б то мені її піймати!» – А далі зняв з себе пояс, зав’язав петлю та й став до неї підкрадатись, та знай цмока та приговорює: «Тпрусьо, ряба, тпрусьо!» – а далі як підійшов близенько, як закине їй на шию пояс, як крикне: тпррру!, як потягне до себе, а кобила як впаде, а ми так і зареготались та навтікача! А отець Микита і зоставсь; стоїть як укопаний, і руки і ноги одубіли, і ні з місця; а кобила перед ним лежить догори ногами; і підпірки не вдержали, як потягнув її до себе, щоб не втекла. Та вже опісля розказовав, що й довго б стояв, та попадя побачила та й не знала, що з ним і робити: і віддувала, і водою бризкала, та на превелику силу з місця звела і увела у хату; так, – каже, – цілісіньку ніч трясця його била, а кобила усе в вічі лізла, аж поки шалхвеї напився.
Так ось такий то був скусний маляр… те, те, те! тепер згадав: його звали Кузьмою, а по батюшці Трохимович. Як тепер його бачу: у синій юпці, тяжино́вих широких штанях, каламайковим поясом пузо підперезане, а зверх китаєва черкеска; на шиї, поверх білого комиря, бумажний красний платок пов’язаний, шкапові чоботи добрі, з підковами; волосся чорне, під чуб підстрижене, а уси собі риженькі, та густі, та довгі; не часто голивсь, так борода усегда, як щітка; горілки не вживав так щоб через край, а як з приятелями у кунпаниї, так не проливав; добре, було, на криласі співа і гласи знав, часто об нього спотикавсь і пан Ахвтанасій, от таки наш дяк; тілки вже ту прокляту кабаку так вживав, що не то що! Хліба святого не їстиме, а без тії погані і дихати не може; був собі пузатий добре, а родом – коли чували – з Борисівки, Курської губерниї; а у тій слободі щона́луччі богомази, іконописці й усякії малярі, так і він то відтіля родом був: а в нас у селі зеленив нову дзвіницю. І таки нігде правди діти: що вже ніхто лучче не намалює, ні розмалює, як богомаз з Борисівки; вже не жалко і грошей! Як же москаль озьметься за сеє діло, ну тілки почухайся та й відійди. Торгується і требує багацько: дай йому і кошту, і грошей, скілки забажа, а як удереть! – Гай, гай! Йому кажеш, блакитна, а він товче: синя ста. Йому кажеш, не годиться; а він чухається та каже: «Нічаво ста; для хахлов і такой бог брядє». – Тфу! на їх голову!
Так про сього то Кузьму Трохимовича прочув якийсь то пан, що дуже кохавсь ув огородах; так, бач, біда: горобці щоліто повикльовують усе, що він ні понасіва. – Так він то позвав Кузьму Трохимовича та й поєднав його, щоб списав йому салдата, та щоб такий, як живий був, щоб і горобці боялися; а буде яка хвалш, прикину, – каже, – тобі. – От і сторжились за десять рублів грошей і восьмуху горілки. Отже ж то і змальовав він салдата, та ще як? Що я ж кажу, що й живий не буде такий бридкий, як то був намальований: пикатий, мордатий, та ще з здоровенними усами, що не тілки горобцеві, та й чоловікові страшний. Мундєр на ньому лепський, ґудзиками позащипований, що аж сяє. А оружжо́? так погибель його зна, як то живо списав! – От так, бачиться, і стрелне, що і приступитись страшно! – А як задивишся на нього, так, бачиться, вже і ворушиться, і усом морга, і очима поводить, і руками дьорга, і ногами дрига́, таки так і думаєш: от побіжить… от битиметь! – Так то скусно був намальований! 
Ну! Змальовавши, Кузьма Трохимович і дума: «Може, не вгожу панові; тогді пропали і гроші, і робота. Повезу куди на ярмарок та й поставлю на базарі і буду слухати, що будуть люде казати? – Коли будуть його жахатись і лякатись, тогді певно бери, Кузьмо, гроші; коли ж огудють, то ще підправлятиму, аж поки до кінця доведу».
Зібравсь наш Кузьма Трохимович та й повіз свого салдата – коли хто зна – аж в Липці. От у саму глуху північ, як ще усі і ярмаркові биля возів, і хазяйство по хатам спали, і по шинкам народ порозходився, і світло погасили, він і поставив той патрет на самій ярманці і попідпирав ще лучче, чим попівську кобилу, щоб ні вітер не звалив і щоб який п’яний, як поточиться; або свиня, звичайно ходючи по базарю, як прийде чухатись до нього, то щоб не звалили; а сам за тим патретом нап’яв яточку та й сів, щоб прислухатись, що буде народ казать про його салдата; та тут же наклав на палітру красок, що коли, – каже, – що не так, то я й підмалюю. – Упоравшись зо всім, присів, понурив голову та й задрімав собі трохи, поки ще до діла.
Аж ось стало і на́ світ заматься. Іще не попритухали усі зірочки, а вже наш Кузьма Трохимович і скочив; понюхав кабаки, прочхавсь, протер очі полою, бо вже тут пак ніколи було по воду ійти, щоб вмитись; підперезавсь знову і пояс притягнув лепсько, насунув шапку по самий ніс та й рукавички достав, бо, знаєте, – було об перших п’ятінка́х, так вже зорі холодні були, – і сів у своїй ятці, щоб прислухатись.
Перш усього блиснуло світло у кабаці… Гай, гай! Вже і в Липцях завелися кабаки, неначе – нехай Бог милує! – у Рассєї. – Відкіля ж то се узялось! – Общество нас так прикрутило, щоб, бач, відкупщик за нас, хто не здужа, зносив гроші у подушне; так узявсь не з спра[в]жніх відкупщиків, а – таки нічого гріха таїти! – знайшовсь із наших хрещених людей, що уступив у їх віру та, як той Юда, узявсь держать і Липці, і другиї слободи на московський лад; і вже в них не шинок зоветься, а кабак, і там вже уся московська натура, там усе москаль наголо́, як у Туреччині турки; та усе народ проворний: ні доїсть, ні доспить, усе об тім тілки і дума, щоб заробить копійку. Така вже їх московська поведенція! А як тілки нашого братчика, хоч би і у кабаці, обдурюють, так ну, ну, ну! Отсе коли прийшов з посудиною, щоб купити до хазяйства на скілки треба горілки, та хоч трохи заслухайся або задивись, то й не дольє повної міри, та мерщій і всипа у твою посудину, і вже хоч спорь, хоч лайся, а він тебе випроводить геть. Коли ж тут хочеш випити, то буцімто й добрий: за гривню зачеркне із діжки таки повнісіньку; тут станеш уси розглажовати, та втираєшся, та поцмокаєш хорошенько і збіраєшся, як то гарненько натощака вип’єш, та тілки що руку підняв і ще і до рота не доніс – як, урагова його мати зна, де те москалча у гаспида озьметься, таки неначе як той, що… Дух Свят при нашій хаті! – підбіжить, підтовкне… Плюсь! білш половина чарки назад у діжку! – Лихо та й годі! – П’єш мерщій, бо розливальщик ще стане і чарку віднімати. Випив… так що ж бо?.. Як там кажуть: по бороді потекло, а у рот не попало; а вже й не кажи, що по животу пішло; нічого було гаразд і проковтнуть. От така то їх московська віра, щоб зо всякого зідрати; так куди їм і спати довго? Та таки тут спить, а тут дума: як би то і де б то поживитись. 
Так от, як засвітили у кабаці, то й вислали надвір підто́вкачку, чи не вздрить кого на вулиці, щоб заманити у кабак. Вибігло чортя і озирається… Подивітесь на нього: на що то воно похожо? – Що б то йому голову гарненько під чубчик підстригти, як і в людей? а то патлатий, патлатий! Спереди аж у вічі йому волосся лізе, уха закриває, по потилиці шльопається; аж, сердека, усе знай головою потряхує, щоб тії патли не мотались. І сорочка на ньому не як у людей; замість білої, як закон повеліва, вона в нього або червона, або синя; та без комиря, а з гапликом, та на плечі і защібне: так що хто зроду уперше москаля побаче, то й не вгада, що то воно й є.
От такий то став биля кабацьких дверей, поглядав, поглядав – і вздрів, що стоїть салдат на калавурі з оружжом, та й став гукати на нього: «Служба! – каже, – пайди ка сюда! Стань тутечка здеся, штоб пад час буде драка, так не дай нас ув абеду; а порція ад нас буде». Стоїть салдат, не ворушиться! Москалча крикнуло удруге, кричить і утретє – салдат ні з місця! Далі москалча злякалось, щоб він не розсердивсь та не дав би йому щипки, покинув його, та мерщій у кабак, та й зачинивсь. – Кузьма Трохимович чув сеє все, усміхнувсь, моргнув усом та й подумав собі: побачимо, що то далш буде; ще невелика штука москаля одурить!
Затим виткнулось і сонечко. Тут стали рушати й наші, що з борошном понаїзжали то з Деркачів, то з Вільшаної, та були аж і з Коломака. Що то, батечку, із яких то місць на той ярманок не понавозили усякого хліба! Таки видимо невидимо їх тут стояло! Коли сказать, що підвід двадцять їх тут було, то, єй же то Богу моєму! білш. Хмара хмарою. Тут і жито, і овес, і ячмінь, і пшениця, і гречка, і усе, усе було. Знаєте, прийшло урем’я подушне зносить, так усякому гроші треба. Наш братчик не бабак; він жде пори. Слава тобі Господи! він – нехай Бог боронить – не москаль, щоб йому, покинувши жінку, діточок і худобоньку, та за тією бідною копійчиною шлятись по усім усюдам, швандяти аж на край світа та кровавим потом її заробляти. – Та чого тут і вередовать? коли вродив Бог хліба та дав його зібрати, то й дожидай, поки прийде нужда, що як десяцькі у волость потягнуть за подушне і за обществе́нне, а тут жінка забажа льону, щоб на сорочки прясти, та нового очіпка, та дочкам плахіт або свит, та і усяка напасть постигне, що притьмом треба грошей; тогді вже нігде дітись: вези хоч верстов за двадцять, та чи стала ціна, чи не стала, а ти первого торгу не кидайся; за що продав, аби б довго не стояти, та й уривай додому, та й розщитуй собі, щоб і сюди, і туди стало; а як удоволив усіх, от тогді вже справний козак! Лежи собі на печі, у просі, поки до нової нужди. Тогді ж будемо й думати, де що узяти.
Так оттакі то там були, і їх вже і сон не брав. Сонечко зійшло, вони й посхоплювались, щоб – знаєте – купця не втерять. Ото гарненько повстававши, помолились до церков Богу та й послали одного з табору по́ воду, бо вже пора була і каші варити. Потяг Охрім з двома боклагами до криниці, аж геть під гору, та ійде вулицею… Луп очима! стоїть салдат… Охрім був собі парень звичайненький, зняв шапку, поклонивсь та й каже: «Добридень, господа служавий!..» А салдат мовчить… От Охрім і пішов своєю дорогою, а Кузьма Трохимович і всміхнувсь; та й подумав: одурив і своїх! що то далш буде? – Ну! набравши Охрім води та вертаючись до табора, дума: отже ж тут є постой! А що, як спитаю, чи не треба їм, бува, коням овса або якого борошна? Та як порівнявсь протів салдацького патрета, та й каже: «Господа москаль! А скажіть, будьте ласкови, вашому камандєрству, коли треба вівса або якого борошна, то нехай прийдуть ось до табора та спитають Охріма Супоню; а в мене овесець важненький, дешево віддам, і міра людьска: вісім з верхом і тричі по боку вдарити. Пужалуста ж, не забудьте; а могорич наш буде. А на почин нате лишень, понюхаймо кабаки». Сеє кажучи, достав з халяви ріжок, постукав об каблук і витрусив на долоню; сам понюхав, покректав, підніс салдату та ще й приговорює: «Кабака гарна, терла жінка Ганна; стара мати вчила її мняти; дочки розтирали, у ріжки насипали. Ось подозволте лишень!» – Салдат нічичирк! і усом не моргне. Неборак Охрім узяв собі на розум: «Цур йому! – каже собі на думці, – щоб ще по пиці не дав, бо він на те салдат…» – піднявши боклаги, та мерщій до табору, не оглядаючись… А Кузьма Трохимович, сеє чувши, та ких, ких, ких, ких! та аж за боки брався, регочучи.
Поки ж сеє діялось, піднялися на місто ійти бублейниці, палянишниці і ті, що кухликами пшоно, а ложка́ми олію продають. За ними підтупцем поспішали з пиріжками, з печеним мнясом, з вареними хляками, горохв’яниками і усякими ласощами, чого тілки душа забажа на снідання. А танок вела Явдоха Колупа́йчиха: молодиця гарна, не узяв її кат. Чорнява, мордата, трошки кирпатенька та й рум’яна, як рожа; та таки й одягна: очіпок, хоч він собі і зовсім витертий, самі нитки, а був колись парчевий; кожух білих смушків під тяжиною і бабаком обложений, тілки що скрізь на ньому дірки, і попід руками, і на боках, так що видно була і уся одежа, і таки не проста, а міщанська, бо вона узята була у Липці аж із самісінького Харькова, і не простого, а міщанського роду: шушун набойчатий, спідниця каламайко́ва, тілки що не можно було угадати, якого воно є цвіту, бо дуже замазано олією; вона бо пекла і бублики, і сластьоне, а коло сього діла не можно чисто ходити: зараз випачкаєшся, як той чорт, що до відьми через трубу лазить.
От молодиці і кричать Явдосі: «Ану, паньматко! вибірай місце на щасливу продажу. Ти в нас голова; де ти сядеш, то і ми биля тебе». Явдоха і узяла з чужої коробки паляницю, стала на сход сонця, тричі перехрестилась та й покотила паляницю навпаки сонця. Котилась тая паляниця, котилась та й не зопинилась нігде, а прямісінько плюснула биля салдацького патрета. – «Ох, мені лихо! – сказала Явдоха, піднявши тую паляницю, та мерщій пхнула її меж свій товар, – як таки биля москаля сідати? Він нам такого лиха наробить, що не то що! Ув одної щипне, у другої хватне, та тут таке буде, що й коробок не позбіраємо…» – «Вибірай же друге місце, – гукнули молодиці, – може й нестак щасливе буде, та усе таки лучч, чим дати москалю орудовати над нашим крамом».
Перевела Явдоха свій цех через дорогу; поворожила вп’ять другою, теж чужою булкою, і меж свої положила; а де паляниця впала, там сама з своїм товаром сіла, а молодиць розсадила, де якій як по черзі припало, а чергу зробила сама ж таки Явдоха: які були побагачші, так до себе ближче, а бідну на товар, так на самий хвіст, у куток, де й школяр, що з малими грішми купує самий дешевий товар, її не знайде; та за чергу кожен базарь і лупить з них, що зможе. – О! та баба ж козирь була! – Одно вже те, що харківська родом, а цокотуха та й цокотуха! Узялася над усіми перекупками отамановати і від десяцьких, від голови та й від самого писаря оборонять; тілки щоб усі перекупки її слухали і що скаже, щоб сполняли, і чого потребує, щоб поставляли. Та нехай би і не послухав її хто? Так зараз і нашлеть: або свиня бублики похвата, або собака олію вип’є, або п’яний поточиться та коробку переверне, а вже даром не прійде.
Тілки що молодиці любенько посідали і кожна з своїм крамом розташовалась, аж… Тю! Москаля нечистий і вродив з стовпцями биля них. Як же напустються на нього перекупки! «Зачим тут став? Піди собі геть; стань деинше, не мішай православний товар продавати, а сам іди хоч до чортів, опріч хліба святаго». От як затуркали, затуркали – бо звісно, як наші молодиш, скілки їх не буде, та як заговорють разом усі ув один голос, так нічого і не второпаєш, мов на лотоках вода шумить, аж у вухах лящить! – а москаль і байдуже́, а знай собі кричить: «Гречишники гарячії!» – Що тут на світі робити? От бачать молодиці, що непереливки, пристали до Явдохи: «Роби, що знаєш роби, а москаля збудь!»
Нічого Явдосі робити, узяла – та усе таки не з своєї коробки – три в’язки бубликів і пішла до патрета, та й… далебі що правда! – поклонилась йому, мов живому, та й просить: «Ваше благородиє, господа салдатство! будьте ласкови, зведіть з нашого місця оттого навіженого, католицького, бусурменського москаля, що став биля бублейниць з стовпцями». Сеє кажучи, бачить, що салдат і не дивиться на неї, та й стала йому совати бублики у руку, та й приговорює: «Кете, озьміть, ваше благородиє! Пожалуйте; дома здасться». Салдат ні пари з уст! Як же роздивиться наша Явдоха, що се мана, що се не спра[в]жній салдат, а тілки його парсуна, – засоромилась, почервоніла як рак та швидче, не оглядаючись, від нього, та бублики у свою коробку, і сіла. Що вже не питали її молодиці, що їй там було від москаля, так мовчить та й мовчить і каже: «Адже збула москаля? чого ж вам білш?..» Бо москаль, справди, ще як побачив, що Явдоха пішла жалітись на нього, злякавсь та й щез з стовпцями своїми. А Кузьма Трохимович, дивившись на сеє, посміявсь собі нищечком та й каже: «От так наші, знай! Вже до нас, мов до живого, з поклонами ходють, неначе до засідателя».
А тим часом позіходилося народу вже чимало! Таки куди оком не глянеш, то усе люди, усе люди, як сарана у полі. І чого то туди не понаносили або не понавозили? Таки такий ярманок, що неначе у Харькові об Пречистій: усякого товару, якого тілки подумаєш, усе є. Чи груш? Так і на возах груші, і в мішках груші, і купами груші: прийди, торгуй скілки тобі треба та з якої хоч купи і скілки хоч куштуй, ніхто тобі і не поборонить. А там мо́́сква з ла́птями та з ликами; були в них і миски, ложки і тарілки розмальовані; були й решета, і ночовки, діжі, лопати, сівці, черевики, чоботи з підковами і німецькі, тілки гвіздочками попідбивувані. Тут суздальці з богами та з книжками завалящими; а побиля їх сластьонниця з грубкою: тілки спитай, на скілки тобі треба сластьоних, так живо підніме пелену та й зніме стару онучу, що нею горщик з тістом накритий, щоб, знаєте, тісто на холоді не простивало, і затим під пеленою у себе держить; от пальці послине, щоб тісто не приставало, то й вщипне тіста, та на сковороду ув олію, аж шкварчить! та зараз і пряжеть, і подає, а вже олією не скупиться, бо так з пальців і тече, тілки знай обсмоктує. Тут же биля неї продавалася терта кабака і тютюн у папушах; а там залізний товар: підкови, гвіздочки, сокири, підіски, ухналі – і усе, чого треба. А тут вже лавки з красним товаром для панів: струковатий перец на нитках, родзинки, хвиги, цибуля, усякиї сливи, горіхи, мило, медянички, свічки, тараня, ще повесні з Дону навезеная, і суха, і солона; кав’яр, оселедці, яловичина, ніжки, шпильки, голки, гаплики і для нашого брата свинина. Дьоготь і в шерітвасах, і в мазницях, продавались і самі квачі; а побиля їх стояли бублики, буханці, горохв’яники, гречаники, носили у ночовочках печеню, шматками покраяну, на скілки тобі треба, на стілки й бери. А там купами капуста, буряки, морква огородня – а хатньої наші жінки не продають, держуть про нужду на нашу голову – цур їй! – Тут же був хрін, ріпа, гартохлі – що вже швидко хліб святий з світа Божого зженуть. А тут з Водолаги горшки, кахлі, миски, покришки, глечики, кухлики… та я ж кажу: нема того на світі, чого не було на тому ярмарку, і якби грошей до сина, то накупив би усього та й їв би цілісінький год! А що ще обідья, коліс, війя, двійла, люшні! Були й свити простого уразівського і мильного сукна; були кожухи, усякі пояси, шапки і козацькі, і каплоухі. Був і дівчачий товар: стрічки, скіндячки, серги, байові юпки, плахти, шиті рукава і хустки. Жіноцькі очіпки, серпанки, запаски, кораблики, рушники, і шиті і з мережками, щітки, гребні, днища, веретена, сіль товчена, глина жовта, запанки, голов’яні персні, черевики… аж утомишся, розказуючи. Чого то там не було!
А промеж такої пропасти товару що то народу було! Крий Мати Божа! – Ще троха чи не білш, ніж на Воскресениє ув утрені, як Христа дочитуються, або на Іордані; так що й прото́впитись не можно. Той купує, той торгує, той бо́житься, той приціняється, той спорить, той товариство склика, той на жінку гука, ті лаються, ті ідуть могоричі запивати, жіноцтво щебече, усі разом розказують і ні одна не слуха, старці співають Лазаря, кобили ржуть, колеса скриплять, той возом їде та кричить: по́ глину, по́ глину! а назустріч йому викрикує: по́ горшки, по́ горшки! діти, погубивши матерів, пищать, там скавучить собака, там придушили порося, вищить на весь базарь, а свиня, хрюкаючи, пробірається промеж народом; там перекупки хватають за поли парубків та школярів: «Ходи сюди, дядюшка! – кричать, – возьми в мене, паниченьку! От бублики гаряченькі, з мачком… От паляниця легесенька, тілки що з печі…» – та та та та, та й не розбереш, що вони там і кричать, бо усюди гомонять, стукотять, кричать… точнісінько, як у млині, як на всі меле і товче! – А там, чути, скрипка гра з цимбалами: Матвій Шпонь та продав сіль, розщитавсь і грошики вчистив, та й найняв троїсту і водиться з нею по ярманці. Вже й шапки катма, десь кинув її на когось та й відбіг. Іде й співає, а де калюжа, тут і вдарить тропака. Забризкався, захлюстався… Еге! та не мішай йому! Він ґуля! – Ув одній руці пляшка, а у другій чарка; кого не зостріне: «Пий, сучий сине, дядюшка любезний! Пий; Матвій Шпонь ґуля; пий у його голову, щоб ти подавивсь. Будь здоров на многії літа!» Вип’є і поштує його; коли той не схоче, так додолу горілку вильє, а його лає, лає та й стане другого поштувати; отсе ж ще не зовсім допив з пляшки, зараз пляшку об землю і гука: «Шинкарю! подавай Шпоню знова. Музика, грай!» – та й пішов далш. Іде, побачив дігтярів. Шубовсть у шерітвас з чоботами зовсім і кричить: «Дігтярю! не журись; Шпонь відвіча грошами». Та й викине йому з кишені повнісіньку жменю грошей, а сам знову кричить: «Не абедно? Не мішай же. Музика, грай!» Та й стане хлюпаться у дьогтеві, як мала дитина у калюжі. Що то, як чоловік у щасті та у радости? Чого то він не видума? Нічого не жалує і ні об чім не жалкує.
А там, чути, ведмідь реве і танцює, а циган викрикує: «Ану, Гаврилку, як старії баби п’яні валяються…» Циганка ворожить та приговорює: «І щасливий, уродливий; чорнява молодиця за тобою вбивається; положи ж п’ятачка на рученьку, усю правду скажу…» Циганчата танцюють халяндри та кричать не своїм голосом, мов з них чорт лика дере. Старий циган туди ж з своєю шкапою. Знай божиться і жінкою, і дітьми та проклина свою душу, і батька, і матірь, а усе затим, щоб стару, сліпу, сапату й з вибитою ногою кобилу продати замість молодої, здорової. Та як обступлять нашого брата циганське навождениє, так не знаєш, що й робить. Як напустять мару, так і сам бачиш, що шкапа трьох денежок не стоїть, та тілки дивишся; та лупаєш очима і не знаєш, куди від них дітись. Той божиться, другий суне тобі у руку оброть з шкапою, третій тягне з твоєї кишені хустку, де гаманець з грошами зав’язаний, а сей вже і здачі дає, та усі гуртом волочуть тебе під ятку могоричі запивати. Так що, я ж кажу: поки схаменешся, дивись: хотів своє ледащо продати, а прокляті цигане усунули тобі у руку таку патику, що й скіпка́ми гидко узяти; та за таку ціну віддали, що можно б, бува, і вола купити; та ще ж за мої гроші і горілку куповали і пили; а далі, замість дяки, у вічі насміялись: «Шкапа твоя, кажуть, трохи, чоловіче, недобача; так купи їй окуляри та й почепи на вічі, як паничі у городі носють, то ще потягне…»
От таке то там було, що й розказати усього не можно. І усякий народ, хто там не був, що йде биля того салдацького патрета, усяк шапку зніме та й скаже або добридень, або: здрастуйте, господа служба! – А служба нічичирк; стоїть собі гарненько, і пальцем не кивне, і очима не поведе, і усом не моргне. Таки ніхто-ніхто не вгадав, що то намальований. А Кузьма Трохимович, сидючи у своїй ятці, бачив сеє все та й дума: добре наше діло; побачимо, що далш буде.
Аж ось де узявся салдат, та вже спра[в]жній салдат і живісінький, от як ми з вами. Ходить він по базарю, визира-визира… і вже один рушничок у молодички з купи і вчистив і у кишеню запаковав; стягнув у чугуївської перекупки бумажну хустку, таку, що гривень шість стоїть; відрізав з воза і вінок цибулі і зараз за пів ціни й продав, та усе так хитро та мудро зробив, що ні жоден хазяїн і незчувсь. Далі прийшов, де груші продають, бачить, що при возах самі хлопці, та й ті роти пороззівляли і дивлються на ведмедів. Він таки й положив руку на мішок, ніхто не баче; потягнув його до себе, ніхто не баче; положив гарненько на плече, ніхто не баче… та, не озираючись, і чкурнув куди йому треба! Аж ось кинулось хазяйство, бачуть, що москаль без спрося узяв повнісінький мішок груш та й преть його, мов своє, разом гукнули на нього та й побігли за ним у догоню. – Не хитрий же й москаль! Чим би навтікача, а він іде собі любенько, мішок з грушами несе та й мугиче собі під ніс пісеньку; а тут його за мішок – сіп! – «Нащо ти груші узяв? сякий такий сину!» – питаються його ув один голос. Стоїть сердека, очі вивалив, мов баран, далі озирнувсь та й каже: «Нєшта то ваші груші ста?» – «Адже ж не чьї, як наші». – А він як крикне на них: «Ах ви хахли безмозглиї!.. (а зараз лаятись; що б то перше розпитати, та тогді б вже і лаявсь, скілки хотів). А зачим ви, – каже, – мені тагда не сказали, как я з воза мішок узяв?» – та до них з пенею: «Ви, – каже, – зіваєте по старанам, а я вот ніс, ніс, да вота как умарился, да амуницю патьор. Вот виш, мундєр запачкал; давай сюда деньги на вичистку». – Наше хазяйство щоб то сюди туди, так де ж! ні приступу, та ще й лає. А далі ухватив за комір, і тягне, і кричить: «Давай на вичистку та за проходку; я казьонний мундєр патьор і сапаги таптал, давай та і только!» Наші ні відхристються, ні відмолються: «Цур тобі, кажуть, батечку! Зділай милость, господа служба! озьми собі і груші з мішком, тілки цур тобі! відчепись і пусти!» – Так де! Так реп’яхом і узявсь і каже: «Минє чужово не нада; не хачу ваших груш, а подай майо…» Що тут на світі робити? Іще таки подумали сяк так, щоб вивернутись: хотіли ійти до волосного правленія, так москаль не тії співа: «Вон мая каманда! – та й показує на салдацький патрет, – пайдьом ік ньому». Наші бачуть, що непереливки, страшно! кинули йому п’ятиалтинного – так ні; веди до ятки, постав за проходку кварту водки. Нічого робити, поставили, аби б відчепивсь та не вів до салдата, що з оружжом стоїть. Як же опісля розслухали та роздивились і відгадали, що то салдат мальований, так аж об поли вдарили руками та – фіть, фіть! посвистали та й пішли до возів. А Кузьма Трохимович у своїй ятці сміявсь, сміявсь, що аж качається, а далі каже: ох! та й сів, зложивши руки, приглядатись, що ще буде за кумедия.
Уже було геть геть. Ось і дівчата зібралися ійти на ярманок, бо усе піджидали, щоб порідшало народу на місці; а то як у тісно́ті, так думали, що їх не так і розглядють. Ось і тягнеться низка їх, та усе на підбор: одна від другої чорнявіша, одна від другої краща. Порозряжувані так, що Господи! Середу дня сонечко пригріло, так воно й тепленько: от вони і повихоплювались без свито́к, в самих баєвих червоних юпках, що так, як мак, цвіте! Скіндячки на головах усе по харківськи положені, коси у дрібушки позаплітовані і жовтими гвоздиками та барвінком позаквітчувані: у сорочок і рукава, і ляхівки повишивані та повимережувані; на шиях намиста у кожної разків по десять, коли ще не білш, аж голову гне! Золоті дукати та срібні хрести так і сяють, плахти картацькі, запаски і шовкові, і колісча́сті, пояси каламайко́ві; та усі як одна у червоних черевичках і у білих та у синіх панчішках. А за ділом же вони й вийшли? – А як же? – Витришків куповати, та щоб чи не пожартують парубки з ними. Вже звісна дівчача натура, хоч у панстві, хоч у мужицтві.
От ходють по ярманку, дещо собі вигадують і регочуться, як одна… зирк! – та й каже нищечком: «Дівчатка! дивітесь; у нас постой, салдати!» – «Брешеш! Де ти їх уздріла?» – питаються і розглядають усюди. – «Та онде, онде, биля дігтярної лавки стоїть з оружжом калавурний…» – Так і є! – гукнули усі та й почали щебетати та сміятись, з місця на місце переходють, то одна одну і пха, то буцім спотикаються; а сами знай озираються та як тії пави вихиляються, щоб салдат до них озирнувсь та зачепив би котру, от тут би їм і лахва́; тут би вони й стали його розпитовати, чи тут проходом, чи постоєм? от тут і сказали б йому, щоб з товариством приходили до них на вічерниці, бо вже вони дуже давно бачили що путнє, а свої парубки остили і обридли.
От і визвалася з них Домаха та й каже: «А тривайте лишень, я піду побиля його; та вже ж не я буду, щоб він мене не заняв; ось дивітесь лишень. Та глядіть, коли треба буде, то відкликайтесь до мене». От і пішла, буцімто й не вона. То сюди, то туди озирнеться, то пісеньки під ніс собі мугиче, то хусточкою помахує, то нахилиться підв’язку підв’язовати… от вже і до салдата доходить та неначе з ким небудь і розмовля: «Де то тут шпалєри та шумиха продається?.. Коли б мені хто показав?..» та й заспіва собі нишком… О! що то вже за дівка? Вона не знала, як під кого підвернутись? Вона не вміла, як кому пришви пришити? – Ну, ну! – І проворна, і жартовлива була, та таки і світа видала: аж два годи у Харькові по мойкам заробляла, так її вже не вчити; усе знала.
Як побачили подруги, що вона вже близенько биля салдата, а він її ще й не зачіпа, мабуть, не бачить; та й гукнули до неї разом: «А куди ти, Домахо, пішла?» А вона биля салдата стоїть і хусточкою махає та голосно і кричить: «Ось куплю шумихи на квітки, коли який чорт не перепине». – А наш салдат стоїть! Ні зачіпляє, ні перепиняє і нічим її не займає! – «Що за недобра мати, – думає Домаха. – Таки биля самісінького його йшла, а він мене і не займа. Хиба́ не сміє, чи що? – Та вже ж вернусь ще…» От і вернулася і таки биля самісіньких його ніг ійде… і впустила хустку, буцім загубила; думаючи, що салдат гукне на неї, щоб вернулась і підняла хустку; от вона тут з ним і заговорила б, і пожартовала, а там би і пішли лади… Не з чорта ж хитра й Домаха! Так що ж бо? Хустка лежить, а салдат і волосом не двига. Стала наша Домаха та й оглядається і каже голосно: «Ох мені лихо! загубила хустку… коли б хто підняв та віддав, то я вже знаю, як би йому подяковала!»
Озирається сердешна і погляда іспідліб’я, та ба! Стоїть салдат і на хустку не дивиться. – Нігде Домасі дітись, треба вертатись… От би то і підбіга, і вижида, і каже, і говорить: «От біда! лежить моя хусточка биля самісінького салдата… Як тут узяти?.. Я боюсь, щоб він мене не вхопив або щоб з оружжа́ не застрелив…» Підійшла – і нахиляється і не нахиляється – і бере б то й не бере… а усе вижида салдата… Так що ж бо: не на таківського наскочила! – Далі нахилилась і простяга руку, неначе не ївши, а сама усе дивиться на нього… а далі як придивилась… Як зарегочеться на усю вулицю… а дівчата і відозвалися до неї: «А що він тобі там говорить? – Домахо – Домахо! – Кажи бо, що він гово́рить». – «Але, гово́рить…» – кричить Домаха, та скілки зря відтіль, та за сміхом і слова не вимовить.
«Що… що таке?.. що він тобі сказав?..» – обступивши дівчата Домаху, ув один голос випитують. – «Еге! що казав? – каже Домаха, – то не живий салдат, а то його парсуна!» – «Йо!» – гукнули дівчата і підбігли розглядати: аж справди намальований! – Реготались, реготались; вигадовали дещо та й пішли геть по ярмарку; а сеє чувши, і багато дехто підходили, вже не боячись: розглядяться, роздивляться та й скажуть: «Так і є, що намальований!» – та й підуть собі.
Посміявшись з сього добре, Кузьма Трохимович далі подумав, що вже пора знімати свого салдата та укладатись на́ віз і чурхати додому… аж ось почув крик, галас, тупотню, регіт, пісні, сопілку… та мерщій і присів у ятці.
То наступало парубоцтво: шевчики, кравчики, ковалі, свитники, гончарі і зо усякого ремества бурлацтво; наньмити від хазяйства, батькови сини – зібралися на ярмарок погулять. Іще зранку – хто попродав свій товар, а хто, покупивши чого кому треба і попивши могоричі, тепер – попідголювавшись любенько, понадівали хто нову свиту, хто китаєву юпку, хто ще батьківський, хоч і старий, та жупан, попідперізовавшись шпетненько хто каламайковим, а хто й суконним поясами, у тяжинових штанях, понадівали на підголени голови шапки козацькі з решетилівських смушків, то з червоними, то з зеленими, то з синіми вершками, у юхтових чоботах з підборами, а хто й у шкапових, та так повимазованих, що дьоготь так з них і тече, а підкови троха не на п’ядь. – От, позакручувавши уси, ійдуть лавою, з боку на бік перевалюються, руками розмахують, люльки тягнуть, та що є голосу аж кривляться та жмуряться, співаючи московської пісні: При данілусьці стояла – і де йдуть, то так від них люде і розступаються, бо вже не попадайсь їм на дорозі ніхто: чи перекупки з коробками, чи москаль з квасом, чи сліпці з повода́тарем, чи баба стара, чи дівка молода їм назустріч, нікому нема розбору, не вважають нікого, так усякого прямо лавою і пруть, і мнуть, і з ніг валяють; а сами й байдуже; неначе і не бачуть нічого і буцімто й не вони.
Отсе то вони, заздрівши дівчат, потягнули за ними, щоб так стіною на них і наперти; а як вони розбіжаться, так тут і ловити, і пожартовать, і поженихатись… Звісно, молодецьке, парубоцьке діло! – А щоб їх хто міг зопинити? – Ну, ну! кусала така! Вони усею громадою не раз і самому писарю давали такої пинхви, що насилу прочхавсь; а десяцькі так-так від них і ховаються по бур’янам та за плотами. Так тут вже ні́чого!.. Усяк їм поважа: нехай, – каже, – хлопці нагуляються, білш копи лиха не нароблять.
От ідуть, і як накинули воком на дівчат, і пішли побиля мальованого салдата, а їх ватажок Терешко швець зняв перед ним шапку та й каже: «Здрастуйте, господа служба!..» Тут як зарегочеться народ, і перекупки, і купці, і ті, що при возах, та як крикнуть на нього: «Тю тю, дурний! Та то не живий, то намальований. Хиба́ тобі повилазило? – Отто, оглашенний, не розбере…»
Напік же пан Терешко раків, як і сам розглядів, що справди салдат намальований і що увесь базарь з нього глузує!.. «Тепер, – дума сердека, – не буде мені просвітку; будуть мені сміятись і через сеє, не знать що будуть прикладати. – Йо не йо! – що тут мені на́ світі робити!» – Стоїть, зажурившись, та й дума. – А далі схаменувся, зареготавсь та й каже: «Буцім я й не бачив, що се не живий, а що се тілки патрет. А поклонивсь йому затим, щоб подратовать з маляра. Чи так же то й малюють? О! бодай його мара мальовала! – Се й сліпий розглядить, що се патрет, а не живий чоловік… Хиба́ тут були такі дурні, що приймали його за живого? – Не знаю! – Тфу! чорзна що й надряпано. Дивітесь, люде добрі; хиба́ так ш’ється чобіт? Я швець на все село; так я вже знаю, що халява ось як бува (та й став пальцем по патрету надряповати), от і в підборах брехня; та й підйом не так… та таки і усе не так. Цур йому! пайдьом, хлопці, далш; намальовав же якийсь то дурень…» От і пішли своєю дорогою, і Терешко дуже радий був, що спокутовав із себе біду.
Та й закрутив же носом наш Кузьма Трохимович, неначе тертого хріну понюхав! – З біса бо йому досадно стало, що увесь ярманок і що то на місті народу було, таки, мабуть, душ п’ятдесять, коли іще не білш, та усі ж то до единого, усі не пізнали, що салдат намальований, а думали, що живий; а тут чорт його зна відкіля узявся швець та й закепковав його роботу нінащо. – «Се вже, – каже собі, – курам буде на сміх. Я таки, правда, об чоботах не дуже і доглядавсь; може, воно що небудь і не так. Я тілки й старавсь, щоб йому тварь, і щоб він увесь, і мундєр, і оружжо, щоб так було неначе живе, а об чоботах і байдуже; бо не думав, щоб хто вже туди став пилно доглядатись, де і нужди мало, і куди не усяк і дивиться. Нехай же так буде, як швець каже: перемалюю, щоб і його уконтентовати і щоб ніякого хвалшу не було у моїй роботі». 
Виліз із своєї ятки, достав палітру з красками і пензель, підмальовав, як там швець надряпав, та й оп’ять поліз та й каже: «Нехай, підожду, поки краска підсохне, а там і вбіратимуся додому. Тепер швець не скаже, що не так чобіт намальований».
Аж гульк! – Терешко з парубками, не догнавши дівчат, вернулись навперейми і йдуть вп’ять побиля салдацького патрета. От один парубок розглядів його та й каже: «Дивись, Терешку! маляр тебе послухав; бач, перемальовав чобіт, як ти сказав». – «Еге! іще б то й не послухав? – сказав Терешко, підсунувши шапку на саме тім’я і узявшись у боки. – Я вже силу знаю і зараз побачу, що не до шмиги!» А як йому і досе досадно було на маляра і на патрет, що через них йому люде сміялися, от і думав ще таки занехаять, щоб маляра зовсім збити з пантелику і щоб народ думав, що він велику силу у малярстві зна, посвиставши й каже: «От і сього не вте́рплю, скажу; бо вже бачу, що не так. Чоботи тепер як чоботи, як я навчив, так мундєр не туди дивиться. Треба, щоб рука́ва ось так…» 
«А зась не знаєш? – обізвався Кузьма Трохимович з своєї ятки. – Швець! знай своє шевство, а у кравецтво не мішайся!»
Як же зарегочеться увесь базарь, слухаючи сюю кумедию і що Кузьма Трохимович так відрізав Терешку шевцю! Як підняли Терешка на́ сміх! Реготались з нього, реготались, та так же то, далебі, що не то що, що аж за річкою чуте було. А Терешко зостався мов облизаний, та як потягне не оглядаючись, та аж забіг не знать куди. Кузьма ж Трохимович, тихенько собі посміявшись та зібравшись з патретом і з усім своїм крамом, поїхав до свого пана та по уговору грошики й горілочку з нього зчистив, та й прав.
Ярмарок розійшовсь; тілки вже Терешкові ввірвалась нитка верховодити хоч на вулиці, або на вічерницях, або і у шинку. Тілки що забалянтрасить, а тут йому хто небудь і відріже: «Швець! знай своє шевство, а у кравецтво не мішайся!» – то так язик і прикусить – і вже нічичирк. 
От і вся.
