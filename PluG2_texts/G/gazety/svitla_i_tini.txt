Світла й тіні (ДОСЯГНЕННЯ Й НЕДОЛІКИ УКРАЇНСЬКОЇ ЕМІГРАЦІЇ)
Розглядаючи нашу емігрантську дійсність на переломі 1947/48 року, вважаємо своїм обов’язком відмітити деякі її додатні та від’ємні сторінки. До додатніх сторінок можна зачислити такі події й факти, як політичне замирення української еміграції, ослаблення партійної гризні у зв’язку з відомими подіями в Рідному Краю в наслідок договору трьох держав; СССР, Польщі й ЧСР проти УПА, та з приходом до нас Гостей з Рідного Краю, що зелектризувало цілу нашу еміґрацію. Це причинилося у великій мірі до зросту зацікавлення чужинців українською справою та уможливило розвинути ширше пропаганду української справи між західними народами, що займають чимраз більше виразне протисовітське становище. Оба минулорічні з’їзди ЦПУЕ були проречистим доказом, що об'єктивно є більше причин до об’єднання, як до роз’єднання. Також листопадова українська панамериканська конференція в Ню-Йорку та заповіджений нею світовий конгрес українців причиняться безсумнівно до скріплення та уґрунтування всеукраїнської едности. Дальше треба підкреслити значні досягнення в науковій ділянці, як заснування Наукового Товариства ім. Т. Шевченка на чужині, праця УВАН, УВУ, УТГІ, обох богословських високих шкіл, наукові з’їзди й видання, праця наших учених серед своїх і чужих. Це все незвичайно позитивні явища серед наших сірих емігрантських буднів, що наповняють наші серця непохитною вірою й надією в невміручість духа української нації. Українське мистецтво, у всій його різновидності, розвивається понад усякі сподівання, а численні докази цього спостерігаємо підчас різних виставок, підчас нових прем’єр наших театрів, літературних вечорів, концертів тощо. На нашому книжковому ринку вже вийшли або приготовляються до друку направду вартісні речі, якими можемо гордитися перед чужинцями. В минулому році значно скріпилися зв’язки з нашими заокеанськими братами. У висліді їхньої братньої допомоги для наших скитальців і збірної акції представник З’единених Українських Допомогових Комітетів Америки й Канади, д-р Роман Смук, займає тепер високе офіційне становище, як визнаний американською владою представник і заступник українців. Це велике наше досягнення матиме безперечно додатний вплив на найду переселенчу акцію, що цього року повинна набрати масового характеру. Значне число
українських скитальців виїхало минулого року до Бельгії, Франції, Англії, Канади, Америки, Венезуелі, Бразилії, Аргентини й інших країн. З реґенсбурської области виїхало понад 3000 осіб, з нашої Оселі понад 1000 осіб. Крім виїзду поодиноких осіб на працю, підготовляється груповий виїзд цілих переселенчих громад на поселення. Перед цим „відлетом у вирій” відбулися в нашій Оселі такі з’їзди: ЦПУЕ, церковний УАПЦ. науковий УВАН, лікарів, лісників, учителів, мистців. Усі ці з’їзди були справді на високому рівні, та дозволяють думати, що сучасна українська еміграція це скупчення висококваліфікованих і вартісних культурних і фахових сил. які не розплинуться в чужому морі, але відіграють ще почесну ролю і на чужині і після повороту' на звільнену від совітської тоталістичної тиранії Рідну Землю. До від’ємних сторінок нашого життя треба зачислити перш за все релігійне роз'єднання. Неправду, годі зрозуміти, які причини штовхають емігрантів вносити роздор у церковно-релігійне життя, виносити ці неактуальні тепер непорозуміння на сторінки преси, або видавати полемічні брошури скандального змісту! І ніхто авторитетний не припинив цієї непотрібної міжусобиці, що виходить на користь хіба тільки нашим ворогам. Дальшими хибами нашого життя можна вважати спеціяльно емігрантські хвороби, що випливають із туги за Батьківщиною, як незгідливість, апатія, байдужність, огірчення і невдоволення з усього, хвороблива критикоманія, вкінці брак охоти до громадської праці, матеріялізм і моральний упадок серед частини нашої молоді. Ці останні три негативні прояви, що постали на тлі повоєнної духової крізи, та поширені незвичайно серед молоді інших народів, серед яких живемо, с великою загрозою для нашого національного життя на чужині. Всі наші покликані до цього чинники: Церква, школа, організації молоді, культ, освітні установи, преса, вкінці батьки, повинні напружити всі свої сили й засоби, щоб усунути це суспільне лихо та защіпити українській молоді високі ідеали Христової моралі, патріотизму та служби Батьківщині, якими горіла українська молодь у Рідному Краю. Поборення цих емігрантських недуг і поворот до прадідних християнських і національних ідеалів, та посилена праця в тому напрямі серед молоді — це головні наші завдання в новому, 194 В році.
