З ТЕАТРУ
З перших вистав Театральної студії Йосипа Гірняка Коли йдеться про відродження нашого театру по роках його занепаду, то йдеться насамперед про відродження його театральности.
З легкої руки багатьох і впертих поколінь просвітянських теоретиків наш загал звик дивитися на театр як на якийсь вічно моралізуючий марудний додаток до школи, до політики, до літератури.
Тим часом забувалося, що великі свої епохи театр переживав тільки тоді, коли він народжувався з притаманної йому стихії з лицедійства, з гри.
Театральна студія Йосипа Гірняка, витворена молодечим ентузіазмом невеличкого гуртка юнаків і дівчат, об’єднаних навколо свого так само юного духом керівника, головною своєю метою ставить оце відродження театру в театрі.
Перша вистава студії, що П ми бачили в нашому осельному театрі, розкриля наявні відроджені можливості театру промовляти до серця й розуму глядача, нести думки й ідеї, але нести їх не мовою шкільних підручників чи газетних передовиць, а мовою театру як самостійного, ні від кого і ні від чого незалежного мистецтва.
Декого зражає гадана легковажність і бездумність ревії «Блакитна авантура», дехто кривиться; весело, мовляв, але порожньо.
Це наслідок того, що ми призвичаїлися чекати від кожної театральної вистави т. зв. «ідеї», тобто, чогось, висловленого в чіткій граматичній конструкцій на зразок: що посієш, те й пожнеш або. брехнею світ пройдеш, та назад не вернешся.
Але вже на першій виставі (не кажучи про повторну, сприйняту з величезним успіхом) наше звичне уявлення про театр поступово розліталося на шматки під могутнім поштовхом того, що відбувалося на сцені; чистого ритму гри і ідеї, заключеній у самій грі: легкій, дотепній, радісній і переможній.
Друга вистава, інсценізація двох новель Хвильового під загальною назвою «Мати і Я», ставить проблему іншого порядку; проблему української трагедійної вистави.
Абстрагуючися в даному разі від питання про можливості інсценізацій творів, написаних не для сцени, і про успіхи студії на шляху до цього трудного жанру, відзначимо самий позитивний факт намагання розгорнути на сцені засобами психологічного театру широке видовище, трагічну картину становлення нової української духовости. 
