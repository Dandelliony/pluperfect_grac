Колгоспниця Варвара Крупеня
В селах Деражнянського району проходять передвиборні збори, на яких довірені особи розповідають виборцям про кандидатів у депутати місцевих Рад. Довірена особа, колгоспник сільськогосподарської артілі ім. Сталіна Роман Забейда вже виступив перед хліборобами сіл Деражно, Бичаль і Постойно. Він детально ознайомив виборців з життям кандидата в депутати обласної Ради депутатів трудящих Варвари Василівни Крупені.
- Наш кандидат, - розповідає тов. Забейда, - достойна високої честі і народної довіри. Вона рядова колгоспниця народилася в 1922 році в родині селянина-бідняка.
- В 1943 році Варвару спіткало велике горе. Німецькі окупанти вбили її чоловіка. Минув рік, як Радянська Армія визволила Ровенщину від чужоземних загарбників, вона вступає в члени ленінсько-сталінського комсомолу. В цей час у Держнянському районі вороги трудового народу – українсько-німецькі націоналістичні недобитки силкувалися перешкодити мирному життю селян, гальмувати відбудову зруйнованого господарства. Полум'яна патріотка своєї Батьківщини Варвара Василівна Крупеня викривала бандитську діяльність зрадників українського народу, вела з ними нещадну боротьбу. За участь у боротьбі з українсько-німецькими націоналістами вона нагороджена почесною грамотою ЦК ЛКСМУ. 
Кілька років тому страшне горе звалилось на комсомолку. Мстячись їй, куркульські недобитки по-звірячому замучили її батька, матір і сестру. Але тов. Крупеня не впала у розпач, знайшла в собі силу, щоб перенести цю безповоротну втрату. Ленінський комсомол подав їй моральну підтримку. Потім вона вступила в члени колгоспу імені Сталіна. Активний громадський працівник, Варвара Крупеня і на колгоспних полях показує сразки самовідданої праці. Вона в числі кращих людей нашої артілі. Цього року вона виробила понад 200 трудоднів.
Виборці уважно і з великим співчуттям слухають розповідь довіреного і гаряче підтримують його заклик – одностайно в день виборів голосувати за кандидата сталінського блоку комуністів і безпартійних, за вірну дочку українського народу Варвару Василівну Крупеню.
