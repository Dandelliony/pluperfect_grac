НАРОД - СОБІ
Незабаром розпочинається новий академічний рік, час студій нашої академічної молоді, час твердої та виснажливої умової праці. Багатьом студентам приходиться здобувати освіту в надто прикрих матеріяльних умовинах; цю гірку правду давно зрозуміло наше громадянство, тому для допомоги студентові покликало до життя осібну організацію КоДУС, Комісію Допомоги Українському Студентству. КоДУС це зосередження свідомої волі й згоди всіх наших громадських установ. З уповноваження ЦПУЕ КоДУС це єдина організація для допомоги нашому студентству, що діє в західніх зонах Німеччини та всіх інших країнах Зах. Европи, де є українські студенти. Крім стипендійної акції КоДУС поширює теж свою діяльність у господарсько-соціяльному напрямку (організування харчівень, гуртожитків, лікарська опіка і т. д.), бо життя викликало в тому велику потребу. Для виконання своїх завдань КоДУС потребує збільшення дотеперішніх фондів, тому звертається в цій справі до громадянства в надії, що громадянство піддержить і допоможе КоДУС-ові в цьому великому ділі. Пам’ятаймо, що студенти це майбутня провідна верства народу. Тільки ми, еміграція маємо можливість боротися у світі за основне право цілого українського народу, бо український нарід на своїх землях має зв’язані руки й закнебльовані уста. Тому відповідальність еміграції за виховання майбутнього проводу народу, інтелігенції, подвійно... і вдесятеро велика. Гріш, виданий на допомогу студентові, це не витрата, а навпаки, капіталізація його в народній скарбниці, ціну якої визначується не в грошах, але в духових вартостях. Не забуваймо, що знання це сила, така сама сила, як конкретна сила людини, чи людського колективу. Чи маємо позбавляти себе цієї сили? Будьмо сильні нашою дисциплінованістю, нашою організованістю. Кажуть, що громада великий чоловік, тому всі як один допоможемо українському студентові добути потрібне знання, допоможемо складаючи в місяці вересні місяці українського студента свою грошеву жертву до каси КоДУС-у.
Обласне Представництво Української Еміграції. Управа 5 країнської Оселі в Реґенсбурзі. Об'єднання Українських Жінок. Філія КоДУС-у в Регенсбурзі. Санітарно- Харитативна Служба. Українська Кооперація Оселі в Регенсбурзі. Українська Студентська Громада при УТГІ в Регенсбурзі.
