ЖИТТЯ І ПРАЦЯ УКРАЇНСЬКОГО СТУДЕНТСТВА
Українська Студентська Громада в Реґенсбурзі існує вже другий рік. Вона начислює 176 членів, з того 24 студентки.
Для свого правного оформлення вона прийняла, подібно до інших студентських громад до- і повоєнних часів, правний протекторат високої школи УТГІ.
Не треба думати, що правний протекторат це моральна курателя і обмеження свободи діяння Громади.
Зовсім ні! Студентська Громада має зовсім свобідну руку в усіх своїх починах, а навіть у деяких справах може ставити свої домагання чи висловлюватися на засіданнях сенату, деканату і. т. п. Подібно до всіх інших організацій, Громада має и успіхи й недоліки.
До недоліків, які найбільше абсорбують увагу Громади, належать загальне зниження морально-етичних вартостей спільне, зрештою, всім товариствам., Тільки студенти першою чергою, завдяки своїм світлим традиціям, виставлені під обстріл громадської критики.
Громадянство ставить до студентства «передвоєнні» вимоги, а не вкалькульовуе тих усіх деморалізуючих моментів, які нанесла війна й еміграційне життя і які надщербили й захитали до певної міри моральну рівновагу всіх нас.
Звідси постає деяке непорозуміння між студентством і рештою громадянства, а навіть кривдячі нас виступи, легковаження й холодне трактування.
Студенти свідомі своїх недоліків і всіма силами стараються їх виправити, створити теплу и без упереджень атмосферу для позитивної співпраці з рештою громадянства.
Наші успіхи мають радше внутрішній, як зовнішньоефектовний характер. А змістом його є; відвідування викладів, складання іспитів, перевидання друком наукових книжок і скриптів, наукові й популярні реферати, доклади тощо.
Громадсько-суспільна праця теж, крім прилюдної «Крутянської Академії», провадиться покищо внутрі Громади.
Завдяки активнішим членам можна сподіватися в найближчій майбутності зактивізування праці і назовні.
