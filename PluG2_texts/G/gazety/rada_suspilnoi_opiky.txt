РАДА СУСПІЛЬНОЇ ОПІКИ
Статут ЦПУЕ. що оформлює все наше організоване життя на скитальщині, передбачує таку клітину громадської діяльности в кожному більшому таборовому осередкові. Тому Управа Оселі попросила на членів Ради Суспільної Опіки старших віком громадян, що свій громадський стаж оформлювали в добі, коли основою патріотичних дій у нас були не групово-політичні тези, а тільки загальноукраїнські принципи, що були дорогов казом для процесу формування нашого народу як нації. І під тим кутом працюватиме Рада Суспільної Опіки, щоб здобути довір’я всіх мешканців Оселі, несучи нагляд та співвідповідальність з громадського боку з Управою Оселі за багатогранне життя цілого нашого осередку, що являється одним з найбільших і належить до кращих в американській окупаційній зоні. До компетенції Р. С. О. належить передусім зосереджувати засоби допомогової й опікунчої роботи всіх відділів Управи Оселі та різних громадських установ. Далі Р. С. О. має виявляти й перевірювати недомагання на всіх відтинках нашої сірої буденщини та інтервеніювати в компетентних чинників, щоб тим чином успішно виправляти роботу Управи Оселі на користь усіх мешканців. Члени Ради Суспільної Опіки, що їх призначено для кожного району, будуть безпосередньо зустрічатися з громадянством та разом з представниками інших об’єднань (зв’язковими відділу праці, жіночого об’єднання і районовими) творитимуть районові осередки суспільної опіки, до яких першою чергою треба звертатись в усіх справах допомоги. Однією з основних форм діяльности членів Р. С. О. буде керування і нагляд над розділом приділів одежі й взуття від УНРРА. Треба буде багато попрацювати, щоб оминати випадковість та правильно розв’язати цю складну проблему. Тому Р. С. О. на підставі дотеперішнього
досвіду розробляє методи дальшого розділу при чергових наділах, щоб досягти найбільшого успіху та задоволення громадян. Точні звідомлення про розділ товарів будуть поміщені на сторінках «Вісника Оселі» для загального відома мешканців Оселі. Наприкінці коротке звернення до Громадянства: ми свідомі великої і відповідальної ролі, що її нам довірено, та взяли ці обов’язки на себе, щоб послужити вашій широкій громаді на скитальщині, допомагати нашому проводові вказувати шлях, куди прямувати, щоб не плямити доброго імени нашої Батьківщини та щоб наша скитальщина не пішла життєвими манівцями. До співдіяння і підтриму закликаємо всіх громадян Оселі, людей доброї волі.
