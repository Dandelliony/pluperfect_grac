І
В СІНГАПУРІ
Чи доводилося вам коли працювати на пароплавному зводі, та ще й пекучого літнього дня? Якщо доводилося, - ви знаєте, що це таке. Усі частини зводу розжарилися від сонця й пари. Звід шипить і смердить мастилом. Ланцюг з величенним гаком на кінці висить над трюмом; стріла, що до неї почеплено цей ланцюг, повисла над вашою головою. З трюму чути неясні крики, гомін, метушню і брязкіт металу.
- Віра! - вилітає з трюму чийсь глухий полос.
- Віра помалу! - каже банабак , що керує вивантажуванням.
Ви торкаєте рукою важеля. Ланцюг здригається й натягається. Банабак напирає одною рукою і всім тілом на ланцюг, щоб скерувати вантаж, що висить на ланцюзі, у просвіт трюму, а другою - робить легенькі плавні рухи, наче гладить когось по головці. Це він показує вам, як поволі й обережно треба підіймати. Банабак - своєрідний диригент, а ви та звід - оркестра. З роззявленої пащі трюму показується щось довге і, мабуть, дуже важке, бо ланцюг наче крекче під вагою, і за хвилину над вашою головою звисає цілий жмут залізничих рейок. Ланцюг скрипить, рейки з дзвоном і скреготом обертаються в повітрі. Ви одним оком позираєте на них, а другим на свого диригента банабака, і вам здається, що «шкентель» не дуже цупко обхопив рейки, і що одна з них, що висунулася з жмуту своїх товаришок, ось-ось випорсне і вдарить по голові одним кінцем вас, а другим прогуляється по диригентові. Коли ж лусне «шкентель» (а цю гадку ви теж маєте в голові), уся ця споруда посиплеться на вас... Але банабак уже перевів стрілу, і рейки висять над берегом.
- Майна! - каже банабак. - Майна помалу!
Вантаж спускається вниз і з металічним гуком лягає на брук пристані.
- Майна банду!
Банабак витирає піт і стежить за робітниками, що відчеплюють гака та витягають рейки. Одна по одній падають рейки на землю.
- Віра шкентель! - спокійно вже каже банабак.
Ви теж витираєте піт з лоба і піднімаєте шкентель.
Згадав я про звід та рейки через те, що з цього, власне, й почалося.
Я пам’ятаю один такий день на зводі, тільки не у нас в Одесі, а в пекучім Сінгапурі. Ми вивантажували рейки. Капітан поспішав з вивантажуванням, бо мав на думці знятися з кітвиці вночі. Знову жмут рейок повиснув над моєю головою, і я з задоволенням подумав, що він уже останній і до відпливу пароплава можна буде трохи відпочинути, аж раптом одна рейка випорснула з ланцюга і з моторошним дзвоном полетіла на мене; я ледве встиг спинити звода і відскочити вбік. Рейка упала на палубу, зачепивши й погнувши планшира, а за нею, як із дірявого лантуха, посипалися інші рейки. Дві з них, ударившись об палубу, підскочили і лягли впоперек облавка, похиталися трохи в хиткій рівновазі й пірнули в море. На щастя, все обійшлося добре для робітників: жодна рейка не впала в трюм, а на палубі в цей момент під рейками не було нікого, крім мене. Але гуркоту, шуму й дзвону, запевняю вас, було задосить. Принаймні, мій товариш, Джім Бонс, що наглядав за вивантаженням у трюмі, казав мені згодом, що у нього заворушилося волосся на голові, коли рейки застугоніли на палубі.
Через десять хвилин я стояв уже перед капітаном і м’яв у руках свого кашкета, а капітан спокійно й холодно, не давлячись на мене, казав:
- Через вашу недбайливість пошкоджена палуба й частина облавка; крім того, дві рейки упали в море. Я мушу відкласти вихід судна.
- Я вчасно спинив звода, сер!
- Вам не треба було його спиняти; треба було тільки спустити вантаж на палубу.
- Але я думаю, що рейки скоріше спустилися б на мою голову, ніж я встиг спустити б вантаж на палубу, сер...
Капітан наче не почув мого зауваження.
- Втрати, що їх має компанія внаслідок вашої недбайливости, я не хочу сказати полохливости, що може більш пасувало б до цього випадку... Ви можете бути вільні...
- Стривайте... Але ж я не винен в тім, що рейки...
- Ви вільні... І, - додав він, глянувши на мене своїми холодними блакитними очима, - будьте вдячні, що я не оштрафував вас за вашу недбайливість!..
Ніч у Сінгапурі наступає хутко. Ледве сонце поринуло за обрій, як зоряне небо темним оксамитом розкинулося над морем і містом. Коли я виліз із кубрика з матроською скринькою в руках і кількома гінеями в кишені, було вже темно, і місто горіло тисячами вогнів. Я попрощався з Джімом Бонсом, що проводив мене, і пішов на берег. Жити і дихати вільно тут можна тільки вночі та коротеньким ранком. Удень стоїть така спека, що, здається, про працю не можна й згадувати, але працювати доводилося.
Натовп захопив мене своєю течією і поніс уздовж вулиць. У мене не було жодного знайомого в місті, і я не знав, куди мені йти. Та про це я якось не думав. Думки мої були коло тих гіней, що лежали зараз у мене в кишені, і я раз-у-раз мацав кишеню, щоб упевнитися, чи не вкрадено у мене грошей у цій штовханині.
Я заночував у готелі з брудними китайськими служниками й смердючими коридорами й нумерами, а другого дня вранці пішов до порту пошукати якоїсь роботи на пароплаві, що йшов до Китаю або до Японії.
Порт клекотів своїм звичайним життям. Зводи торохтіли, пакунки з крамом з берега й на берег піднімалися й спускалися на пароплави, й на пристань з гуркотом валилося вугілля з вугляної ями. Крик, шум, гомін, лайка, всіма мовами Европи й Азії висіла в повітрі. Усе це давно знайоме було мені і не викликало ніякої цікавости. Про мене, усі порти світу подібні один до одного своїм криком, галасом і лайкою. Я ходив з одного пароплава на другий, скидав кашкета і ввічливо питав, чи нема на судні якої роботи. Капітан чи його помічник кидав на мене швидкий погляд, наче зачіпав мене тільки краєм ока, і коротко кидав: «no», коли пароплав був англійський, «non», коли був французький і «nein», або щось схоже на це, коли був голландський. Хоч я і не великий знавець мов, але ж я все таки прийшов до висновку, що корінь усіх цих слів єдиний, що корінь цей для мене гіркий, і результат цієї екскурсії до галузі порівняльного мовознавства буде той, що роботи в Сінгапурі я не знайду.
Шукати роботи така ж важка річ, як і сама ця довгождана робота. За дві години я являв собою нікому непотрібну мокру ганчірку.
Що робити? Іти до свого китайського готелю і сидіти у смердячому нумері? Як на мене, то краще вже блукати під тропічним промінням сонця. Я сів на трамвай і покотив по вулицях Сінгапура, цього «ключа» до вод Далекого Сходу.
Сінгапур невеличкий острів. Залізницею його можна переїхати впоперек не більш як за сорок хвилин, але годі уявити собі розкіш його берегів, зарослих мангровими деревами. Коло його купчиться безліч маленьких веселих зелених острівців, що мають назву... Натще серце, мабуть, і не вимовиш: Риоу! І тільки подумати, - цей чудовий острівець, цей «ключ» до східних морів, англійці купили зовсім дешево в якогось п’яниці султана! Власне, може сінгапурський султан і не був п’яниця, але мені завсіди здавалося, що такий острівець можна продати тільки сп’яну. А може, цей султан був дуже мудра людина? Може, він, маючи «ключа», але не маючи «замка», щоб відмикати його цим «ключем», вирішив віддати за гроші те, що рано чи пізно взяли б англійці задурно? Хто його знає... Важко простій людині збагнути всю глибочінь психіки високопоставленої особи.
Трамвай спинився в центрі міста на майдані, де сходилися всі трамвайні колії. На майдані побудовані чудові, європейського типу, будівлі, судячи по вивісках, переважно банки та контори. Тут було багато народу. Найбільше було китайців, шоколадного кольору малайців і ще якихсь зовсім чорношкірих людей, яких, здається, звуть тамілами. Европейців було небагато. Вони, як білі клапті снігу на чорній ріллі, вирізнялися на тлі цього темношкірого натовпу.
Як гордовито поводяться тут європейці! Білі боги та й годі! Ось один такий бог вийшов з якогось банку в сліпучому, як снігові верхів’я Гімалаїв, убранні. Ціла хмара рикш кинулася до нього, горлаючи й навперейми пропонуючи свої послуги. Англієць величним жестом вибрав того, хто був ближчий од нього, з кам’яним обличчям кинув кілька слів рикші, сів у візок і покотив уздовж вулиці до поштового будинку, хоч відстань була така, що можна б було пройтися й пішки.
Я довго не зважувався сісти на рикшу: по-перше через те, що було якось соромно їхати на людині, хоч і я своїм кольором належав до білих «богів», а по-друге - куди, власне, мені їхати?
Визволив мене гладкий, з гачкуватим носом, у величезних окулярах джентльмен, який без усякого вагання сів у візок рикші і сказав:
- До музею Рефлса.
«А чи не поїхати й мені подивитись на музей Рефлса?» - подумав я.
- До музею Рефлса! - сказав і я китайцеві, що давно вже поглядав на мене і нарешті підкотив із своїм візком.
Я сів - і зразу ж зрозумів, що зробив дурницю.
Коли ви хочете почувати себе найбезсовіснішою людиною в світі, сідайте отак, як я, на людину і їдьте по вулицях Сінгапура. І хоч би мій кінь був велика дуже людина, а то ж - маленький сухорлявий чоловічок, що обливався потом, везучи мене, здорового, молодого парубка, що був майже вдвоє більший за його. Але робити було нічого.
Мій рикша й на крок не відставав від свого товариша, що віз джентльмена в окулярах. Згодом джентльмен зупинився коло доволі великого будинка, що й був музеєм Рефлса. Музей цей заснував губернатор Рефлс, себто та сама особа, що купила для Англії острів Сінгапур у сінгапурського султана. Отже Рефлс був не тільки губернатором, не тільки спекулював, купуючи острови, він ще заснував музей, та ще який музей! Я ніколи не сподівався, що можуть бути такі величезні крокодили, що як колоди лежали посеред великих кімнат музею. Величезні слони наче лізли на вас і збиралися розчавити вас своїми величенними тушами. Я думав, що крім мене та джентльмена, що розглядав усю цю компанію крізь свої золоті окуляри, в музеї не буде нікого. Та й справді: кого понесе лиха година дивитися на ці опудала у пекучий тропічний день? Але я помилився. По великих залах музею товклося багато народу і, навдивовижу мені, більшість тубільців - малайців та чорних тамілів. Европейців, як і на вулицях міста, було небагато, та й ті, мабуть, були не сінгапурські мешканці, а приїжджі. Але це - доля всіх музеїв! Давно відомо, що музеї засновуються для екскурсантів та приїжджих, бо місцеві мешканці, добре знаючи, що музей не вовк, до лісу не втече, відкладають одвідини музею на найближчий день відпочинку. На жаль, смерть звичайно заважає здійснити цей похвальний намір.
Я давно вже помітив дві жіночі постаті, що стояли недалеко мене і придивлялися до обличчя бридкого бородатого орангутанга. Одна з них була вже літня жінка, висока, худорлява, пряма, як та парасолька, що вона залишила швейцарові, увіходячи до музею. Друга - молода дівчина з темними веселими очима, у білому вбранні й у солом’янім брилі. Вони розмовляли по-англійському пошепки, але мені чути було кожне їхнє слово.
- Ні, я не можу... Я мушу доторкнутися до його бороди... Яка в нього смішна борідка!
- Та що ви, Бетсі! Ну хто ж таки смикає орангутангів за борідки... Це ж незвичайно... Крім того, це не дозволяється музейними правилами. Нарешті, можуть побачити... Ну що подумає хоча б той молодий моряк, - додала вона очевидячки про мене, - що так пильна вивчає хвіст цього величезного слона?
Дівчина засміялася.
- А й справді, що цікавого знайшов він у хвості цього слона? Та він і сам як слон!
- Як вам не соромно, Бетсі, - ще тихше відповіла дівчині жінка, - може, він чує нас... До того ж, він зовсім не скидається на слона... На мій погляд, він - гарна молода людина.
Я вдав, наче нічого не чую і з зацікавленням почав читати напис на маняку якогось тапіра: мені хотілося почути відповідь дівчини.
- Хто? Він? - спитала дівчина. - А справді, він - гарний хлопець... А все ж таки він слон, добродушний молодий слон!
- Бетсі! - з жахом зашепотіла супутниця Бетсі і потягла її за маняк чорного носорога.
Я довго блукав по залах музею, придивляючись до тропічних комах, птахів та риб. Особливо мене вразили своїм розміром колосальні акули. Між іншим я опинився перед банкою з якимись не то червами, не то п’явками.
- Як ви думайте, що це таке? - почув я раптом коло себе хрипкуватий голос по-англійському.
Я обернувся. Біля мене стояв джентльмен із гачкуватим носом і дивився на мене крізь свої золоті окуляри.
- Думаю, що це - п’явки! - відповів я.
- Так... А як ви думаєте, де вони водяться?
- У воді, звичайно, як і інші п’явки...
- Помиляєтесь. У лісі, в траві...
Я вперше чув, щоб п’явки водились у траві.
- Вони впиваються в литки перехожим, прокушують навіть штани. Я пам’ятаю, якось під час подорожі до Гімалаїв один кулі відмовився йти далі. Начальник експедиції звелів покласти його на десять хвилин у траву... Кулі через це ледве не загинув від гострого недокрів’я.
- Але ж це страшенно жорстоко!
- Так, - спокійно згодився джентльмен в окулярах, - це жорстоко... Росіянин, звичайно? - казав він далі, приглядаючись до мене. - Моряк?..
- Приблизно так... По чім ви взнали?
- Не так трудно взнати... Що росіянин - я чую з вашої вимови. Що моряк - указують ваші руки та татуювання на лівій руці... Крім того, ви досить освічені.
- З чого ж це.
- З того, як ви ходите по музею. У вас нема боязкости й того ніякового виразу, що буває у малоосвіченої людини, яка потрапила в таку обстанову, а матроси тут ходять навшпиньках, наче вони можуть потурбувати всю цю звірячу компанію... Ви легко розбираєтесь у написах на колекціях, а не вдаєте, що читаєте їх...
- Не завсіди.
- Правильно... Крім того випадку, коли ви прислухалися до розмови двох дам.
- Слухайте, містере...
- Не сердьтеся... Скажіть, ви не маєте роботи?
- Не маю. Будь ласка, скажіть, з яких таких ознак ви взнали, що я - безробітний?
- З того, що ви зовсім не схожий на туриста; з того, що ви прийшли сюди самі, а не з цілою ватагою товаришів із вашого судна... Чи, може, я помиляюсь?
- Ні, на жаль, ви не помиляєтесь. Але, будь ласка, дозвольте й мені запитати дещо в вас.
- Будь ласка, питайте!
- Ви - лікар?
- Не лікар, хоч багато працював в ендокринології...
- Національність?
- Не догадаєтесь... Португалець, приїжджий, живу в Батавії... Що ще?
- Більш нічого. Ви маєте дещо запропонувати мені? - спитав я, думаючи, що не для того ж він забалакав зо мною, щоб перевірити свої спостереження.
- Ви не помилилися. Я маю дещо запропонувати вам, але це залежить від того, що ви знаєте. Скажіть, ви знайомі з електротехнікою?
- Знайомий.
- Добре знайомі?
- Добре знайомий.
- Коли ви справді добре знаєтесь на електротехніці й можете довести це документами, я вас улаштую на посаді завідувача невеличкої електровні... Коли житимете ощадливо, вашої платні вистачить вам на те, щоб збити трохи грошенят, з якими ви можете доїхати до... - затнувсь він, - Владивостоку?
Він неначе читав мої думки.
- Так, - відповів я, - а де доведеться працювати? Тут, у Сінгапурі, чи в іншому місці?
- На Яві. Недалеко Бейтензорга. Не знаєте, що таке Бейтензорг? Видко, що ви не натураліст, та й взагалі з вас, росіян, не дуже добрі знавці географії...
- Стривайте, містере... не знаю, як вас звати, ви вже вдруге ображаєте...
Португалець знизав плечима.
- Я ж вам пропоную роботу, а ви звертаєте увагу на такі дрібниці... Ну, хоч про Батавію чули?
- Чув.
- Бентензорг - недалеко Багатії.
- Я ще подумаю…
- Тільки недовго. Пароплав до Батавії відпливе о п’ятій годині вечора. Коди згодитесь, приходьте до відпливу пароплава «Денделс» голландської компанії «Paketvaart Maatchapij», я буду там, бо маю на думці сьогодні їхати на Яву.
Ми вийшли з музею і спинилися біля під’їзду.
- Ваше прізвище? - спитав він, дивлячись на годинник і в ту ж хвилину підзиваючи до себе рукою рикшу.
Я назвав себе і запитливо подивився на нього.
- Пірейра, - сказав він і сів у візок.
- А ви?
- Я пройдусь пішки...
- Із принципових міркувань, звичайно? Не хочете їхати на людині? Але сюди, коли не помиляюсь, ви приїхали таким же конем, як і я?
- Я дуже жалкую, що зробив це...
- Чудна людина, - замурмотав він, - і їде на рикші, і жалкує що їде... Не то сентиментальність, не то...
Я не почув кінця фрази, бо рикша, що повіз його, виблискував литками вже досить далеко від мене, і не дуже жалкував за тим, що не почув її.
ІІ
НА ЯВІ
Я мав доволі часу, щоб подумати над пропозицією португальця. Хто він був? Маклер? Фабрикант? Ресторатор, що має на своєму підприємстві електровню? Тоді на який чорт йому ендокринологія? Пропозиція його була для мене дуже корисна, і йоли я не згодився на неї відразу, це пояснювалося якоюсь антипатією, що почував я до португальця. Через що саме виникло у мене таке почуття до його, я і сам до ладу не знав. Кінець-кінцем, я нічого не втрачав від того, що поживу кілька місяців на Яві, тим паче, що я буду, мати змогу зібрати трохи грошей і з тими грішми доїхати до Владивостоку. Тих гіней, що були в мене в кишені, аж ніяк не вистачило б на переїзд, і коли б не цей португалець із своєю пропозицією, я б опинився в скрутному стані.
З такими думками я йшов європейською частиною міста, обливаючись потом, а з-за жалюзі чудових будинків то відсіля, то відтіля доносилися до мене звуки рояля. На мій погляд, нема нічого журнішого од цих екзерцицій пекучого літнього дня. І уявилася мені вулиця рідного міста, не та вулиця, що зараз живе бурхливим життям післяреволюційної доби, з автобусами, трамваями, з гучномовцями, а дореволюційна тиха вулиця повітового міста. Ряди тополь та акацій кидають чорні тіні на тротуар. Сонний візник у теплім сіряку, хоч стоїть люта спека, зігнувшись, куняє на передку. Візникова шкапина теж похилила голову й мляво одмахується від мушні. На вулицях майже не видно прохожих. Яскраво блищать проти сонця золоті літери аптечної вивіски; на вікнах аптеки, одбиваючи бірюзою та рубіном, стоїть якийсь фантастичний посуд. Чому цей посуд обов’язково стирчить на вікнах майже кожної аптеки? На розі вулиці товста баба торгує насінням. Навпроти - одчинені ворота вугільного та дров’яного складу, де зараз нема ні того, ні другого, а побіч на дерев’янім паркані заіржавлена вивіска кравця Абрамовича... Спека стоїть у повітрі, тополі й акації наче застигли в своїй темній зелені; усе спить, тільки в будинку, що стоїть на тіньовому боці вулиці, в будинку, де, мабуть, місця не знайдеш від духоти та мушні, чути життя: з одчинених вікон несуться звуки рояля, на якому хтось вибиває безсмертні екзерциції Ганона. Є від чого впасти в розпач і сум!
О пів на п’яту, в новому костюмі, з невеличким саквояжем, що придбав у Сінгапурі, я вже був на пристані голландської компанії «Paketvaart Maatchapij» і поглядав на «Денделс», що тримав на щоглі відхідного прапора. Хвилин через десять я побачив свого португальця, що під’їхав на рикші. Вік устав з рикші з невеличким чемоданом у руках і, набачивши мене, підійшов до мене.
- Ну, як? Згода?
- Згода. Ось мої документи.
Він швидко переглянув документи і, повертаючи їх мені, сказав:
- Усе гаразд.
- Будь ласка, скажіть мені розмір платні за мою працю.
- Півтораста гульденів, стіл і квартира.
- Ще одне запитання. Я можу залишити службу, коли схочу?
- Так.
- Переїзд?
Португалець засміявся, показавши ряд золотих зубів.
- Одначе, ви не така вже непрактична людина, як я думав. Переїзд коштом тієї установи, де ви служитимете, в першій класі.
Підійшовши до білетної каси і довідавшись про ціну білета від Сінгапура до Пріока, я побачив, що ціна ця надміру велика, через що я й поважив за найкраще взяти білета другої класи, а різницю в ціні між першою й другою класою поклав у кишеню.
- Не варт цього б робити, - сказав мені португалець, що видав мені гроші на переїзд у першій класі, - другою класою їздять тільки солдати та незаможні китайські крамарі...
- Нічого, - машинально відповів я по-українському.
- Що таке? - спитав португалець. - А... розумію: класичне російське «нічефо»... Як хочете... Ну, - змінив він тона, - тепер ідіть на пароплав, а я ще побіжу на телеграф.
Я примостився коло пароплавного димаря, де дозволялося смажитися й куритися пасажирам другої класи. Йшла звичайна метушня, що завжди виникає при відплитті кожного пароплава. Один по одному під’їздили джентльмени та леді в білих убраннях і брилях. Темні обличчя кольорових людей заповнили вже прову пароплава; швидко, ховаючи якийсь квиток у кишеню, пройшов португалець Пірейра; товсте подружжя голландців з цілим виводком усякого віку хлопчаків та дівчаток, з нянькою, гувернанткою й кулі, що тягли на собі величезні чемодани й скрині, пройшли трапом і зникли в каютах першої класи. Зграя чорних чортенят-хлопчаків з галасом бігала по пристані, пропонуючи останній нумер вечірньої газети. Повітря раптом здригнулося від реву пароплавного гудка, і разом з ним чомусь здригнулося моє серце: по трапу, дрібно ступаючи, відіймалася на пароплав Бетсі, а за нею, ледве встигаючи, йшла висока, тонка, як парасолька, що вона зараз тримала в руках, її супутниця, що була з нею в музеї Рефлса. Ще краща, ніж у музеї, здалася мені Бетсі в своєму дорожньому вбранні, з жовтою шкуратяною торбинкою на плечі... Якась кумедна заклопотаність була на її милім обличчі... І то сказати - вони ледве встигли до відпливу пароплава. Тільки тепер я пожалкував, що не взяв білета першої класи.
Але - «що мені Гекуба, і що я Гекубі»?
Через п’ять хвилин пароплав відплив від пристані, і незабаром перед нами в промінні призахідного сонця заблищали зелені води протоки і розгорнулася мальовнича панорама лісистих острівців Ріоу. Ніч швидко зійшла на море, зразу стало темно. Я дививсь то вниз, де поруч пароплава бігли відсвіти вогнів ілюмінаторів, то в далечінь, де море спалахувало фосфоричними іскрами, то на темне зоряне небо. З кают-компанії доносилися стукіт ножів і виделок та брязкіт посуду. На юті бовваніли постаті европейців, що лежали на своїх шезлонгах. То тут, то там спалахували вогники сигар. Іноді до мене з юту долітав аромат сигарного диму.
У далині замиготіли вогники стрічного пароплава, і до нас виразно, хоч пароплав був досить далеко, долетіли мелодійні звуки пароплавного дзвону. У нас на Чорному морі дзвін цей має назву «ригдибуля», хоч правильна його назва «ринда». Зразу ж, наче на відповідь, на нашому пароплаві засурмив ріжок стюарда, і публіка на юті заворушилася, йдучи в каюти, щоб передягтися до обіду.
Мені не хотілося йти в душне, не зовсім чисте приміщення другої класи, але більшість пасажирів китайців пішла і хропла там, не зважаючи на задуху й важке повітря. На прові покотом спало кольорове населення «Денделса».
Минула не менш як година. На юті знову замиготіли вогники сигар: «білі боги», наївшися, полягали на свої шезлонги відпочити від не знать якої праці, поклавши ноги на спинки сусідніх крісел. Але це стосується до чоловічої частини населення юту, що ж до жіночої, то вона вирішила влаштувати концерт. Чути було, як хтось жваво пробігся по клавіатурі і взяв кілька акордів.
- ’Tis the last Rose of summer,
Left blooming alone... -
заспівав верескливий жіночній голос:
All her lovely companions
Are faded and qone... 
Це був старий плаксивий романс Джона Стівенсона, де автор пхинькає над пелюстками троянди. Голос був сухий, рівний і нудний, і навіть акомпаніатор, що по-мистецькому справлявся з інструментом, як я переконався трохи перегодом, коли він заграв фантазію Шопена, не міг прикрасити цей мертвий голос, що так гармоніював з текстом та музикою нудного романсу.
Співачка нагороджена була ріденькими нещирими оплесками слухачів. Але цього невеликого успіху було для неї недосить: через хвилину знову зазвучав її голос. Я не пам’ятаю вже, про що саме співала вона. В пам’яті моїй залишилися тільки початкові слова романсу, що вона вимовила на цей раз з великим запалом та експресією:
- Though thou are chanqed
I love thee still... 
- Знову завила, - сказав крученою англійською мовою голландський унтер-офіцер, що стояв біля мене, - нявчить, як кішка! - він додав ще кілька слів по-голландському, очевидячки також дуже далеких від лестощів та захоплення.
Співачка закінчила свого романса під слабкіші вирази захвату слухачів. Я з жахом чекав, що знову почую її дерев’яний голос, але раптом здригнувся, почувши знайому мені музику. Тут під тропіками, за дві години їзди від екватора, почути «Русалку» і арію Наташі!
Нервовий холодок побіг у мене по спині: так соковито й повно почав чийсь свіжий полос:
- По камушкам, по желту песочку
Пробегала быстрая речка...
Мені з далося наче й «білі боги», що пихкали сигари, замовкли і припинили на хвилину свої комерційні розмови.
Співачка виконала ще декілька пісень, але це все були незнайомі мені арії і романси.
Я заснув тільки ранком, так схвилювала мене пісня нещасної Наташі.
И мила друга, утопая, проклинала... проклинала... - 
довго ще бриніли мені в душі. Хто б міг співати цієї пісні? Співачка не могла бути руською: хоч як старанно вимовляла воїна слова пісні, все ж таки у них почувавсь чужомовний акцент.
На третій день подорожі о десятій годині ранку на обрії в зелених хвилях Яванського моря з’явилися верхів’я двох яванських вулканів Салака та Геде, а опівдні ми ввійшли в Тандіонг-Пріок, що лежить за двадцять хвилин їзди залізницею від Батавії. Поїзд увесь час ішов повз якісь канали з рудуватою водою.
На вокзалі в Батавії я знову побачив Бетсі й її супутницю. Зустрічав їх малаєць з шоферськими окулярами на кашкеті. Коли вони проходили повз нас з Пірейрою, Пірейра зняв свого бриля й чемно до них уклонився. Від старої він одержав поважний уклін, а від Бетсі ледве помітний кив головою, чому я був чогось дуже радий. Дами посідали у невеличкий автомобіль і покотили, збивши колесами хмару куряви.
- Тут я вас покину, - сказав мені Пірейра, - а ви їдьте до Бейтензоргу... Це недалеко відсіля, усього година-півтори їзди залізницею. Поїзд відходить години через три, так що ви, коли це вас цікавить, можете оглянути Батавію, а в Бейтензорзі їдьте з вокзалу просто до готелю «Belle vue». Там вас знайде той, кого надішле за вами установа, де ви служитимете.
Мені дуже хотілося запитати португальця, що це за таємнича установа, але він уже одійшов од мене і покликав візника на двоколіснім екіпажі з покрівлею. Візник під’їхав, ляскаючи великим батогом і брязкаючи дзвониками на збруї, жвава конячка потягла екіпаж, і за хвилину широка спина Пірейри вже зникла за рогом вулиці.
По вулицях Батавії туди й сюди щохвилини сновигали трамваї, але я поважив за краще подивитися на Батавію з двоколісного екіпажа. Візник повіз мене через діловий квартал міста, де були банки й контори, потім брудним смердючим китайським кварталом і нарешті розкішною, як і всюди, европейською частиною міста. Найцікавіші, на мій погляд, були вулиці, що вздовж їх ішли канали; каналами поволі пливли вантажені баржі. В каналах купалася темна малайська дітвора, а на березі малайські баби прали білизну й пащекували, вищиряючи зуби. Візник мій раз-у-раз повертався до мене і казав:
- Вельтенвреден! Конінґс-плеін! - і ще деякі слова, незрозумілі мені, мабуть, по-малайському. Між іншим, показуючи на гарний будинок, повз який ми проїздили, він сказав цілу тираду. Єдине, що пощастило мені впіймати з усієї цієї тиради, було слово «оранг». Я знав, що тут, на Яві, є орангутанги, але невже ж орангутанг жив у цьому будинку? Згодом я дізнався, що в цьому будинку проживала якась високопоставлена особа, а «оранг» по-малайському значить - «людина».
Через три години поїзд уже тягнув мене, підіймаючись узвозом, до Бейтензоргу. Ми проїздили то повз маленькі села з високими пальмами, з покрівлями з пальмового листя, то вздовж рижових полів, на яких то тут, то там виблискували невеличкі ділянки, залиті водою. Річки, що через їх з гуркотом проходив наш поїзд, мали чогось коричневу воду. Коричнева вода із скаженим шумом та ревом проносилася під мостами.
- Я тепер знаю, чого малайці мають коричневий колір шкіри, - пожартував мій сусіда в вагоні, молодий норвезький натураліст, що вивчав флору в Байтензорзькому ботанічному саду, - вони коричневі через те, що купаються у коричневій воді!
Він весело всміхався і, підморгнувши, подивився на мене.
- Це геніальна догадка! - відповів я серйозно. - Але мені здається, що вода в річках коричнева через те, що в них купається коричневе населення острова.
- Виходить, що в Африці повинні бути річки з чорною водою?
- Атож... Там же є річка Нігер, а «нігер» значить «чорний».
- А й справді: у Китаї є Жоівта річка і навіть Жовте море, а китайці всі жовті. Ви зробили великий винахід! Вам треба оголосити його в найближчім часі в одному з етнографічних журналів!
- Коли хочете, я поступлюся честю цього винаходу на вашу користь, а своє ім’я скромно залишу в тіні.
- Щиро дякую... Але і я вважаю за краще залишитися в тіні під час тієї палкої полеміки, що розпочнеться коло вашого винаходу...
По станціях товклися коричневі тубільці, пропонуючи різноманітну й невідому мені садовину. Я купив якихсь овочів, що нагадували нашу сливу. Вони буди соковиті, солодкі, але мали не дуже приємний присмак камфори.
- Sapodilla, - назвав овоч норвежець. - З них здобувають камфору. Чуєте, як від неї тхне камфорою? Мабуть, вплив камфори почав уже відбиватися на вашій нервовій системі? Сподіваюся, що ви дозволите при описі цієї подорожі згадати ваше ім’я, як першого, хто запропонував добувати камфору з саподіли?
Я добре знав, що камфору добувають зовсім не з саподіли.
- Ні. Це корисне знання прошу залишити про себе.
Отак розмовляючи, ми непомітно доїхали до Бейтензоргу. Побачивши на вокзалі шоколадного кольору хлопця в білій на червоні пасмуги куртці, на кепі в якого красувалася назва готелю «Belle vue», я попрощався з веселим натуралістом, віддав хлопцеві свого саквояжа, сів на автомобіль і через півгодини вже розташувався в невеличкім готелю, з вікон якого, що одчинялися на веранду, були видні чудові контури яванських гір.
Метрдотель люб’язно повідомив мене, що зараз у них посуха, що дощу не було вже три дні, і коли не буде дощу ще з тиждень, не буде й урожаю в цій частині острова.
- Вибачайте... Коли я не помиляюсь, ви сказали, що у вас тут тільки три дні не було дощу, і це загрожує посухою?
- Я сказав, що вже (підкреслив він «уже») три дні як немає дощу, й коли так буде й надалі, тут буде неврожай.
- Тоді скажіть, будь ласка, чи часто у вас іде дощ?
- Дощ у Бейтензорзі звичайно йде щодня!
Нема чого сказати, веселеньке мабуть містечко!
ІІІ
НОНҐА
Але містечко було хоч куди! Не марно голландці назвали його «Бейтензоргом», себто містом «без клопіт». Єдине, що турбувало тепер мешканців міста - це те, що не було дощу. А дощеві таки треба б було піти: по вулицях носилася хмарою курява, було жарко й душно. Я побродив трохи, оглядаючи місто, поки стало темніти, і повернувся до готелю. Вранці мене збудив стукіт у двері.
- Хто там? - спитав я.
За дверима затріскотіла малайська мова, двері одчинилися і в них просунулася рука в смугастім рукаві з запискою. Записка була від метрдотеля; він писав, що по мене приїхав якийсь «кахар-балон» і що він радить мене поснідати й їхати до спеки.
Поснідавши, з саквояжем в руках я вийшов на вулицю. Коло під’їзду стояв двоколісний екіпаж з двома лавочками: одна для візника, друга - для пасажира. Це й був так званий «кахар-балон». Він нагадав мені нашу бідку. Не дурно вона має назву «біда». Біда на ній їздити: трусить у ній добре, маленьку ямку або вибоїну ви хоровито почуваєте на власних кишках, не без підстави вважаючи, що природа не зовсім добре причепила їх там, де їм належить бути... Сидіти приходиться зігнувшись, щоб не втратити рівноваги; ноги ваші стирчать майже під підборіддям; коні перед вашим носом і очима теліпають хвостом. Перекидається біда легко й жартівливо на найменшім горбочку. Видко, назву дав їй неабиякий знавець їзди й екіпажів.
Такий, мабуть, був і цей кахар-балон. Тільки й різниця, що на нашій біді немає покрівлі від сонця та візник сидить поруч, а не на окремій лавочці, як у кахар-балоні. А сидіти на цьому кахар-балоні треба зігнувшися в дугу. Кахар-балон запряжений був парою малайських коненят, що, хоч і був ще ранок, злісно відмахувалися хвостами від мушні. Коло коней стояв хлопець років на дванадцять у білій куртці й коротких штанях. Побачивши мене, він щось сказав по-малайському, мабуть, привітавсь, і вищирив білі зуби.
- Здоров, хлопче! - поздоровкався і я з хлопцем по-українському.
Рот хлопця розтягся до вух.
- Хопче, - повторив він за мною і залився веселим сміхом, - хопче! Баї!
Хлопчик, видко, був весела людина.
Я поклав саквояжа на кахар-балон, переступив через передню ланочку, підліз під покрівлю й скоцюрбився біля свого саквояжа. Хлопець сів на свою лавочку, і ми поїхали. Коли ми переїздили мостом через річку, я показав на неї рукою і, жартуючи, спитав по-українському:
- Що це за річка?
І хай я перекинусь на цьому кахар-балоні, коли він мене не зрозумів! Він знову вищирив свої білі зуби і сказав:
- Тьїдані!
Ця річка, як дізнався я згодом, і справді; звалася Тьїдані. За Тьїдані починався арабський квартал з чистенькими дімками й червоними покрівлями. Ці покрівлі добре були видні з балкона готелю «Belle vue». Мені здається, що навіть «утро любви», про яке мріяв Надсон, не було таке гарне, як цей яванський ранок. Таким м’яким та свіжим повітрям я ще не дихав ніколи. Сонце вже стояло над обрієм, і на чистому тлі яванського неба виразно вирізьблювалися округлі зубці вулкану Салака. Круг нас, наче шахівниця, розкинулися рижові поля. На полях уже поралися люди, стоячи по колінах в воді. Два буйволи тягли плуга, а за ними, налягаючи на плуг, ішов малаєць у коротких штанях з червоною пов’язкою на голові. В гаю з кокосових пальм ховалися маленькі малайські компонґі . Гола дітвора гралася на вулицях. Мій хлопець-візник підганяв батогом коні і висвистував якоїсь лісні. Мені не вдалося зрозуміти мелодію цієї пісні. Дуже далекою й чужою здавалася вона мені, ця збудована на півтонах малайська пісня. Хлопець, видко було, зовсім не цікавився красою природи. Переставши свистіти, він почав позіхати і згодом закуняв. Я почекав трохи і тихенько штовхнув його в спину. Він обернувся і запитливо подивився на мене.
- Як тебе звуть? - спитав я його.
Він трохи подумав, наче стараючись зрозуміти чужі слова, і сказав:
- Нонґа!
Як він догадався, про що саме питав я його, для мене й досі незрозуміло, але його й справді звали Нонґа; він раз-у-раз обертався до мене і вищиряв зуби, коли я називай це ім’я. Назустріч нам верхи на буйволі їхав чорномазий хлопець. Порівнявшись з нами, буйвіл пирхнув і закрутив головою. Нонґа раптом випростався і оперіщив буйвола батогом по хвосту. Буйвол нахилив голову і незграбним клусом добіг униз по дорозі, а на спині у його, ухопившись за шию, трусився хлопець і лаяв нас, як здавалося мені, добірною малайською лайкою. Нонґа реготавсь і крутивсь на своєму сідалі, так що я став боятися, чи не звалиться він з кахар-балону. Але все обійшлося щасливо, Нонґа заспокоївся, обернувся до мене і крикнув:
- Кербау!
Випаливши загадкове для мене слівце, він сів на своє місце і знову засвистав своїх пісень.
Ми їхали довго, ввесь час підіймаючись угору. Праворуч від нас показався гай з великих кучерявих дерев. Поміж ними ховалися якісь невеликі дерева, усі білі від цвіту, з блискучим листям. Невідомим мені ароматом потягнуло з гаю. Зграйка птахів знялася з дерев і перелетіла дорогу. З гаю вийшло три жінки у кольорових пов’язках. Кожна з них несла по кошику з якимись овочами. Коло будинка, що стояв трохи нижче од гаю і ближче до дороги, стояло кілька чанів, у яких купа малайських жінок та дітвори хлюпалися і щось перемивали.
- Кафе! - обернувся до мене Нонґа.
- Еге, друже, це і я розумію. Так от яка кавова плантація!
Узвіз ставав чимдалі прикріший. Коням було важко, і вони ледве тягли кахар-балона. Тоді я виліз з екіпажа й пішов біля коней. Нонґа подивився на мене, свиснув і теж скочив із свого місця. Так ішли ми не менш як півтори години. Стало жарко й душно. Я обливався потом, а Нонзі хоч би що: свистить собі та погукує на коні; і сухий, наче він не лізе на гору, а йде по паркету. Нарешті ми звернули ліворуч, проїхали дорогою, що прокладена була в густім лісі, і виїхали на велику і галявину. Нонґа сів на своє місце і показав мені, щоб сідав і я.
Я оглянувсь круг себе. Унизу під нами лежала долина, по долині в’юнилася річка і розкинулися чотирикутники рижових плантацій, а над долиною височіла гостроверха гора, поросла густим лісом. Під горою, в густій зелені стояла велика біла будівля европейського типу. До неї по дорозі, на якій я помітив сліди автомобільних шин, і покотив, поглядаючи на небо та підстьобуючи батогом коней, Нонґа. Заносилось на грозу. Очевидячки скінчилася триденна посухи, і небо збиралося почастувати нас яванським тропічним дощем. Ми проїхали рівною дорогою, обабіч якої росли кокосові пальми, і незабаром колеса кахар-балона заскрипіли по гравію досить великого двору.
Перед мене підносився задній фасад великої білої будівлі. З дверей будинку вийшла чепурна дівчина-малайка і щось спитала у Нонґи. Дівчина була в білім халаті. Значить, біла будівля була лікарня? Нонґа своїм звичаєм вишкірив зуби і відповів дівчині:
- Оранг-бланда!
Мені здалося, що вона, спитала про мене. Виходить, що «оранг-бланда» був ніхто інший, як я.
Нонґа скочив з кахар-балона, а за ним із-під своєї покрівлі виплигнув і я. Виплигнув я, як мені здалося, дуже легко, але кахар-балон разом із змореними спітнілими кіньми мало не перекинувся. Дівчина пирхнула і зникла в дверях будівлі. До коней із стайні вийшов літній уже чоловік-малаєць у фартусі і бамбуковому брилі. Піднявши трохи свого бриля, він сказав кілька слів по-малайському і чемним жестом показав кудись у бік. Нонґа в цей час витяг із кахар-балона свій саквояж і, гримасуючи, покликав мене за собою. Ми пройшли невеличкою хвірткою, увійшли в чудовий тропічний сад і пішли стежкою поміж величезними деревами. У глибині саду стояв невеличкий, малайського типу, «на курячих ніжках» дімок з верандою, а трохи оддалік невелика будівля електровні. Нонґа вніс саквояж у цей дімок, поставив його в досить великій чистій кімнаті й утік, залишивши мене самого.
Раптом чогось стало темно. Я виглянув у сад. Дерева гнулися під дужим натиском вітру, що взявся не знати звідки, заблищала блискавка, загуркотів грім і відразу пішов дощ. Та ще який дощ! Я багато чув про тропічні зливи, але те, що побачив я зараз, перевищувало всі мої уявлення. В нашому дощу завжди можна побачити окремі цівки а тут дощ ішов майже суцільною стіною. Мабуть, небо назбирало за ці три дні сили й надолужувало тепер загублений час. Гарненькі були б ми з Нонґою, коли б цей дощ застукав нас у дорозі!
Я подивився на годинник: була перша година. Правильно й точно: дощеві в Бейтензорзі належить по штатові йти о першій годині дня. Згодом я переконався, що й справді дощ тут іде щодня і, наче за розписом, завжди о першій годині.
IV
БЕТСІ
Я вже два тижні жив у своєму малайському будинку «на курячих ніжках», у тропічнім саду з дивовижними, невідомими мені деревами, кущами й квітами. З дерев знав я тільки фікуси. Але що наші кімнатні нікчемні фікуси проти цих велетнів? Я ніколи не міг уявити собі, що фікуси можуть цвісти, та ще оригінальними квітами, і давати плоди, що стирчать просто з стовбурів та гілок! Нема нічого дивного в тому, що сюди вивчати тропічну флору приїжджають натуралісти з цілого світу. Діла у мене небагато. Виправивши деякі дефекти в роботі електровні та рентгенкабінеті лікарні, я мав доволі вільного часу. Наглядати за налагодженою електровнею було зовсім не важко, і я мав досить часу, щоб придивитись до цього чудового саду. Частина його обгороджена була дротяною сіткою. З сітки була зроблена й покрівля над цією частиною саду. За сіткою то по одному, то купками сиділи, гралися й лазили по деревах молоді гібони та орангутанги. Я часто стояв коло цієї загороди й дивився на мавп. Вони були не дикі й не злі. Видно було, що їх добре доглядали, і, головне, я не бачив в очах їхніх того суму й журби, що завжди буває у мавп європейських зоологічних садків і особливо звіринців.
Працюючи у рентгенкабінеті, я придививсь і до лікарні. Вона теж, як і сад, вражала своєю розкішшю. На стінах лікарні було багато картин відомих художників та портретів корифеїв науки й знання. Багато серед них було невідомих мені, але деяких я пізнав зразу: ось Бровн-Секар, Штейнах і Воронов; ось Пастер, Ру, Кох, а ось миле, трохи косооке обличчя Мечникова. Приємно було побачити в цій плеяді славних знайомі обличчя наших учених.
Загальних палат тут немає. Замість їх тут середнього розміру кімнати з портьєрами, дзеркалами, крантами, радіо, телефонами в кожній. У кімнаті тільки одне ліжко, і всюди квіти і квіти. Видно було, що лікарня ця не про тих, що стоять по коліно в воді на рижових плантаціях.
І справді, тут не було хворих малайців і, крім того, тут не було молодих хворих і жінок, крім служок. Усі хворі були старі чоловіки. Я бачив їх у їдальні за сніданням, коли проходив до рентгенкабінету. Вони, хоч і мали довгенький-таки вік, не виглядали дуже хворими, принаймні ті, яким уже зроблено операцію. Вони були веселі, пили вино та лікери й не додержували ніякої дієти, курили сигари. На мене вони не звертали ніякої уваги, наче я був порожнє місце.
Як я дізнався згодом, це були представники великого капіталу, що з’їхалися сюди з усього світу лікувати якісь особливі хвороби. І видужували вони після операцій надзвичайно швидко. Я пам’ятаю, це було другого дня після мого приїзду сюди, мені довелося побачити одного такого діда. На вигляд це був живий труп. Його вивели з автомобіля і понесли на ношах на другий поверх лікарні. Дід був блідий, лисий і безпорадний; шкіра на обличчі пообвисала, як у бульдога. Він проказав щось людям, що несли його на ношах. Голос був слабий і тихий. Видно було, що йому говорити трудно.
І ось цього самого дідка я бачив сьогодні: він уже гуляв у саду. Вдягнутий у біле, він ходив сам, без допомоги, курив якісь тоненькі ароматні папіроси і, проходячи повз мене, дуже ловко підкинув монокля, підхопив його на льоту і вставив у праве око. Насвистуючи веселого опереткового мотива, він ледве скинув оком по моїй постаті, викинув, хитнувши головою, монокля з ока й почимчикував далі, дриґаючи і якось по-чудному волочачи ліву ногу.
Я ледве очуняв від здивування.
«Ач, який денді!» - подумав я.
Того ж самого дня, після чергового дощу, до мене прийшов Нонґа і приніс записку від головного лікаря Армстронга. Армстронг просив мене зайти до нього й перевірити радіоапарат. Головний лікар жив в опрічному будинку европейського типу в протилежнім від електровні кінці саду. Я піднявся на веранду, уквітчану якимись дивовижними рослинами, і зайшов у велику залу. Вже підходячи до квартири Армстронга, я почув звуки роялю. За роялем у білому вбранні сиділа чорноволоса дівчина з червоною квіткою у волоссі. Я ясно бачив низьку начіску дівчини й чорні закрутки волосся на засмаглій золотавій шиї. Темні дівочі пальці бігали по клавіатурі. П’єса, яку вона грала, була бурхлива й живо-радісна, й, чути було, вже підходила до кінця. Закінчивши особливо бурхливим fortissimo coda, дівчина на останнім акорді на хвилинку завмерла й раптом обернулася, мабуть, відчувши на собі мій пильний погляд.
Ну, чи сподівався я, що на мене гляне миле обличчя Бетсі?
Бетсі підвелась і опустила покришку роялю.
- Вибачте, міс... - сказав я, - мені треба побачити містера Армстронга.
- А... так це ви! - вихопилося, мабуть, мимоволі у Бетсі.
Ледве помітна усмішка перебігла по її губах. Певне, й вона пізнала мене і згадала свою розмову в музеї Рефлса.
- Я - Бетсі Армстронг. Тата зараз немає дома.
- Містер Армстронг просив мене перевірити ваш радіоапарат.
- Так ви, мабуть, наш новий завідувач електровні?
Я уклонився.
- Прошу вибачити мені, міс Армстронг, я зайду іншим разом.
- Чому? Я можу показати, де наші радіоапарати і без тата.
Дефект я скоро знайшов і виправив, але мені не хотілося звідти йти. Я порався білі апарата довше, ніж треба.
Бетсі ввесь час стояла коло мене й дивилася на мою роботу. Ми говорили з нею про радіостанції, апарати, музику й співи. Бетсі назвала мені кілька невідомих мені прізвищ артистів, що вона їх чула в La Scala в Мілані, я - наших оперових співаків.
- До речі, - сказав я, - чи не можете ви сказати мені, хто співав на пароплаві російської пісні? Так незвичайно було почути пісню з «Русалки» на екваторі.
- А вам подобалось? - виблискуючи очима, запитала мене Бетсі.
- Дуже...
- Це співала... це співала...:міс Кемпбел.
- Хто це - містріс Кемпбел?
- Містріс Кемпбел - дама, що була зо мною в музеї Рефлса.
- Та не може цього бути! - мимоволі вихопилось у мене. - Вибачайте, міс Армстронг... Це так несподівано для мене... Голос був такий свіжий і молодий! Мені здається, що до містріс Кемпбел більше підходив той голос, що співав романс Стівенсона, про зів’ялі троянди.
- А вам хіба не сподобався голос тієї співачки?
Я почув себе досить прикро. А й справді, чи не співала цього романса дама, що скидалася на згорнуту парасольку? Але мені не можна було висловити так одверто гадку про цей спів, як висловив її голландський солдат: «нявчить, як кішка»... Може, ця містріс Кемпбед родичка Бетсі?
Треба було викручуватися.
- У співачки надто тихий голос...
- Як, у неї тихий голос? Мені здається, що навпаки - дужий і прикрий?
- Вибачайте... Власне, і я хотів сказати, що в неї прикрий голос. Ні, серйозно, міс Армстронг, невже пісню з «Русалки» співала містріс Кемпбел?
- Я жартую... Містріс Кемпбел не співає… А пісню з «Русалки» співала я...
- Я так і думав! - вихопилось у мене.
Ми невимушено балакали з півгодини, і мені здавалося, що я знаю дуже давно цю засмаглу дівчину. Дивна річ: коли подобається жінка, завжди здається, що знаєш її давно-давно, і це здається за щось незвичайне... За ці півгодини я узнав, що Бетсі сирота, що в неї мати малайка, а батько напіванглієць, напівголландець; що пісні з опери «Русалка» навчила її містріс Кемпбел, яка хоч і не співає, але має музичний хист, що містріс Кемпбел довго жила в Росії і знає російську мову. Отак я б міг балакати з нею цілісінький день, якби нашому tête-à-tête не завадила поява довгої постаті містріс Кемпбел, що випливла не знати звідки в супроводі куцого тер’єра. Тер’єр обнюхав мене і, загарчавши, одійшов у куток, видимо незадоволений із знайомства.
- Містріс Кемлбел і містер..?
- Петренко!
- Петрендж! - познайомила нас Бетсі.
- Не Петрендж, а Петренк, Бетсі! - спокійно виправила дівчину містріс Кемпбел.
- Я так і кажу: Петрендж!
Невимушеність розмови, загинула безповоротно. Дивне діло, як такі дами, як оця містріс Кемпбел, можуть знижувати температуру найпалкішої розмови!
Бетсі раптом обернулась на вимушену англійську міс, наче схаменувшись, що поводилася зо мною не так, як слід. Мені не залишалося нічого більше, як попрощатися й піти геть. Я й пішов, несучи в душі своїй чарівний образ Бетсі і цілий вулкан обурення, що клекотів у мені проти містріс Кемпбел.
Прийшовши додому, я сів за малайські граматику та лексикон, що я їх знайшов у бібліотеці лікарні, щоб повчити трохи малайської мови, бо мені дуже незручно було розмовляти на мигах із своїми підручними на електровні. Підручні у мене були малайці: один старий, другий молодий, жвавий парубок, що завжди якось скоса поглядав на мене, але мені подобалося його енергійне обличчя. Подобалося мені ще те, що у нього не було ніякої улесливости, коли він звертався до мене, чого не можна було сказати про старого: той завжди говорив зо мною так, наче боявся, що я його або вдарю за те, що не розумію його, або вилаю. Видно було, що він взагалі боявся білої людини, яка завжди може безкарно образити і навіть ударити темношкірого. Дуже важко було говорити з ними, раз-у-раз заглядаючи в записну книжку, де я записав декілька малайських фраз, вибравши їх з граматики і малайського підручника Зейделя. Старий завжди слухав мене уважно, наче розуміючи мою кепську малайську вимову і, прослухавши, робив зовсім не те, що я казав, а молодий розумів мене якось швидше. За два тижні студіювання малайської мови я так-сяк наламав собі язика і знав уже десятків зо два фраз, потрібних для роботи на електровні. Але в той день, коли я запізнався з Бетсі, мені трудно було на будь-чому зосередитися, і замість малайських слів на мене з кожної сторінки визирало миле дівоче личко.
Днів через два, гуляючи в саду, я натрапив на Куцого тер’єра містріс Кемпбел. Якась ящірка прошмигнула перед самим носом собаки і сховалася в нірку понад самим краєм стежки. Тер’єр кинувся за ящіркою і розлючено почав рити землю носом і передніми лапами. Я обійшов собаку і кинув не докурену папіросу на стежку. Зовсім випадково папіроса упала біля тер’єра. Пес покинув рити землю, закрутив носом і чхнув. Помітивши папіросу й тоненьку цівку диму, що повільно розпливалася в повітрі, він чхнув ще раз і раптом злісно з гавканням кинувсь на папіросу. Обпікшися, він одскочив, ліг на живіт і став повзти до папіроси, намагаючись притягнути її до себе лапою. Папіроса не піддавалася і як і раніше диміла на стежці, дратуючи тонкий нюх пса. Тер’єр скочив, загарчав і якось боком знову став підкрадатися до папіроси. Потім раптом стрибнув на неї, придавив лапою і, на велике моє здивування, кривлячись від огиди, пожував її і з’їв. Я вперше бачив, щоб собака їв папіроси. Тер’єр зацікавив мене.
- Ррр... - подратував я його, бажаючи привернути до себе увагу собаки.
Тер’єр підняв праве вухо.
- Ррр!.. - знову сказав я.
- Ррр... - обізвавсь тер’єр і повільно, витягуючи то одну, то другу задні ноги, рушив на мене, готовий до бою, свідомий своєї правоти.
Я вже пожалкував, що звернув на себе увагу такого ворога, і, думаючи піддобритися, простягнув йому руку й сказав: «На!» Та де там! Він, голосно гавкаючи, атакував мене, і я повинен був спритно вивертатися, щоб урятувати собі ноги від гострих собачих зубів. Очевидячки в моєму «ррр» було щось дуже образливе для собачої гідности.
- Джек! Назад! - почув я за собою милий голос.
За три кроки від мене стояла Бетсі. Цікавий, мабуть, я мав вигляд, коли плигав та вивертався від собаки.
- Він не вкусив вас? Він зовсім не злий, але завжди нападає, коли його хто зачепить...
- Здається, так... я мав необережність побалакати з ним собачою мовою, після того, як він поласував папіросою.
- Як? - здивовано запитала Бетсі.
- Отак! - сказав я: - Рpp...
Джек кинувся на мене знову.
Бетсі засміялася.
- Сюди, Джек! Ну, як вам не соромно дратувати собаку, містер Петрендже? Як це ви сказали: ррр!
- Ррр! - обізвався Джек.
- Ха-ха-ха! - залилася дзвінким сміхом дівчина. - Геть, Джек! Не лізь! Ха-ха!
Вона сміялась, і мені здавалося, що сміялися і сонце, і сад, і мій дімок «на курячих ніжках», що виглядав з-поза якоїсь пальми, і гори, і димар електровні, і Джек, що плигав круг дівчини, намагаючись лизнути її в губи.
- Бетсі! - почався коло нас рівний спокійний полос містріс Кемпбел.
Бетсі почала розповідати їй, як Джек з’їв папіросу, але це оповідання, видно, не викликало ніякого співчуття у холодної шотландки.
Ми пішли стежкою, обабіч якої, як колонада, стояли стовбури якихось колосальних тропічних дерев. Тер’єрі ішов позад мене і, втягуючи повітря носом, вивчав запах моїх штанів. На веранді, коли ми підійшли до квартири Армстронга, були два чоловіки: доктор Армстронг, висока вродлива людина з сивиною у волоссі, й величезний голландець Ван-Бусер, молодший ординатор лікарні. Обидва вони лежали в шезлонгах і курили сигари. Побачивши дам, Ван-Бусер скочив із свого крісла і галантно привітався, а Армстронг підвівся і міцно потиснув мені руку.
- Дякую, містере Петрендж! Апарат робить чудово...
На веранді стояв стіл, що приготований був до обіду, і молода малайка поралась коло його, розставляючи тарілки. Я хотів був піти додому, але Армстронг поклав мені на плече руку й сказав:
- Я сподіваюся, що ви не відмовитесь пообідати з нами.
Обід пройшов досить нудно. Я не пізнавав Бетсі в тій вишколеній міс, що сиділа проти мене, а від містріс Кемпбел, мені здавалося, тягнуло холодком, як від далекого айсберга. Я був дуже радий, коли нарешті обід скінчився.
Стало зовсім темно. Хмара нічних метеликів вилася круг електричної лампи над столами і падала, посипаючи настільник своїми тремтливими тілами. Розмова точилася мляво. Я чекав тільки хвилини, коли повстають із-за столу, щоб піти відсіля, пославшись на роботу в електровні.
Аж ось Бетсі прислухалася.
- Хтось їде, - сказала вона трохи згодом.
З глибини темної тропічної ночі до нас долетів шум автомобільного мотора. Хвилин за п’ять на веранду зійшов португалець Пірейра в супроводі старого джентльмена. На мій погляд, цьому джентльменові було не менше як сімдесят років, і він, мабуть, пролежав тижнів зо два в домовині, поки його витягнуто з неї і виряджено в автомобільну мандрівку по гірських дорогах Яви... Без жартів - дідок був дуже хоровитий на вигляд. Але він, побачивши дам, підтягнувся, досить ловко вклонився і навіть човгнув ніжкою, здоровкаючись і цілуючи руку містріс Кемпбел. Обернувшись до Бетсі, вій ошкіривсь, блиснувши підозріло білими рівними зубами, і сказав:
- Ви чарівні, е-е... як і завжди, міс Бетсі!
- Дякую, містере Джеферсон, - ви теж чарівні, як ніколи...
Від мене не сховалася гидлива гримаса, що промайнула на обличчі Бетсі. Вона обернулася і пішла в залу.
- Містер Петренко, - познайомив мене з американцем Пірейра. Лише він один правильно вимовляв моє прізвище.
Джеферсон запитливо подивився на Пірейру. «Так!» - як мені здалось, сказав Пірейра.
Трохи згодом, відновивши у пам’яті цю сцену, я пригадав, що Пірейра зовсім не сказав цього слова, але вся постать його сказала «так» цьому старому американцеві.
Джеферсон безцеремонно оглянув мою постать.
- У вас, е-е... чудовній зріст, містере, е-е... Скільки ви важите?
«Що таке? - подумав я. - Навіщо йому моя вага?»
Він зразу став чомусь мені бридкий.
- Не знаю, - відповів я.
Із зали донеслися бурхливі звуки роялю.
- Містере Петрендж! - гукнула мені з зали Бетсі. - Ідіть сюди.
Я був дуже радий позбутися компанії містера Джеферсона.
- Так вам подобалась пісня Наташі? - тримаючи руки на клавіатурі, не обертаючи голови, запитала мене Бетсі.
- Дуже. Я ще раз послухав би вас, міс Армстронг.
- Містріс Кемпбел! - знову крикнула Бетсі.
- Що таке?
- Будь ласка, проакомпаньюйте мені пісню Наташі з «Русалки». Я хочу показати містерові Петренджові, де я погано вимовляю по-російському.
- Ну, ну... - сказала, сідаючи до роялю, містріс Кемпбел, - ви зовсім не погано вимовляєте російські слова.
Мені здалося, що цього разу Бетсі співала ще краще, ніж на пароплаві. При перших звуках її голосу до зали зайшли американець, Ван-Бусер і Пірейра. На веранді залишився тільки Армстронг.
Бетсі співала, тримаючи в руках згорнуті ноти і трохи похитуючись корпусом. Взагалі кажучи, я не люблю такої манери співати, але в Бетсі все, навіть це похитування, дуже мені подобалося.
И мила друга, утопая, проклинала... проклинала... -
закінчила Бетсі й поникла полівкою.
Як і тоді на пароплаві, холодок пробіг у мене по спині, і ввесь я був повний відчуття захоплення й суму. Та й не тільки я: очі Ван-Бусера з якоюсь собачою відданістю й обожуванням дивилися на обличчя дівчини.
- Е-е... міс Бетсі, - почув за моєю спиною гидкий голос містера Джеферсона, - е-е... заспівайте, будь ласка, що-небудь із «Сільви»... знаєте, е-е... як це? «Частица черта в нас»... - проспівав він, нестерпно фальшуючи.
«Ну, чи ж можна мати такий гидкий голос?» - подумав я.
Багато співала цього вечора Бетсі, і щоразу, скінчивши арію чи романса, оберталася до мене і питала:
- А до вподоби вам це?
Ну, звичайно, мені було все до вподоби! Ван-Бусер попрохав її заспівані для нього, і вона проспівала якогось солоденького голландського романса, і це була єдина річ, що не подобалася мені в репертуарі Бетсі.
- Тепер ми попрохаємо заспівати містера Петренджа, не відмовляйтеся: я знаю - ви добре співаєте. Мені сказав Нонґа, що ви...
- Мабуть, Нонґа сказав, що я «голосно» співаю?
Бетсі засміялася.
- Він дійсно сказав, що ви «голосно» співаєте. Але все одно, заспівайте «голосно».
Після художнього співу Бетсі співати такому джентльменові, як я, було дуже сміливо, але я, побачивши іронічну усмішку на губах Ван-Бусера, вирішив плюнути на все і заспівати: як заспіваю, так і заспіваю! Але що співати?
- Заспівайте «Мухи», - обізвалась містріс Кемпбел, - я чула, як цей романс співав Шаляпін.
Я випадково знав цей романс. Ну, що ж, «Мухи» так «Мухи».
Черные мухи, как мысли,
Весь день не дают мне покоя,
Жалят, жужжат и кружаться
Над бедной моей головою...
Мені здавалося, що співаю я зовсім непогано: голос бринів упевнено й соковито, і я намагався вложити в нього якомога більш почуття та експресії...
- Яка журна й безнадійна мелодія, - сказала Бетсі, коли я скінчив при досить красномовнім мовчанні слухачів, - перекладіть мені слова цього романсу.
Я переклав, намагаючись якнайточніше віддати оригінал.
Щире здивування відбилося на обличчі дівчини. Вона кілька хвилин дивилася на мене, широко розплющивши очі, видно було, що вона не зразу зрозуміла те, що казав я їй, потім в очах їй замиготіли іскорки прихованої веселости, нарешті вона, не витримавши, засміялася веселим сміхом.
Мені стало трохи прикро.
- Що ж тут смішного, міс Армстронг?
- Пробачте мені, містере Петрендж, але це й справді смішно! Коли я правильно зрозуміла вас, авторові хочеться вмерти через те, що його кусають мухи? Але чом він не вижене мух? Не купить липкого наперу, не зробить сітки на вікна? І через що саме така журна мелодія при такому комічному тексті? Наташа з «Русалки» кидається в річку через те, що її розлюбила й покинула кохана людина... Я це ще розумію, але від мух... Бажати смерти через те, що кусають мухи - це смішно й безглуздо! Який чудний нарід ви, руські...
Бетсі! Я пригадав, з яким захопленням слухала завжди цей романс наша молодь, і як глибоко вражав він нашу інтелігенцію, особливо у виконанні Шаляпіна. А подумати: чим тут захоплюватися, особливо в той час, коли в нас усе зараз клекотить від нового життя і де навіть не можна й уявити собі ледаря, що лежав би цілісінький день без діла і страждав від мух.
І мені уявилася така картина з недосить давно минулого: пекучого літнього дня в кімнаті, де відчинені всі вікна, бо тут повної мушні, лежить із книжкою в руках якесь ледаще. В кімнаті душно, на столі, мабуть, недоїдки страви, що принаджує мушню... Ледар бореться з дрімотою, в його «валиться» книжка з рук... Але мухи настирливі й нахабні: їм не хочеться розлучатися з спітнілим обличчям ледаря; прожене він одну з щоки, а на «глаз уж уселась другая»... Нарешті він таки засинає, і їдять його мухи сонного, мабуть, до вечора... Прокидається він з розпухлим обличчям, з бридким кислим присмаком у роті... Що він робить далі - невідомо, але, мабуть, нічого не робить. Уночі йому, звичайно, спати не хочеться, бо він добре виспався вдень, і тоді в голові його починають блукати «мысли, как черные мухи» від погано перетравленої вечері, і він починає жадати собі смерти, мріяти про «настоящую ночь»… І дійсно, таке життя, «жизнь прожитая» - не варте й шеляга... Не залежався б у наші часи Апухтін... А все ж таки це зовсім не смішно, мила Бетсі!
Я більш нічого не співав, хоч Бетсі й містріс Кемпбел прохали співати ще. Ван-Бусер та Джеферсон дипломатично мовчали, а Пірейра, що уважно слухав мене, сказав:
- У вас непоганий голос, тільки нема ніякої школи, і, крім того, у вас - «короткий» подих.
Скажіть, будь ласка, хто питав його про це? «Короткий подих»!
- Містере Пірейра! - звернулася Бетсі до португальця, - заграйте нам що-небудь...
Пірейра вклонився і пішов до роялю.
Я злорадів.
«Ти, череваню, - нелогічно подумав я, - своїми оцупками гратимеш після чудових співів Бетсі та гри містріc Кемпбел? І що ти можеш заграти? Хіба фокстротика для насолоди твого приятеля Джеферсона».
Та я помилився. Такої мистецької гри давно не чув я. Він заграв, і це дуже здивувало мене, хоч нічого не було дивного в тому, що він знав наших композиторів, танці з оперні «Фераморс» Рубінштейна. Особливо мені сподобавсь перший танець баядерок, де він виявив блискучу техніку, потім він також яскраво заграв декілька вальсів Шопена й нарешті «Danse macabre» Сен-Санса. Щоб посилити враження, Бетсі погасила електричне світло. Товстий, з гачкуватим носом хижака, освітлений двома рояльними свічками, Пірейра здававсь мені якимсь дияволом, а з-під його коротких волосатих пальців неслися моторошні звуки танцю. Задля такої гри можна було вибачити Пірейрі його зауваження про мій полос та «короткий» подих.
Я зовсім віддався б музиці, коли б не містер Джеферсон, що підсів до мене і заважав мені слухати своїми балачками та розпитуванням. Його чомусь цікавило, чи люблю я спорт, чи хворів я коли, чи дужі в мене м’язи. Він навіть попросив мене напружити руку і з задоволенням помацав мого біцепса. Набрид він мені страшенно. Я був дуже радий, коли нарешті спалахнуло світло і Пірейра почав прощатися з дамами.
V
GLANDULA VITALIS ARMSTRONGII... 
Якось увечері, коли я сидів у себе за малайською граматикою та лексиконом, до мене несподівано прийшов Ван-Бусер. Побачивши підручника, він з презирством його відсунув і сказав:
- Киньте це журне зайняття!
- Через що журне? Мені дуже хочеться навчитися малайської мови.
- Навіщо вам малайська мова? Балакати з Нонґою або з своїми помічниками на електровні?
- Хоча б і для того...
- Не варт... Краще попрацюємо ось над чим!
Він витяг з одної і другої кишені дві пляшки і поставив їх на столі.
- Уживаєте? - запитай він, стукаючи пальцем по пляшці з ромом.
- Іноді.
- Я теж не часто, але сьогодні у мене особливий настрій. Ну, нащо ви пораєтесь коло цієї граматики? - знову запитав він, наливаючи мені й собі рому.
- А ви хіба не знаєте малайської мови?
- А Навіщо вона мені? Щоб балакати з цими дикунами? Хай вони вчаться говорити по-голландському.
- Але їх тут, на Яві, коли не помиляюся, більш як тридцять мільйонів, а вас, голландців, - жменька.
- Усе одно. Усе те, що бачите ви тут, на Яві, утворили ми, голландці.
- Трохи помиляєтесь: малайці і без вас мають свою власну стародавню культуру; до того ж, усе це зробили малайськими руками.
- Я б за цю культуру не дав би й цента: звичайна культура кольорової людини, що гине і мусить загинути під натиском культури білої людини... Ви, звичайно, казатимете мені про справедливість, про те, що ми живемо на малайській землі і експлуатуємо малайську людність. Покиньте це: мене цим не діймеш. Я не великий прихильник експлуатації кольорових людей, але вони робили й робитимуть на нас, білих. Це - залізний закон неминучости... В боротьбі за існування нема справедливости, переможе найдужчий... Що це ви хочете, щоб ми, голландці, володіючи Індонезією протягом трьох століть, віддали її дикунам, віддали те, що належить нам до праву?
- По якому такому «праву»?
- По праву дужчого... А ви думаєте, на землі є яке інше право, крім права дужчого? Казки! Землі ми їм не віддамо!
- Вони самі візьмуть свою землю, а вас виженуть геть.
- Не так швидко! Щоб вигнати нас, голландців, з Індонезії, треба перемогти не тільки голландський, але й американський та англійський капітали, вкладені в різні підприємства на наших островах, а це - не так легко! Ви ж знаєте, що таке Голландія без колоній? Клапоть землі, відбитий у моря. Мабуть, малайці мало думають про те, що робитимемо ми на цьому клаптику, коли, вони виженуть нас з Індонезії?
- А їм яке діло?
- Правильно... Тепер зрозуміло, що про справедливість не може бути й мови, і ми були б великі ідіоти, коли б віддали колонії малайцям.
- Голландський народ знайшов би, що робити йому без колоній... Колонії потрібні голландському капіталові, а не пролетаріатові...
Ван-Бусер махнув рукою.
- Покиньмо цю розмову... Все одно ні до чого не добалакаєшся.
- Ні, годі... Скажіть, чому у вас в лікарні лежать тільки білі і немає жодного малайця?
- Тому, що малайцям не потрібні ті операції, що ми тут робимо.
Мене зацікавила така відповідь.
- Як не потрібні? Адже ж хворіють і малайці?
- Хворіють, звичайно... Але для них тут є окремі лікарні, а ця - не про них.
- Через що не про них?
- Через те, що це дуже дорого коштує...
- Ось ми і добалакалися... Ну, а коли б захворів, скажімо, раджа? Прийняли б його до вашої лікарні?
Ван-Бусер засміявся.
- Прийняли, звичайно... Коли б йому потрібна була наша операція.
- Значить, коли гроші, то й колір шкіри нічого? Що ж то за операції?
- Операції? - перепитав Ван-Бусер. - Пластичні операції з пересаджуванням органів, переважно статевої залози.
- Коли я правильно зрозумів вас, ваша лікарня переслідує мету відмолодження?
- Так! - гордо відповів Ван-Бусер, - ми не тільки переслідуємо цю мету, але й досягли вже її.
- Пробачте, - сказав я, - я мало обізнаний із цим питанням, але мені здається, що такі операції не досягали мети: було тільки тимчасове поліпшення стану здоров’я, принаймні у людей (про тварин я не кажу), але відмолодження у точному розумінні цього слова не було.
- Цілком справедливо. Так стоїть питання з «відмолодженням» і по цей час в Европі та Америці; але ми, чи то пак доктор Армстронг знайшов причину невдач при пересаджуванні тканини та органів.
- Це - секрет?
- Ні, не секрет.
- Буду дуже вдячний, коли ви познайомите мене з цим питанням.
- Добре... Тільки пийте, а не робіть вигляду, що п’єте.
Ми випили.
- Питання з пересаджуванням тканини, - почав Ван-Бусер, - старе питання і має вельми поважну давність. Ще року 1670 Джоб-а-Макрен зробив дуже вдалу операцію з приживанням платівки собачої кістки в дефект черепа у людини. Факт цей дивний тим, що за тих часів звичайно не мали ніякого уявлення про асептику та антисептику, і, що найдивніше, приживлення було не від пересадки кістки того самого чоловіка, себто людини, що мала дефект у черепі, не кістки іншої людини, а кістки тварини.
- А хіба це так дивно? - спитав я.
- Ого! 1670 року зробити вдачно гетеропластичну операцію? Хірургія й досі не може похвалитися великими поспіхами в цій галузі, і, звичайно, кістка, пересаджена від тварини до людини, швидко розсмоктується, і пересадження дає тільки тимчасовий ефект. Але ми тут майже не пересаджуємо кісток або іншої якої тканини. Нас цікавить пересаджування залоз внутрішньої секреції і головно, як я вже сказав, чоловічої статевої залози. Спроби пересаджувати ендокринні залози роблено у середині ХІХ століття, коли про значення цих залоз учені мали ще неясне уявлення. Наприклад, Шіф 1854 року спробував був пересадити у черевну порожняву собаки куски борлакової залози, і, звичайно, наслідки цього були негативні: всі собаки, яким він пересаджував залозу, загинули від перитоніту. Спробу пересадити статеві залози зробив також у середині ХІХ століття Вагнер, Гунтер та Бартальд, але спроби ці пройшли майже непомітно для вченого світу, і тільки 1892 року Ейзельбергові пощастило досягти позитивних результатів... Але я, здається, ухилився вбік, а вас цікавить питання про так зване «відмолоджування».
- Будь ласка, кажіть далі... Я слухаю вас з охотою.
- Тож про відмолодження. Але ви, мабуть, знаєте про дослід Бровн-Секара, що ліг в основу науки про залози внутрішньої секреції? Він впорскував витяжки з насінням собаки собі під шкіру й мав досить добрі наслідки: він мав спромогу протягом дня декілька разів підійматися й сходити по східцях до своєї лабораторії і працювати без утоми кілька годин зряду, а до впорскування він міг підійматися до цих східцях тільки раз, та й те з великим напруженням, і працювати не більш як дві години на день. Але це, звичайно, було не відмолодження, бо Бровн-Секар трохи згодом помер. Буен, Ансель і по якомусь часі Штейнах підійшли до цього питання з іншого погляду. Бажаючи посилити діяльність насіннєвої залози, вони перерізували і перев’язували насіннєвий прохід у старих чоловіків і дійсно в деяких випадках мали досить добрий ефект. Старі робилися бадьорі, у них з’являлася жага до життя і поновлялася статева здатність. Але ефект був тимчасовий. Придивившись ближче, побачиш, що це поліпшення стану здоров’я було не що інше, як тимчасове підбадьорення, стріпування, відсвіжування організму через те, що у кров увійшла велика кількість гормону. Сама ж залоза не тільки не посилювала продукції свого гормону, а навпаки, витративши свої запаси, погасала, перероджувалась, і благородні клітини високого призначення, клітини, що виробляли гормон, змінювались на плебейську інтерстеціальну тканину, тканину, що йде, так би мовити, на латки організму.
Ця метода «відмолодження» не має у нас прикладу: нас цікавить, як я вже казав, пересаджування і приживлення ендокринних залоз. Є три методи таких пластичних операцій: автопластичний, коли орган якоїсь людини пересаджується в інше місце організму до тої ж людини. Ви стежите за моєю думкою?
- Так, так. Кажіть далі!
- Ця метода для нас не має практичного значення, я маю на думці пересаджування ендокринних залоз, а не тканин. І справді, що з того, що ми пересадимо старезну залозу будь-якого діда йому ж самому?
Друга метода пластичних операцій, так звана гомопластична, себто пересаджування від одної людини до іншої. Ця метода могла б дати найкращі наслідки. Але де ви знайдете такого ідіота, щоб згодився віддати свою залозу якомусь дідові? Таких у нас немає. Але в Америці є нещасні, що за гроші згоджуються офірувати одну свою залозу на користь будь-якому мільйонерові... Як на мене, це - мерзенна й незрозуміла річ. Ніяким багатством у світі не можна компенсувати зруйнування своєї ендокринної системи.
- Хіба є такі люди?
- Авжеж є. Жертви капіталу, скажете ви? Не заперечую. Офірувати частину своєї крови, як це роблять донори, це я розумію: Кров’яна тканина хутко відновляється, але віддати статеву залозу!.. Щиро дякую... Отже і гомопластичні операції не можуть мати широкого прикладання.
Третя метода, - очевидячки захоплюючись, казав Ван-Бусер, - так звана гетеропластична - пересаджування від тварини до людини. І нарешті, четверта, що, власне, повинна бути між гомопластичною та гетеропластичною - це так звана гомойопластична, себто пересаджування від мавполюдів до людини. Вам ще не набридло?
- Ні. Кажіть, будь ласка.
- Тоді хвилинку перепочинемо і вип’ємо. Чого ж ви відсунули склянку? Я був про вас кращої думки. Так на чому я спинився?
- Ви згадали про гомойопластичні операції.
- Правильно. Ну, так у вас в Европі з мавпами діло стоїть не досить добре: мавпи, та ще людиноподібні, дуже дорогі. Крім того, вони гинуть під час переїзду до Европи, а коли й виживають, то їх залишається так небагато, що вони в найкращім випадку можуть бути використані тільки для цілком наукової мети, а не для практичної, як це робиться у нас. У нас діло стоїть зовсім інакше. Індонезія - батьківщина мавполюдів. Ви бачили, мабуть, у нашім саду клітку з гібонами та орангутангами? Отже ми можемо широко застосовувати гомойопластичну операцію. Але річ не в цім. Річ не в цьому, друзі мої! - стукнув по столу сп’янілий уже Ван-Бусер, звертаючись невідомо до кого. - Діло не в мавпах! Чому ваші европейські вчені зазнавали й зазнають невдач при гетеропластичних операціях? Через те, що пересаджена тканина є чужорідне тіло - corpus alienum в організмі людини, і тканини ці або не приживляються зовсім, або, прижившись, швидко розсмоктуються... Чому й гомойопластичні операції мають у вас такі ж плачливі наслідки? Тому, що в організмі людини нема стимулу, нема початку, який дав би можливість не тільки приживитися тканинам, але й дав би, так мовити, потенцію для правильного функціонування тканини чи залози. Цей початок, що активізує пересаджену тканину, має бути перенесений зокола, пересаджений одночасно з залозою або тканиною і мусить бути початком, що активізує всю ендокринну систему організму, з якого була взята залоза для пересадження людині. Отже треба пересадити одночасно, скажімо, з статевою залозою, ще щось, якусь особливу залозу, що виробляла б, так сказати, гормон гормонів. Армстронг знайшов цей стимул, відкривши невідому досі залозу, яку він назвав glandula vitalis, що є регулятор усієї ендокринної системи. Не знаю, чи зрозуміло це вам?
- Не зовсім…
- Що ж тут незрозумілого? - очевидячки роздратовуючись, сказав Ван-Бусер. - Як вам пояснити? Пересаджена залоза, - повторив він, - не буде функціонувати в організмі людини і швидко розсмокчеться, коли до організму не буде одночасно з пересадженням залози впроваджена речовина, впроваджений гормон, який підтримуватиме життєву здатність цієї залози. Цей гормон виробляється залозою, яку знайшов Армстронг і якій він дав назву glandula vitalis!.. Отже , glandula vitalis виробляє гормон, що активізує всі ендокринні залози організму, активізує всі відомі і невідомі нам гормони.
- Здається, я починаю трохи розуміти.
- Пора зрозуміти. Тепер вам зрозуміло, через що добре приживляються тканини, пересаджені від людини до людини, від барана до барана й таке інше? Тому, що пересаджена тканина хутко підпадає впливові рідного їй гормону гормонів, а при пересадженні тканини з іншого організму цього не буде. Але й при наявності glandula vitalis та пересадженні тільки насінників іноді не буває бажаного ефекту і відмолодження не наступає. Через що? Через те, що насінник є одна ланка ендокринного ланцюга, ендокринної системи, і поновлення одної ланки, коли інші ланки зруйновані й перероджені, не може поновити всього ланцюга, і, значить, не може дати справжнього відмолодження. Армстронг підходить до цієї справи з іншого боку. Він пильно вивчає організм хворого і, знайшовши дефект у тій чи іншій залозі, пересаджує саме ту залозу, яка потрібна для відновлення всієї ендокринної системи. Але наявність та пересадження glandula vitalis обов’язкові: вони регулюють усю систему; без неї - в’янення, старість і смерть. Без неї неможливе приживлення при гетеро- й гомойопластичних операціях. Армстронг зібрав великий матеріал, щоб виступити в спеціальній пресі якомога більш озброєним із своїм додатком до науки про ендокринні залози та про справжнє відмолодження, а не про якісь дитячі досліди з перев’язуванням насіннєвого проходу...
Ви подумайте! - крикнув Ван-Бусер. - Ні, ви тільки подумайте, які можливості, які перспективи розгортає перед нами glandula vitalis! Ми тримаємо в своїх руках не тільки продовження свого життя, але й безсмертя! Ми сміємося з природи, що дала нам таке коротке життя! Ні, як це вам подобається? - зворушливо провадив далі Ван-Бусер. - Природа дала можливість людині протягом сотень тисяч років розвинутися на свідому істоту, і коли людина нарешті стала трохи розумніше оглядатися навкруги і розуміти, що вона являє собою і де вона є, з’являється на сцену природа і каже: «Усе це прекрасної, «перлино утворення», ви зрозуміли своє місце в природі, ви маєте навіть зухвальство називати себе царем природи… А чи не хочете, царю природи, одержати від мене таку порцію життя, яку я сама призначила для вас? Цю порцію ви можете з’їсти зразу, пустивши, наприклад, собі кулю в голову; ви мажете її з’їсти повільніше, вживаючи спиртових напоїв і зловживаючи «дарунками кохання»; крім того, у мене є для вас мільярди ротів в образі інфекційних захворювань, невдач, тяжкої праці, голоду, воєн, які з охотою їдять порцію вашого життя... А щоб ви не дуже сумували від усього цього, я дала вам парочку залоз, які дають вам почуття, що прикрашує ваше існування, почуття, яке має у вас назву «кохання». Задля цього почуття вам дозволяється страждати, умирати, геройствувати, воювати, падлючити, вбивати, бути поетом, художником, винахідником, усім, чим тільки забажається, але обов’язково, mon cher ami, ви повинні розплоджуватися! Для чого? Це моє діло, це мені треба, і я не маю наміру пояснити вам це, а ви, царю природа, цього ніколи не взнаєте. Хочете їсти свою порцію? Будь ласка! Не хочете? Не треба: інші знайдуться!
Ні, брешеш! - ударив своїм великим кулаком по столу Ван-Бусер, так, що на столі затанцювали пляшки і спочутливо закивали головами. - Брешеш! Ми самі візьмемо собі таку порцію життя, якої забажаємо. Розплоджуватися й множитися - теж наше діло: хочемо розмножуватися, хочемо - ні.
- Стривайте! - спинив я Ван-Бусера. - Хто це ми?
- Як хто? Ми, люди!
- Які люди? Ті, що можуть вам заплатити за ваші операції? Ті люди, що хочуть прожити два-три людських життя, а може, й стати безсмертними, щоб ще дужче упокорити й закабалити тих, що на них працюють? Яке значення має ваша glandula vitalis для мас?
Голландець тупо витріщився на мене.
- Я не зовсім розумію вас, - відповів він трохи згодом, - винайдення glandula vitalis має світове значення, хоч це тільки етап до продовження життя й безсмертя. Від самого людства залежить використовувати його так, як це потрібно буде всьому людству.
В голові імені шуміло від рому, а Ван-Бусер був зовсім п’яний. Він сів, спершись ліктями на стіл, і ухопився руками за голову. Великий нічний метелик влетів в одчинені двері і, засліпнувши від світа, затріпотів під стелею.
Ван-Бусер підвів голову і каламутними очима глянув на нього.
- Що примушує його летіти на світло? Кохання! Статевий гормон, на який, мабуть, світло має вплив, і до того ж тільки на гормон самця, бо на світло летять тільки самці. Смішно подумати, - хрипко засміявсь Ван-Бусер, - що примушує самця-людину лазити по льодових полях, провалюватися у розколини, пробираючись до полюса, забиратися в нетрі африканських та азійських джунглів, винаходити грамофони, радіо, турбіни, літальні апарати, шукати невідомі землі, писати музику, малювати картини, творити всякі теорії, бути великим письменником або політичним діячем? Дві невеличкі залози, що виробляють гормон кохання! Ви скажете, що до всього цього людину спонукує жага до знання або особистий уклад характеру? Дурниці! Сама жага до знання та особистий характер можуть бути тільки тоді, як є гормон статевих залоз. Сумніваєтесь? Не сумніться! Каструйте всіх великих людей, всіх цих Амундсенів, Васко-да-Гамів, Магелланів, Рубенсів, Едісонів, Моцартів та Шекспірів, Пастерів, і побачите, куди подінеться їхня жага до знання! І ваш Магеллан, замість їхати світ за очі та доводити на практиці, що Земля є куля, спокійнісінько залишиться вдома і зробиться будь-яким міняйлом або лихварем, а Шекспір плюнув би на своїх принців данських та Отеллів і став би торгувати м’ясом, як і його батько...
- Виходить так, що всі міняйли, різники та крамарі - кастрати?
Ван-Бусер здивовано подивився на мене.
- Які дурощі верзете ви, Петрендж! Я хочу сказати, що всі високі ідеї, всі вищі спонукування і здатності геніальних людей загинули б у них разом із загибеллю статевих залоз... А між іншим все це - дурощі...
Ван-Бусер підняв пляшку і подивився крізь неї на світло.
- Є ще...
- Що - дурощі?
- Та всі ці патякання про природу... А може, й не зовсім дурощі... Але всі ці міркування летять шкереберть, коли стикнешся з тим, що ми звемо життям. Жагу мати нащадків і продовжувати рід людський дуже міцно заклала природа в людину, і вона ніколи не відмовиться розплоджувати подібних до себе навіть тоді, коди буде безсмертна, і буде йти тим неминучим шляхом, що утворювала б його природа, до невідомої й недосяжної життєвої мети... Я знаю, що, змінивши відповідним робом свою ендокринну систему, я буду зовсім байдужий до жінок. Але чи хочу я цього? Ні, не хочу, а тим часом жінка, яку я люблю, навіть і не дивиться на мене, і любов до неї завдає мені тільки страждання. Інші ж жінки мені не потрібні. Я поводжуся, як тварина, п’ю, щоб забутися, хоч добре знаю, що забутися не можна, і мені іноді здається, що краще б було з’їсти свою порцію життя за допомогою револьверної кулі...
- На цей раз ви вже кажете дурощі, Ван-Бусер!
- Я знаю, що це дурощі, і цього я, мабуть, ніколи не зроблю, але мені жити не хочеться, і причина цього - байдужість до мене тільки одної, єдиної жінки в світі, хоч, здається, для моєї ендокринної системи та розмножування подібних до себе знайшлося б тисячі жінок... Так, Петрендж?
Я згадав його очі, повні обожування та вірности, якими він дивився на Бетсі, коли та співала.
- Бетсі? - спитав я.	
- А ви почім знаєте?
- Не трудно догадатися: досить було хоч раз бачити, як ви дивилися на неї, щоб вирішити це питання в позитивнім розумінні.
П’яний Ван-Бусер почав говорити про свою любов до Бетсі, але слова його не знайшли в душі моїй відгуку й співчуття. Сама лиш гадка, що ця величезна п’яна людина любить Бетсі і говорить про своє кохання зо мною, малознайомою людиною, була неприємна. Але чому він не подобався Бетсі?.. Ван-Бусер був вродливий, здоровий і розумний, обожував дівчину, і все-таки... А проте, я давно помітив, що деякі жінки не цінують очей, що молитовно дивляться на них, і собачої відданости своїх приклонників.
Я вийшов на веранду, проводячи Ван-Бусера, На мене повіяло вогким ароматом тропічної ночі. Тисячі світляків наповняли повітря, виблискуючи ізумрудними іскрами серед кущів та дерев. Зі свистом, прорізуючи оксамит ночі, пронеслися величезні кажани.
- Геко! Шеко! - закричало щось у мене під самими ногами.
Я здригнувся від несподіванки, а потім засміявся: це був голос великої яванської ящірки-гекона. Увесь сад повний був від тріскотіння цикад. Раптом пекучий біль обпалив мені щоку.
- Еге, друже! - сказав я, роздушуючи у себе на щоці комара, і сам здивувався: так п’яно й по-чужому бринів мій голос.
Я думаю, коли б цей комар не загинув, він, напившись моєї крови, полетів би зовсім п’яний, так я був насичений ромом Ван-Бусера.
VI
ВЕЧІР У БЕЙТЕНЗОРЗІ
Якось, шукаючи пошкоджений від чергової грози телефонний провід, я проходив повз квартиру Армстронга. Я добре знав, що дріт пошкоджено ближче до лікарні, і я міг би послати будь-кого з своїх помічників розшукати пошкоджене місце, але мені хотілося побачити Бетсі, яку я не бачив уже три дні.
І я не помилився.
- Містере Петрендж! - почув я з веранди полос Бетсі.
- До ваших послуг, міс Армстронг!
Бетсі сиділа з Книжкою в руках; на східцях веранди сидів Нонґа, На колінах він тримав якийсь великий, ввесь у колючках овоч і виїдав з незаховавою насолодою білосніжний м’якуш, випльовуючи кісточки так, щоб цього не бачила Бетсі. Від Нонґа на два метри відгонило не то часником, не то смердючим сиром.
- Дур’ян, - сказав, побачивши мене, Нонґа.
- Хто дур’ян? - здивовано спитав я.
- Не «хто дур’ян», а «що дур’ян»! - виправила мене Бетсі. - Дур’ян - плід, що їсть Нонґа.
- А... - засміявсь я, - а я думаю, що він лаються, та ще й по-нашому. По співзвуччю дур’ян нагадує одне українське слово, якого не рекомендується вживати в мирній розмові з друзями, бо воно ніяк не може сприяти поліпшенню взаємин між розмовниками.
- Ви завсіди щось вигадаєте, - засміялась Бетсі і, запрошуючи, показала на стіл, де лежало кілька таких самих плодів.
- Дякую, - відповів я і покуштував м’якуш. - О, та вій прегарний! Я не їв нічого оригінальнішого на смак, як цей дур’ян! Але цей запах...
Тепер зрозуміло, чого так тхне часником від Нонґа: це природний запах дур’яну.
- Тато терпіти не може дураяну і не дозволяє їсти його в хаті... Малайці дуже люблять дур’ян, і я люблю, у мене ж є малайська кров. Правда, що я на вигляд - зовсім малайська дівчина?
- Не зовсім. Проте, я мало бачив малайців. Відтоді, як я живу тут, мені не доводилося зустрічатися з жодним малайцем, крім Нонґи та своїх підручних на електровні.
Нойґа, почувши своє ім’я, зажвакав дужче і вищирив свої білі зуби.
- А вас цікавлять тубільці? Ван-Бусер казав мені, що ви навіть вивчаєте малайську мову? Я саме сьогодні збиралася до Бейтензоргу подивитися на китайські новорічні процесії і послухати малайські гамеланчі...
- Як, хіба у вас новий рік у лютому?
- У китайців... Але тата не відтягнеш від його мавп, а містріс Кемпбел трохи хвора. Коли ви нічого не маєте дроти, я можу запропонувати вам проїхатися до Бейтензоргу. У місті можна побачити багато дечого цікавого.
За півгодини той самий маленький автомобіль, що я бачив коло вокзалу в Батавії, мчав нас гірською дорогою до Байтензоргу. Дорога йшла ввесь час на круту гору. Подекуди узвіз був, на мій погляд, занадто прикрий, але шофер-малаєць мало на це зважав і їхав так, наче це було рівне шосе, і тоді мені здавалося, що це перша й остання моя прогулянка з Бетсі. Дорога ця була вдвоє довша за ту, якою ми їхали з Нонґою на кахар-балоні, але мені хотілося, щоб вона простягнулася кілометрів на п’ятсот, так приємно було сидіти поруч Бетсі і почувати коло своєї руки лівий лікоть дівчини. Вуаль її тріпотів на вітрі й зачіпав мене по обличчю. Це теж було приємно. Не знаю, чи було б мені приємно, коли б зараз мене хльоскав вуаль містріс Кемпбел? Хтозна. Очевидячки, тут діло в гормонах, про які говорив Ван-Бусер.
Переїхавши кілька малайських кампонґів, де з-під автомобіля з кудкудаканням і одчайдушним криком виривалися кури, а гола малайська дітвора розбігалася по боках дороги, ми поїхали через рижові поля, і не встиг я навіть подумати про те, що подорож уже скінчилася, як автомобіль загудів в арабському кварталі, переїхав Тьїдані, і ми опинилися на Дьялан-безаар, головній вулиці Бейтензоргу. Шофер спинив машину і спитав щось по-малайському у Бетсі.
- До ботанічного саду, - сказала йому Бетсі.
Виходячи з автомобіля, що спішивсь коло Бейтензорзького ботанічного саду, я побачив високу постать норвежця, з яким я їхав від Батавії до Бейтензоргу і балакав про коричневу воду малайських річок. Він пізнав мене і ввічливо підняв свого бриля.
«От добре, що він зустрівся нам, - подумав я, - норвежець, мабуть, своя людина тут і покаже нам сад».
- Ви не заперечуєте, міс Армстронг, коли я познайомлю вас і цією молодою людиною? Він натураліст, вивчає флору в Бейтензорзькім саду і стане нам у пригоді, показавши найцікавіші кутки саду...
- Будь ласка, я буду дуже рада... Я не часто буваю тут і мало розуміюсь на ботаніці..
- Містере Андерсен! - окликнув я норвежця, що йшов за кілька кроків від нас попереду.
Норвежець обернувся.
- Чим можу служити?
- Дозвольте познайомити вас... Міс Арімстронг! Містер Андерсен! Чи не згодитесь ви, містере Андерсен, бути нашим чичероне? Ви, мабуть, тут своя людина?
- З великою втіхою... Хоч я і сам не зовсім добре ще знайомий з цим дивним: садом. Щоб вивчити його, потрібно багато місяців, але все ж таки я можу показати вам те, що вважаю за найцікавіше. Почнемо хоча б із цього... Бачите оці величезні мотузи, що то тягнуться по землі, то видираються на дерева, то знову петлями спускаються додолу?
- Я знаю, - сказала Бетсі, - це ліана-ентада?
- Цілком справедливо. Це - entada scandens. Бачите, як далеко й високо забралася вона на сусідні дерева? А корінь її он там, аж коло тієї огорожі... Вона рідня нашому горохові й бобам і належить до сім’ї метеликових... Скажіть, будь ласка, чому ви усміхайтесь, містере Петрендж?
- Скажіть, чому ці товстелезні мотузи належать до сім’ї метеликових? Через те, що вони перелітають з дерева на дерево, як метелики? Без великої дози відповідних ліків, на мій погляд, тут важко побачити схожість!
- Ваш геній порівняння не дає вам спокою, містере Петрендж, - відповів Андерсен, - але можу заспокоїти вас, що entada scandens не через те належить до сім’ї метеликових, що перелітає з дерева на дерево, а через те, що квіти її мають метеликовий вінчик, як і наші горох та боби.
Ми пішли далі.
- Канарієва алея! - тоном справжнього чичероне познайомив нас з алеєю норвежець.
Колосальні дерева стояли суцільною стіною обабіч алеї, а крони їх спліталися над нашими головами. Всі вони повиті були рослинами, що чіпляючись за цих гігантів, лізли вгору, тягнулися до сонця.
Жорстока тут, мабуть, була боротьба за існування! Усі ці повзуни цвіли дивним і ясним цвітом.
- Фрейсинетія, - показав Андерсен на м’ясисті величезні квіти, що висіли на гілках канарієвих дерев.
Я мимоволі звернув увагу на те, що деякі квіти фрейсинетії були обламані і обгризені.
- Хто це гриз ці квіти? - спитав я нашого чичероне.
- Ну що ви, містере Петрендж, - запротестувала Бетсі, - кому треба гризти ці квіти, та ще так високо від землі?
Андерсен усміхнувся.
- Ви не помилились, містере Петрендж; ці квіти дійсно обгризені; ними вечеряв летючий собака колонґ.
- Уперше чую, щоб у собаки був такий вишуканий смак! Подумати, який гастроном: вечеряти квітами! А проте, це собака не звичайний, а летючий. Але я знаю собаку, який має ще дивовижніший смак: тер’єр містріс Кемпбел воліє закусювати папіросами.
Бетсі засміялась, а Андерсен здивовано подивився на мене.
- Так, так, це правда, містере Андерсен, наш Джек їсть іноді папіроси. Признатися, містере Петрендж, я думала, що ви жартуєте, але мені самій довелося бачити, як він з’їв недокурок, що кинув тато. Містріс Кемпбел ледве не знепритомніла від жаху, коли побачила, що Джек проковтнув папіросу.
Я ніколи не бачив, щоб могла так щиро сміятися людина, як сміявся норвежець тут, під канарієвими деревами.
- Ні, це щось неймовірне! - повторяв він. - Ви дозвольте, міс Армстронг, приїхати до вас і піднести в подарунок Джекові коробку манільських сигар...
- Але колонґ, - усміхаючись, казав далі натураліст, - робить велику послугу фрейсинетії: він переносить квітковий пилок з одної квітки на інші і таким чином сприяє запиленню фрейсинетії.
- Тепер я розумію, - сказав я, - чого Джек якось рився, збиваючи куряву у квіткових клумбах коло вашого будинку, міс Армстронг: він хотів, мабуть, сприяти запиленню квіток?
Андерсен знову пирхнув від сміху, а Бетсі мило всміхнулася.
Ми звернули на бокову алею і підійшли до великого ставу. На березі стояв великий будинок з колонадою, що нагадував трохи будинки в колишніх поміщицьких садибах, тільки він був не такий незграбний і важкий, як це звичайно буває в цих садибах, а прегарний і стрункий. Це був палац генерал-губернатора Яви. Величезні рожевого кольору квіти плавали в ставі, а коло їх лежало на воді колосальне кругле листя.
- Victoria regia! - сказав, показавши рукою на цю дивну квітку, Андерсен. - Батьківщина її ріка Амазонка, але вікторія регія прижилася тут і почуває себе, як бачите, не догано.
- Коли не помиляюсь, її названо вікторією на честь англійської королеви. Схожість дивна: небіжчиця королева англійська, теж придбаваючи собі нову колонію, добре приживалася там і завжди почувала себе чудово...
- Як почуває себе в цій убогій хатині так далеко від батьківщини сусіда вікторії регії - голландський генерал-губернатор?
- Думаю, що не гірш од Victoria regia...
- А в вас таки злий язик, містере Петрендж, - сказала Бетсі. - А це що за чудернацькі плоди, що звисають там над ставом? Вони нагадують ковбаси!
- Це ковбасна крамничка генерал-губернатора.
- Містере Петрендж, та годі вам!
- Це так звана Kiqelia pinnata, - відповів Андерсен. - Батьківщина цієї рослини - Нубія, і плоди її справді нагадують ковбасу... А це на острівці серед ставу пальма пінанґ. Листові ніжки цієї пальми червоного кольору. Вони ефектно виділяються на зеленому тлі рослинности, що оточує їх...
На превеликий жаль, нам недовго довелося побути в цьому дивовижному саду. Ми проходили пальмовими алеями, виходили на чудові галявини, де красувалися чудові аравкарії. Зайшли навіть на якесь кладовище, заросле товстючим бамбуком. Під бамбуками покоїлися давно померлі члени родини яванських генерал-губернаторів і два скромні натуралісти, що померли в Байтензорзі.
Дивно, як серед такої природи можуть помирати люди!
- Треба повертатися, - сказала Бетсі, поглядаючи на небо, - сонце сідає.
- Ви дуже пізно прийшли до саду. А проте, в цьому саду можна бути щодня, і все-таки кожного разу ви натрапите на щось нове і цікаве.
Ми повернули й пішли до виходу.
Коло самих садових воріт ми побачили португальця Пірейру. Мушу сказати, що я зовсім не зрадів, побачивши свого доброчинця. Пірейра підійшов до нас, і мені довелося познайомити його з Андерсеном.
- Дозвольте залишити вас, міс Армстронг, - сказав Андерсен, - моя роль чичероне закінчена... Сподіваюся, що другого разу мені вдасться показати вам більше, ніж сьогодні.
Обернувшись до мене, він сказав:
- Знаєте що, Петрендж? Я маю на думці зробити екскурсію в гори до гірського саду Тьїбодас. Чи не поїдете ви зо мною?
- З охотою... А що це - Тьїбодас?
- Це куток джунглів на схилі вулкану Геде, на висоті 1425 метрів. Там багато цікавого не тільки для натураліста. Згода?
- Згода. Тільки мені треба дістати відпустку від доктора Армстронга... Я ж службовець... Не знаю, як поставиться до цього доктор Армстронг: я так небагато служу ще...
- Не турбуйтеся, - сказала Бетсі, - тато дасть вам відпустку на кілька день, я теж попрошу його... Адже в вас усе гаразд на електровні?
- Думаю, що гаразд.
- Тоді їдьмо! - сказав Андерсен. - Улаштовуйте свої справи й чекайте від мене листа. За тиждень, може, трохи пізніше, ми рушимо до Тьїбодас.
- А як це ми влаштуємо?
- Ви приїдете до мене й Байтензорг; адресу свою я напишу в листі; переночуєте у мене, а ранком - на Геде!
- Гаразд.
Андерсен став прощатися.
- Ви куди поспішаєте? - спитала його Бетсі. - Хіба вам надокучила наша компанія? Зараз проходитиме китайська процесія.
Андерсен подивився на годинника.
- О, ні, міс Арметронг! Я мав на думці ще трохи попрацювати в лабораторії, але тепер уже пізно, і я буду дуже радий разом із вами подивитися на китайську процесію.
- Тепер процесії не такі велелюдні в Богорі , як колись, - сказав Пірейра, що уважно слухав нашу розмову, - молодь проти цього. А жаль: так багато своєрідного й незвичайного для очей европейця в цих релігійних процесіях.
Коли ми вийшли з саду, вся вулиця Дьялан-Безаао перед садом була повна народу. Серед малайців було багато европейців і декілька солдатів, що приїхали, мабуть, із Батавії. За натовпом наглядали босі яванські поліцаї в синіх мундирах з пов’язками на головах; але й без поліцаїв малайський натовп завжди чемний і спокійний. Деякі з малайців жували бетель, випльовуючи рожеву, наче з кров’ю, слину.
Раптом до нас долетіла музика.
- Там! Там! Бум! Бум! - лунало відкілясь здалека. До цих звуків раптом приєдналися ритмічні звуки духової оркестри, але все-таки безладний гомін і гуркіт тарабанів та гонгів переважав усе.
Натовп захвилювався, і голови всіх жадібно обернулися в той бік, відкіля неслася музика. Звуки оркестр дедалі дужчали, аж доки музика не обернулася в якийсь хаотичний рев і шум. Та й не дивно: ішло кілька оркестр, і кожна з них грала й тарабанила своє, не зважаючи на інших. На духових струментах грали малайці, а китайці вибивали на гонгах та тарабанах. Незахована насолода й задоволення з власної музики світилися на довгастих блискучих обличчях, і що дужче ревли сурми, то шаленіше й голосніше вибивали китайці на своїх гонгах та тарабанах. І до всього цього приєдналися ще верещання, свист та писк китайських дітей!
- Шкода, що тут немає Сен-Санса, - сказав я Пірейрі, - ця музика стала б у пригоді йому, коли б він загадав написати ще щось подібне до «Танцю мерців»; від цієї музики не влежала б у своєму саркофазі навіть єгипетська мумія, не те що звичайний мрець!
- Це китайці, - відповів Пірейра, - вони дуже люблять шум і гуркіт. Малайська музика зовсім інша.
В натовпі запалали вогні димливих смолоскипів. Дивоглядна голова дракона з’явилася попереду процесії. Голова ця, повертаючи очима й висунувши вилкуватого язика, тряслася на довгій шиї. На спині в дракона стояв трон, а на троні важно сиділо китайча і зверху поглядало на натовп. За драконом повзла величезна черепаха, на черепасі сиділа дівчина, перед нею стояв кошик з бананами, а над кошиком, спираючись тільки на дзюб, стояв якийсь великий птах. Далі везли величезного, як і черепаха, коня, потім якісь незрозумілі головаті страховища, що не нагадували жодну з відомих мені тварин, і нарешті - невеличку модель китайського храму. Храм гойдався туди й сюди, наче корабель на схвильованім морі.
Процесія увійшла в сад і пішла до будинку генерал-губернатора. Після того, як мені сказала Бетсі, китайці ходитимуть із своїми страховищами по всіх вулицях міста. Бетсі захотілось пити, і ми зайшли в кафе.
- Адвокате! - сказав Андерсен кельнерові. - Не думайте, - звернувся він до мене, - що я називаю кельнера адвокатом... Адвокате - назва напою.
Кельнер подав нам якесь мутнувате течиво із запахом рому.
- Як вам подобається цей напій? - спитав Андерсен. - Його готують із плодів persea... М’якуш не має смаку, але спробуйте, який він стає, коли до нього додати води і трохи рому чи кави.
Смак адвокате не нагадував жодного з відомих мені напоїв, які я досі знав, але він був надзвичайно приємний.
- Як ви назвали цей напій? - перепитав я, попиваючи це свіже течиво.
- Адвокате, інакше - persea.
- Гадаю, що йото п’ють не тільки адвокати, а й прості смертні?
- Як бачите, - сказав усміхаючись Андерсен, - цей напій дозволяється пити і простим смертним... А звернули ви увагу на те, що китайська молодь та й деякі старі китайці вже не носять кіс?
- Признатися, не звернув... Але я звернув увагу на те, що малайці скоса дивляться на европейців.
- Хай дивляться, - одгукнувся Пірейра. - Голландія має досить солдатів, щоб не звертати уваги на ці погляди.
- Цим справі не зарадити, - сказав я, - давно вже стало трюїзмом, що багнетами не можна керувати ні державою, ні колоніями, і я думаю, що рано чи пізно, а Голландії доведеться цього переконатися... Вибачте мені, міс Армстронг, може, я зачіпаю ваші патріотичні почуття?!
- О, ні! Будь ласка...
- Я мало знайомий, - казав я далі, - з умовами життя і праці малайського населення, але здається мені, вони не з легких?
- Цілком справедливо, - обізвався Андерсен, - мені доводилось балакати з робітниками ботанічного саду. За свій робочий день кваліфікований робітник дістає 8-10 гульденів на місяць; старший над ними одержує 60 гульденів; европеєць за ту ж саму роботу одержує тут близько 200 гульденів на місяць.
- Досить цього для малайця, - сказав Пірейра, - у нього не може бути таких потреб, і як у европейця!
- Не кажіть так, містере Пірейро! Ви нас, малайців, не вважаєте за людей, а ви навіть не голландець... Потреби малайців, звичайно, менші, як у европейців, але малаєць часто одержує за свою працю стільки, що йому не вистачає заробітку на задоволення найелементарніших потреб. Йому іноді не вистачає заробітку хоча б на те, щоб не вмерти з голоду. Скажіть, - повернулася Бетсі до Пірейри, - через що спалахнуло селянське повстання в Тенерані. Селяни там живуть на землі, що належить великим землевласникам, і зобов’язані платити «цукей» - податок на користь цих власників... Скажіть, містере Пірейро, скільки вони заробляли в день перед повстанням?
Пірейрй промовчав.
- Ви знаєте, містере Петрендж, - звернулася до мене Бетсі, - робітник одержував 3 центи на день!.. І тільки перспектива голодної смерти примусила їх повстати проти своїх гнобителів.
- А скільки вони заробляли до того, як зменшився заробіток? - зацікавився Андерсен.
- П’ять центів на день! - неохоче відповів Пірейра.
«Чотири копійки! - подумав я. - Це щось неможливе. І вони ще мусять платити податки?»
- Як же скінчилася вся ця історія, міс Армстронг?
- Чим скінчилося повстання? Тим, чим воно звичайно кінчається тут, - відповіла Бетсі, - сорок чоловіка селян було вбито, а щось коло 200 заарештовано і запроваджено до в’язниці.
Ця розмова, видно було, дуже не подобалася Пірейрі.
- Я трохи дивуюсь, міс Бетсі, - почав він, дивлячись якось убік крізь свої великі окуляри, - ви - европейська дівчина...
- Не дивуйтесь, містере Пірейро! Я - не европейська дівчина, а напівмалайка.
- Так, але з вашим вихованням та освітою казати так...
- Мої виховання й освіта не заважають мені бачити, як нечесно й жорстоко поводяться з малайським населенням европейці.
Пірейра, мабуть, почував себе не дуже добре. Він трохи помовчав, допив свій адвокате, розплатився і став прощатися.
- Так на Геде? - звернувся він до мене й Андерсена. - Удвох? Скажіть, ви давно знайомі?
- Бачимося вдруге, - відповів Андерсен.
- А... - сказав Пірейра і, піднявши свого бриля, попрощайся з нами.
- Чудне питання, - сказав Андерсен, коли Пірейра пішов, - його цікавить, чи давно ми знайомі? Вибачте мені за одвертість, міс Армстронг, але мені не подобався цей португалець.
- Можете не прохали пробачення, - відповіла Бетсі, - я сама його не дуже полюбляю.
Я демонстративно зітхнув.
- Чому ви зітхаєте?
- Ох! Я не можу приєднатися до вас і ганити Пірейру: він же мій «доброчинець».
- Як «доброчинець»?
- Це ж він порекомендував мене докторові Армстронгові, і тільки завдяки Пірейрі я не обливаюся потом де-небудь коло пароплавної печі, а сиджу зараз з вами і п’ю адвокате.
- Хіба ви раніше були знайомі з Пірейрою?
- Бачу його втретє. Вперше я зустрів його в музеї Рефлса в Сінгапурі. Саме тоді він запропонував мені роботу на вашій електровні.
- Це для мене новина... Але тато, мабуть, просив його підшукати нового техніка.
- А через що покинув роботу мій попередник?
- Він був комуніст... Про це дізналася місцева влада й запропонувала адміністрації лікарні звільнити його, що тато і мусив зробити.
- Він був европеєць?
- Ні, напівмалаєць, як і я...
Бетсі не встигла вимовити, як повітря здригнулося від рушничних пострілів. Темне яванське небо прорізали десятки ракет, що розсипалися різнобарвними вогниками.
- Що це таке? - спитав я.
- Це китайці закінчують свої свята. Вони дуже люблять стріляти й запалювати феєрверки.
Ми деякий час мовчали й дивилися на небо. Раптом перед верандою, де сиділи ми, з’явилася невеличка купка малайців у супроводі двох хлопців, що несли запалені смолоскипи.
- А... це, мабуть, гамеланґ! - радісно сказала Бетсі. - Зараз ми послухаємо малайську музику і подивимося на малайські танці.
- Що таке гамеланґ?
- Це малайська оркестра.
Незабаром уся вулиця перед кафе була повна народу. Музики встановили якісь підставки, що трохи нагадували футболові ворота. На поперечинах цих воріт висіло кілька круглих інструментів, подібних до мідних казанів; поруч цих казанів висіли різного розміру гонги. Коло цього інструменту сів парубок з смугнастою пов’язкою на голові, озброєний паличкою, подібною до тої, якою в духових оркестрах б’ють у великий тарабан. Поруч його примостилась музика з якоюсь чудернацькою скрипкою, на якій, як я дізнавсь пізніше, було тільки дві струни, і флейтист. Придивившись, я побачив ще двох музик: один тримав довгастого тарабана, другий - інструмент, що нагадував ксилофон. Обабіч гамеланґу стали хлопці з смолоскипами, а круг оркестри розташувався жадібний до видовищ натовп. Хтось із музик подав гасло, й гамеланґ заграв.
Я не можу передати того почуття, що охопило мене при звуках цієї чужої і незрозумілої музики. Якою далекою й невловимою здавалася мені вона! Гомін гонгів, приємне металічне гудіння казанів, гуркіт, як далекий грім, тарабанів, тоненькі звуки скрипки і м’який свист флейт, - усе це злилося в якусь надзвичайно чарівну мелодію, в якій не було жодного грубого звуку, жодного прикрого переходу! Як високо стоїть малайська музика проти китайської, з її варварським шумом, гуркотом та вереском!
На середину півкруга, що оточував гамеланґ, вийшла дівчина років на 14-15 з блакитним шарфом на шиї; плечі у неї були голі, і вогонь смолоскипів відбивсь і заграв на намисті й оздобах дівочого вбрання і на засмаглій шкірі її плечей та рук. Вона звела руки, зігнуті в ліктях, угору і, вигинаючись під такт музиці, почала танець, такий же незрозумілий, чудний і плавний, як і музика. Ніг танцюристки майже не було видно, але маленька ступня й блискуча п’ята раз-у-раз то виглядала, то ховалася під довгою сукнею. Натовп щільніше зімкнувсь круг неї і жадібно ловив кожний порух дівчини. Я подивився на Бетсі. Мені здалося, що все европейське вилетіло з неї в цю мить. Очі, в яких відбивалися вогники смолоскипів, горіли, ніздрі її тріпотіли, вона поводила плечима в такт музиці, і здавалося, що вона ось-ось скочить і піде у танець поруч дівчини у блакитному шарфі!..
Їхати поночі на автомобілі по гірській яванській дорозі, хоча б і з ацетиленовими ліхтарями, - річ досить ризикована: косогори й кручі ввесь час чорною безоднею дивилися на нас з правого боку дороги, а ліворуч височіла гора. Але я не боявсь ні за Бетсі, ні за себе. Якби мені сказав хто, що зараз автомобіль покотиться під кручу - я б тільки засміявся. Що ж тут страшного? Адже ж я перекинуся й загину разом із Бетсі?
Коли автомобіль підскакував на вибоїнах, Бетсі горнулася до мене, і одного разу на завороті, коли автомобіль нахилився так, що безодня праворуч жадібно розгорнула свої обійми, Бетсі ухопила мене за руку, і я не такий уже був дурний, щоб швидко випустити з своєї руки її м’яку теплу ручку… Наче електричний струм перебіг крізь мене... Чудова незабутня хвилина! Раптом у мозку моєму, як на екрані, з’явилося п’яне обличчя Ван-Бусерове...
- Гормони! - ущипливо всміхнувся голландець.
Чорти б узяли цього Ван-Бусера з його гормонами!
VII
ЦІНА МОЛОДОСТИ
Зовсім несподівано я взнав, що один із моїх помічників па електровні, молодий Саюді, говорить трохи по-англійському. Це дало мені змогу ближче познайомитися з ним і багато полегшило вивчання малайської мови. Він був дуже здивований із того, що я розпитую його про життя малайського робітництва й селянства. Спочатку він відповідав мені неохоче, але згодом, мабуть, придивившись до мене, став одвертіший і навіть сам почав розпитувати мене про нашу революцію та життя в СРСР. Йому здавалося дивним і неймовірним те, що можна позбутися не тільки царя, але й панів та капіталістів, і кожен деталь революції викликав у нього цілу хуртовину захоплення. Іноді вночі, коли ніхто не міг цього добачити, Саюді приводив до мене в кімнату якихось малайців, мабуть селян, що закидали мене питаннями через Саюді, і я, як міг, задовольняв їх своїми оповіданнями про СРСР. І хоч факт був очевидний, що в СРСР уся влада в руках пролетаріату, їм якось не вірилося, що це щось реальне і що вони самі можуть позбутися і своїх раджів, і капіталістів-европейців, і що малайський пролетаріат може взяти владу до своїх рук.
- Нам буде дуже, трудно зробити це, - сказав якось Саюді.
- Чому?
- А тому, що нам треба буде зробити не одну, а дві революції: національну, щоб позбутися чужоземного ярма, і другу, щоб позбутися своїх панів…
- Я думаю, що й ваші пани не витримають, коли ви виженете геть з Індонезії голландців.
- Мабуть, це не скоро буде, - недовірливо закивали головами мої слухачі, коли Саюді переклав їм мої слова.
Між іншим вони розповіли, як експлуатують тутешнє селянство лихварі-китайці. Я не зразу зрозумів ті махінації, що роблять китайські крамарі, щоб виссати соки з малайського селянина, бо Саюді не зовсім добре перекладав англійською мовою і не міг докладно розповісти мені про цей новий для мене засіб експлуатації, а коли нарешті я зрозумів, мені стало якось моторошно від самої думки про той важкий стан, у якому пробуває малайське селянство. Уявіть собі так: до малайця-хлібороба, після того, як він обсіявся і не має копійки, щоб купити собі й родині потрібне, приходить китаєць-крамар і купує в нього риж на корені. За один бах посіяного рижу, себто за 1,71 гектара він звичайно платить 70 флоринів , але це тільки після збору рижу. До збору він дає авансом 10 або 15 флоринів, а решту виплачує після збору. Коли врожай буде добрий, китаєць доплатить селянинові 55 або 60 флоринів, коли ж урожай буде навіть середній, китаєць не дає йому нічого. Один бах доброго врожаю дає китайцеві 140 флоринів прибутку. Отже, він за 6 місяців (риж збирають двічі на рік) наживає 100%, цебто 200% на рік. Крім того, коли селянин продає риж китайцеві, той обважує його на своєму «дациню», цебто терезах, що показують фальшиву вагу; він платить темному малайцеві ціну меншу за ринкову, платить йому не грішми, а крамом із своєї крамниці, беручи з нього у півтора рази більш, ніж слід, і так далі. Позичаючи селянинові гроші, скажімо 10 флоринів, він бере з нього по два флорини на місяць процентів, і коли селянин, сплачуючи щомісяця по 20 центів, виплатить свій борг, китаєць заробить за рік 120% на свій капітал.
Та ссуть малайського селянина не тільки чужинці-китайці, а й свої молільники-«хаджі», що їздили на прощу до Мекки. Через що експлуатують саме «хадум» - не зрозуміло мені. Саюді не міг докладно пояснити цього. Ці експлуатують селянина на інший лад. Хаджі орендує землю у незаможного селянина з умовою, що той платитиме йому половиною або третиною свого врожаю. Хадум на свій капітал заробляє до 150%.
На жаль, серед моїх одвідувачів не було жодного робітника з підприємств чужоземних капіталістів, що експлуатують малайців по руднях, нафтових промислах та цукрових плантаціях. Від них я почув би багато дечого цікавого про європейських та американських культуртрегерів!
Якось мені довелося бути в Бейтензорзі на базарі. Я накупив усякого овочу й ніс його, щоб покласти на кахар-балон, на передку якого дожидав мене Нонґа. Проходячи повз китайську крамницю, я побачив молодого малайця, що стояв перед крамарем-китайцем і, розмахуючи руками, кричав щось і показував на китайські терези. Коло їх незабаром зібрався натовп. Хтось з натовпу очевидячки запитав, у чому річ. Тоді малаєць забалакав уже до натовпу, показуючи то на крамаря, то на терези, а китаєць дививсь на його, ясним зором крізь свої окуляри, наче це зовсім не про нього так палко й схвильовано говорив малаєць.
Я хотів був піти геть, бо не люблю вуличних сварок, тим паче, що не міг зрозуміти, про що саме йде тут мова. Китаєць обернувся і мовчки пішов до своєї крамниці. Раптом натовп загудів, як кубло джмелів. Два-три чоловіки з натовпу підскочили до китайця, ухопили його за рукава й потягли до терезів. Китаєць вирвався від них і побіг. Тоді сталося таке, чого я ніколи не сподівавсь од малайців: натовп як стій кинувся на китайця і почав його бити, дарма що з усіх кінців базару вже бігли босоногі бейтензорзькі поліцаї. Згодом я дізнався, що натовп бив крамаря за те, що він обважив селянина на своєму фальшивому дацині.
Майже щовечора я одвідував Армстронгів. Мені не часто випадало бачити Бетсі саму, бо в них завжди хто-небудь був: то Ван-Бусер, то асистент Армстронгів, прізвища якого я не знав, або хтось з Бейтензоргу чи Батавії. Містріс Кемпбел якось відтанула і не здавалася вже мені такою неприступною та суворою, як раніше. Присутність її не заморожувала нашої розмови, і коли я придивився до неї ближче, вона здалась мені простою й навіть симпатичною жінкою. Джек, тер’єр містріс Кемпбел, теж зо мною сприятелював і забув старі кривди. Він часто підходив до мене, клав морду мені на коліна й заплющував від насолоди очі, коли я лоскотав йому за вухом.
Бетсі часто співала, містріс Кемпбел акомпаньювала їй, а Ван-Бусер декламував нудно й довго якісь незрозумілі голландські вірші; Армстронґ, повернувшись із лікарні після вечірнього обходу хворих, сідав на веранді читати газету. Ця ідилія порушувалася іноді тим, що Армстронг, одірвавшись од газети, кидав, не звертаючись ні до кого:
- А на руднях коло Савих-Лунто знову застрайкували робітники!
Або:
- А в Кедірі знову підпаленої трості на цукрових плантаціях; випалено понад півтораста боувів!
Очевидячки там, десь далеко від співів, музики та декламації, заносилось на грозу, і це був перший гуркіт далекого грому.
Тоді всі починали говорити про ці події та про можливість революції в Індонезії, і дивна річ, симпатії доктора Армстронга і містріс Кемпбел, я не кажу вже про Бетсі, були на боці малайських робітників та селян. Тільки Ван-Бусер мовчав, і ніяк було зрозуміти, що він, власне, про це думає.
Якось увечері Армстронга викликали телефоном. Телефон був у сусідній кімнаті, і до нас долітало кожне слово з відповіді доктора; але я не розумів нічого, бо вій говорив по-голландському. Мені почувалося тільки, що він згадав ім’я Саюді. Бетсі, що, перервавши розмову, прислухалася до батькового голосу, раптом підвелася і пішла в сад.
- Я зараз! - кинула вона вже з веранди. Мені здалося, що вона була дуже схвильована.
- Містере Петрендж! - звернувсь до мене Армстронг, повісивши телефонну трубку, - черговий - Саюді?
- Його зміна з дванадцятої... А в чому річ?
- Мене попереджено з лікарні, що там зараз поліція...
- Вони шукають Саюді?
- Напевне не знаю... я говорив не з поліцією...
Аж ось знову почувся дзвоник.
- Галло! - сказав, беручи трубку, Армстронг. - Доктор Армстронг.
Він сказав не більш, як два-три слова і знову повісив трубку.
- Начальник просить мене й вас прибути зараз до лікарні.
- Як, і мене?
- І вас. Не турбуйтеся, - додав він, коли ми вийшли в сад, - я думаю, що він тільки хоче розпитати вас, як завідувача електровні, про ваших підручних малайців... Між іншим, я рекомендував би вам, коли він запитає, видати себе за поляка або чеха, тільки не за росіянина...
- А хіба він не знає?..
- Я не маю звички повідомляти поліцію про своїх службовців, - спокійно відповів Армстронг.
На дворі лікарні, кидаючи ліхтарями плями світла на рінь, стояв поліційний автомобіль. Один із поліцаїв, европеєць у тропічному шоломі, доторкнувся долонею до козирка і сказав щось по-голландському докторові.
- Ходім до мене в кабінет, - сказав Армстронг, - начальник чекає нас там.
У кабінеті Армстронга на кріслі коло столу сидів чоловік у білому костюмі. Побачивши нас, він підвівсь і віддав честь по-військовому. Це була ще досить молода людина з холодними сірими очима. Перекинувшись двома-трьома словами з Армстронгом по-голландському, він перевів очі на мене.
- Містер Петрендж, завідувач нашої електровні, - по-англійському назвав мене Армстронг.
Офіцер деякий час мовчки дивився на мене.
- Містер Петрендж? - різко запитав він.
- Так. Чим можу служити?
- Дозвольте вас дещо запитати? - сказав він, не зводячи з мене своїх холодних очей.
По-англійському говорив він добре і, видко було, хизував своєю вимовою.
- Будь ласка, питайте! - відповів я.
- Давно служите тут, містере..? - запнувся він, наче забув уже моє прізвище.
- Петрендж, - підказав Армстронг.
Офіцер ввічливо уклонився Армстронгові.
- Дякую, містере Армстронг.
- Три тижні.
- Національність? Росіянин?
«Ну що йому сказати? - подумав я, згадавши Армстронгове попередження, - не може бути, щоб він не мав відомостей про мене від своїх агентів, коли викликав мене одночасно з Армстронгом». Очевидячки, він знав, хто я, тільки хотів побачити, що я являю собою. Але й мені схотілося помацати, чи й справді він має які відомості про мене.
- Русин! - відповів я.
- Русин? - перепитав він. - Це все одно, що й руський?
- Ні, не все одно.
- Яка різниця?
- Я русин - українець... З Галичини.
- А, з Галичини, а я думав... А в Росії бували?
- Я полонений... Евакуювався 1918 року.
- 1918 року? Скільки ж ви маєте років?
- Двадцять вісім.
- Не може бути... На вигляд вам не більш, як двадцять чотири - двадцять три роки!
Я знизав плечима.
- Ну, добре, - сказав він, помовчавши трохи, і я не міг зрозуміти, чи йме він мені віри, чи ні.
Потім він почав розпитувати про моїх помічників малайців, головно про Саюді: що він за людина, чи не агітував він проти голландської влади, і чи не розпитував мене про революцію в СРСР?
Видно було, що він щось знає й хоче впевнитися, чи не через мене, часом, Саюді діставав інформації про СРСР.
- На превеликий жаль, я не можу задовольнити вас своєю відповіддю, - сказав я, - я не говорю по-малайському, а Саюді не знає іншої мови, крім своєї рідної.
На цьому й скінчилася наша розмова. Додому мене не пустили поліцаї, що стояли на варті під час трусу робітників електровні, і я мусів почекати години зо дві в книгозбірні лікарні, поки скінчився трус.
На електровні, коли я зайшов туди, ще чергував старий малаєць, хоч час було заступати на чергування Саюді. Малаєць не міг до ладу розповісти мені, що тут сталося. Він тільки плямкав губами, цмокав, хитав головою і белькотав щось про якогось «оранг-безаар» , що дуже кричав і тупотів ногами, як «бадах» . Не було сумніву, що Саюді не прийшов на зміну через те, що його заарештовано, але коли це було так, чого лютував як «бадах» поліцай, що робив трус?
Було вже пізно, коли я прийшов додому. Арешт Саюді не давав мені спокою. Мені ввижався поліційний автомобіль, що мчав його зараз крутою дорогою до Батавії, батавська в’язниця, суд над Саюді і каторжна праця на Суматрі, куди завдадуть після суду Саюді.
З такими думками я і почав розбиратися, щоб лягти спати. Раптом під ліжком почувсь шурхіт, завіса, що звішувалася над ліжком, як захист від москитів, аж до долівки, піднялася трохи, і з-під ліжка з’явилася засмагла голова, а потім і увесь Саюді своєю власною особою. Я ледве не впав із стільця від здивування й несподіванки. Саюді розповів мені, що про трус та можливість арешту його, Саюді, попередила Бетсі й порадила його сховатися у мене в кімнаті. Ну, що ви скажете на це?
Він думав, що заарештувати його хотіли за те, що він виступив на летючому мітингу в залізничних майстернях з інформацією про СРСР та Жовтневу революцію.
Три дні прожив Саюді у мене в кімнаті, бо думав, що поліція залишила шпигуна коло лікарні і його схоплять, коли він наважиться вийти з двору; але, мабуть, шпигуна не було, або йому набридло сидіти коло лікарні, тільки Саюді щасливо пішов від мене, і я згодом через Нонґу одержав звістку, що він живе у своєму селі.
Через тиждень після подорожі до Бейтензоргу я дістав листа від норвежця. Він просив мене приїхати другого дня по одержанні цього листа, переночувати в нього, а вранці їхати до Тьїбодасу, як ми й умовились. У листі він подавав і свою адресу.
Армстронг дозволив мені відлучитися на кілька день і навіть підвіз мене до Бейтензоргу. Спинивши автомобіля біля якогось банку, він обернувся до мене і сказав:
- Я пробуду тут з годину. Шофер одвезе вас до вашого приятеля. Але ви не знаєте ні міста, ні малайської мови і не зможете розповісти шоферові, куди саме їхати... Яка адреса вашого знайомого?
Я витяг листа і прочитав Андерсенову адресу.
- А... це досить далеко, майже за містом. Ви, здається, казали, що ваш друг вивчає флору у ботанічному саду? Чом же він оселився так далеко від саду? Але в кожного свій смак... До побачення.
Він розповів шоферові, де знайти Андерсенову квартиру й зник у дверях банку, а ми покотили широкою вулицею европейського кварталу. Андерсен жив дійсно далеко від ботанічного саду; мені здалось, що ми їхали не менш як 10-15 хвилин. Шофер, поїхавши інакше, розглядав будинки по обох боках вулиці. За декілька хвилин він зупинив машину біля невеличкого будинку малайського типу, що стояв уже поза містом. Будинок стояв серед великого саду. Ні коло будинку, ні в саду не було нікого. Будинок і сад виглядали дуже занедбано.
«Чудна фантазія оселитися чорт зна де!» - подумав я, зайшовши до двору і прислухаючись до шуму автомобіля, що вже поїхав геть. Не знаю через що, але мені не дуже приємно було признатися собі в тому, що автомобіля вже нема і мені доводиться залишитися самому коло цього непривітного старого будинку.
Але перше, ніж я встиг зійти на веранду, двері одчинилися, і з них виглянула голова в індуській чалмі.
«Це що за птах?» - подумав я, дивлячись на бронзове суворе індусове обличчя.
- Тут живе містер Андерсен? - спитав я, сподіваючись почути у відповідь, що тут нема ніякого Андерсена і мені доведеться ще десь шукати квартири норвежця, або їхати додому.
Індус уклонився, поклавши руки на груди, і поступивсь, щоб пропустити мене в хату.
- Сагіба зараз нема дома, - ламаною англійською мовою відповів індус. - Сагіб просив вас почекати трохи, поки він повернеться з лабораторії.
Ми ввійшли у велику кімнату. Крім кривого столу, ліжка та двох стільців, у ній не було ніяких меблів. Жодного малюнка на стінах, жодної фотографії на столі!.. У кімнаті було душно. У повітрі почувавсь запах пороху і той специфічний запах цвілі, що буває тільки в тих будинках, де давно не жили і ніколи не провітрювали кімнат. На далі лежало кілька книжок голландською та англійською мовами. Це були все якісь старі довідники та каталоги. Жодної книжки, яка, на мій погляд, підходила б до бібліотеки натураліста. Мені стало сумно. Індус кудись зник, залишивши мене на самоті з цими довідниками та кривим столом, і я міряв очима й кроками кімнату, не знаючи, куди подіти себе від нудьги та духоти. Минула, мені здалося, не менш як година. У мене вже зникла вся цікавість до подорожі на Тьїбодас. Я уявив себе в компанії з Бетсі на веранді Армстронгового будинку, і імені здалося, що я марно трачу час і роблю велику дурницю тим, що сиджу отут, у цій затхлій норі, чекаючи на норвежця і подорож на вулкан Геде.
Коли зовсім стемніло, прийшов індус і поставив на стіл дві свічки. Незграбна тінь від індусової чалми забігала по столу й стінах.
- Скажіть, будь ласка, містер Андерсен завжди так пізно повертається додому?
- Сагіб зараз прийде, - відповів індус, зникаючи в дверях.
За хвилину він повернувся, несучи на таці велику шклянку з якимсь напоєм.
- Може, сагіб хоче пити?
Мені й справді хотілося пить.
- А що це таке?
- Це - адвокате... Сагіб наказав мені приготувати це для вас.
- Ну що ж, і це не погано. Все ж таки краще сидіти й пити адвокате, чекаючи господаря, ніж вивчати старі залізничні довідники.
Напій був надзвичайно смачно приготований, тільки він здавсь мені трохи гірким, через те, мабуть, що в його додано кави, а не рому.
Я з насолодою випив усю шклянку. Приємна втома розлилася по моїх членах. У голові трохи зашуміло, стінки стали наче живими, свічки посвітлішали, і перебування тут не здавалося вже мені таким нудним, як раніше.
«Одначе, я й не гадав, - подумав я, - що цей адвокате буде такий п’янкий... Ось саме те почуття, що у греків мало назву ейфорія... Треба спитати Андерсена, як його індус робить цей адвокате. А цікаво, як треба сказати: це адвокате, чи цю адвокату? Хе, хе!»
Мені стало дуже весело.
- Значить, нема мого натураліста? Нічого! Гей ти, індусе! А проте, не треба, я вип’ю потім... Раніше я трохи полежу та відпочину... Хе, хе! Чорт! На якому жорсткому ліжкові спить, цей скандинав: самі дошки.
Я ліг, і раптом мені в очах усе закрутилося. Відкілясь з’явилася Бетсі у своєму дорожньому вбранні з шкуратяною торбинкою через плече і сіла в кріслі, хоч я добре знав, що ніякого крісла в кімнаті не було. Вона тримала в руках залізничного довідника у червоній обгортці й диміла папіроскою.
- Ви, містере Петрендж - слон! - несподівано сказала вона. - Так, так... Ви - слон! Ось тут у книжці сказано, що ви великий індійський слон.
- Що ви, Бетсі! - каже містріс Кемпбел, що теж з’явилася не знать звідки, - хіба ж таки він слон? Він - просто гормон, і йому треба з’їсти парочку папірос...
- Гав! Гав! - гавкав Джек. - Чи не треба вам манільських сигар? Запевняю вас, що сигари - перший сорт!
- Бетсі, - кажу я, - міс Бетсі! Вибачте, що я лежу, але я не можу підвестися з цього прокрустового ложа...
Але вже ні Бетсі, ні шотландки, ні Джека нема; до мене схиляється бронзове обличчя і індуса.
- А... сагіб! І ти тут?.. Тягни сюди адвокате! Хе, хе! От дурний! Я йому кажу: тягни адвокате, а він мене тягне! Куди ти мене несеш?
- Тихо, тихо, Алі, - каже Пірейра, - не вдар його об одвірок головою...
- А... і ти тут, португальський чортята? Який Алі?.. Чому Алі? Він - сагіб. Ану, заграй мертвецького гопака, Пірейро! Нащо зав’язуєте мені очі? Я зовсім не хочу грати в «Панаса». О, яке чудове, чисте повітря! Тільки чому там смердить бензиною?.. Тук, тук, тук! Що це? Стукає мотор? Ні, це б’ється моє серце... Бетсі, мила Бетсі! Моє серце б’ється тільки для вас!..
*      *
*
Я очуняв від холодного струму повітря, що било мені в обличчя. Мені було дуже незручно сидіти, руки мої були зв’язані за спиною, на очах була пов’язка... Я почував, що сиджу на чомусь пружному, і тіло моє підскакує, наче я їду автомобілем. Але я не зразу зрозумів це. Мені здавалося, що я ще сплю і все ще бачу чудний сон... Але біль у зв’язаних руках привів мене до свідомости, що я не мрію і що це не сон, а журна дійсність.
- Де я?
- Мовчіть! - сказав хтось, що сидів поруч мене.
- Я не мовчатиму! Куди ви везете мене і чому у мене зв’язані руки?
- І ноги теж... Не говоріть і не кричіть! - знову сказав той самий голос. - Коли кричатимете, мені доведеться заткнути вам рота.
- Хто ви такий? Чого ви мене зв’язали? Розв’яжіть зараз мої руки!
- Мовчіть! - злісно вже сказав мій сусіда. - А то я виконаю свою загрозу. Свого часу ви взнаєте, куди вас везуть і навіщо зв’язали вам руки.
Мені залишилося тільки скоритися своїй долі. Та й що можна зробити, коли зв’язані руки й ноги? Кричати? Хто там мене почує? А хоч і почує хто, не поженеться ж він за автомобілем, щоб спитати, чого саме я кричу?
До того ж я почував, що ми їдемо вже поза містом, і коли я крикну, мені обов’язково заткнуть рота. Голова у мене була важка, як з похмілля, у роті було гірко, мене нудило. Мерзотник індус додав, мабуть, чогось наркотичного до свого адвокате. Але де ж був Андерсен?.. Не може бути, щоб він був причетний до цього мерзенного діла. У мене тепер не було ніякого сумніву в тому, що це не була квартира норвежця. Ясно, що мене затягнуто в якусь пастку. Але а якою метою? Андерсен же написав мені, коли приїздити, і дав свою адресу. Та чи так це! Чи цього листа й справді писав Андерсен? Я ж не знаю його руки. Але коли цього листа писав не Андерсен, то хто ж його писав тоді? Я поновив у пам’яті свою розмову з норвежцем, як ми виходили з ботанічного саду. При розмові були: Бетсі, Андерсен та я.
«А Пірейра? - раптом згадав я. - Він же чув нашу розмову. Тільки Пірейра міг написати цього листа. Так, але нащо? З якою метою?»
Десятки питань і відповідей проносились у моїй голові.
Я не можу сказати, як довго ми їхали. Мій сусіда мовчав, мовчав і я, пам’ятавши його загрозу. Почувалося, що автомобіль увесь час підіймається вгору. Мені раптом спало на думку, що я арештований на виказ Пірейри, і мене зараз везе поліційний автомобіль. Але доводилося відмовитися від цієї гадки. Хіба поліція, робивши трус у лікарні, не могла арештувати мене ще тоді? Хіба для цього треба було викликати мене підробним листом у Бейтензорг, обпоювати наркотичним напоєм та зв’язувати руки й ноги? І навіть зав’язувати очі.
- Скажіть, будь ласка, - не витримавши, звернувся я до свого сусіди, - на який грець я вам потрібний? Чи не припускаєте ви, що під моїм чоловічим убранням ховається прекрасна жінка?
- Навпаки, - іронічно відповів мій сусіда. - Але все ж таки не балакайте... Незабаром узнаєте.
Позад мене почувсь тихенький придушений сміх.
«Еге, - подумав я, - на автомобілі, крім мого сусіда, є ще хтось».
Відповідь його чогось нагадала мені мої шкільні роки. Пригадавсь мені вчитель латинської мови чех Бєлоґлавєк. Старий, лисий, із згаслим зором блакитнявих очей, він диктує нам, гімназистам, приклади на прикметники. Ми - другокласники, посхилявши голови й висолопивши язики від щирости й напруження, пишемо під нудний голос чеха. Чути як деренчить шибка від екіпажу, що їде вулицею.
- «Медные кубки пирующих были сделаны из чистого золота», - рівним мертвим голосом диктує Бєлоґлавєк,
Чотири десятки молодих голів раптом підводяться і дивляться на латиніста.
- Антон Карлович! - насмілюється спитати перший учень класи Левицький. - Как же могут медные кубки быть из чистого золота?
- Не рассуждать, не разговаривать! - не змінюючи свого рівного тону, каже Бєлоґлавєк. - В восьмом классе все узнаете, все разъяснится.
Арешт мій був такий же незрозумілий, як і славетні «кубки» Бєлоґлавєка...
Автомобіль звернув кудись убік, і на мене подихнуло вогким запахом тропічного лісу. Проїхавши хвилин п’ять-десять лісовою дорогою, автомобіль пішов тихше і раптом зупинився.
- Розв’яжіть йому ноги, Алі! - сказав мій сусіда.
Через хвилину мене повели по якійсь доріжці, висипаній рінню. Судячи з того, як скрипіла під чобітьми рінь, за мною йшло не менш як три чоловіки.
- Тут три приступки, не впадіть, - сказав мій таємничий незнайомець.
- Яка уважна запобігливість! - сказав я.
Незнайомець нічого не відповів і, взявши мене під руку, допоміг зійти на ґанок.
Ми зайшли у приміщення, де на долівці лежали мати. Люди, що були позад нас, теж зайшли за нами.
- Ну, як у вас, готово? - спитав когось незнайомець.
- Готово! - відгукнувсь, мабуть, із сусідньої кімнати молодий дзвінкий голос по-англійському.
- А... - незнайомець зробив павзу, - він тут?
- Містер..?
- Не треба прізвищ! - перебив його знайомець. - Він тут?
- Так, сер!
Незнайомець помовчав.
- Зробіть йому ванну.
Це, очевидячки, мова була про мене, бо хтось узяв мене за плече і сказав:
- Ходім.
- Куди?
- У ванну.
- У ванну? Не хочу!
- Не пручайтеся! - роздратовано гукнув на мене незнайомець. - Бо буде погано.
- Не хочу!
- Несіть його в ванну.
На мене накинулося не менше як три чоловіки. Я одчайдушно одбивався ногами, бо руки мої були ще зв’язані, але це не помогло: вороги перемогли мене й понесли, піднявши на руках.
У ванній вони роздягли мене наголо, розрізавши ножицями вбрання там, де роздяганню заважали зв’язані руки, і посадовили у теплу ванну. Хвилин із десять шарували вони мене милом та губками.
- Готово! - крикнув один з моїх лазників.
Я пізнав голос індуса, що обпоїв мене своїм лихим зіллям.
- Несіть його до операційної!
Я якось не відразу зрозумів значення цих слів.
«Що таке, - подумав я, - до операційної? Яка операційна? Навіщо?»
Але гадка пекуча, як розпечене залізо, обпалила мій мозок... Я здригнувся і став вогкий від холодного поту.
Воші робитимуть мені якусь операцію!
- Що ви хочете робити зо мною, мерзотники! - крикнув я, холодіючи від жаху.
Мені ніхто не відповів. Мене витерли кошлатим рушником і понесли. За хвилину я вже лежав на холоднім столі, вкритий простирадлом. Лежати було дуже незручно, корпус усією вагою натискав на зв’язані руки, але я якось не помічав цього. Жах паралізував мої члени, і я лежав непорушно, випроставшись на ввесь зріст на цьому металевому жорстокому столі...
Хтось мився, і чути було дзюрчання води у крантах і характерний тріск щіток, що ними миють руки перед операцією, хтось сопів, прив’язуючи мої ноги до столу. 
- Мені незручно так оперувати, - сказав незнайомець, що, мабуть, порядкував усім, - розв’яжіть йому руки і прив’яжіть їх до столу.
При звуках цього голосу я знову опанував себе. В душі моїй клекотіла дика злість, і я, як звір, чекав, коли розв’яжуть мені руки... Почувши, що руки у мене вільні, я швидко підвівсь і навідліг вдарив кулаком убік... Удар мій прийшовся комусь у зуби; потерпілий злісно вилаявся і сплюнув. Я розмахнувсь руками і влучав кулаком то в обличчя, то в груди своїм ворогам, то у порожнечу. Я чомусь не догадався зірвати пов’язку з очей...
Довго вовтузилися зо мною мої кати. Я був дужий, одчайдушно одбивався, і злість надавала мені сили. Супротивники мої висли у мене на руках, але не били мене, і це було дивно. Один із них був без сумніву індус, я пізнав його по бридкому специфічному запаху, що йшов від його спітнілої шкіри. Нарешті я знесилів... Один із них став прив’язувати мене, а другий поваливсь на мене і притиснув до столу.
- Е-е... - почувсь поруч мене чийсь знайомий полос, - е... чи довго я отак лежатиму голий, чекаючи операції?.. Е-е... не забувайте, що я плачу дзвінкою монетою... Сто тисяч доларів...
Я здригнувсь, пізнавши голос мільйонера Джеферсона.
- Мовчіть, ви, старий ідіоте! - тихо і з злістю сказав позад мене голос, у якому я пізнав голос португальця Пірейри.
- Е-е, будь ласка, висловлюйтеся трохи обережніше, містере...
- Мовчіть! - крикнув на Джеферсона незнайомець. - А то я відмовлюсь робити операцію.
Тепер я зрозумів усе. Я зрозумів, який «доброчинець» був для мене Пірейра і через що він запропонував мені посаду на електровні: для нього потрібна була саме така людина, як я, цебто чужинець, за якого нікому буде обстати. Я й на хвилину не сумнився в тому, що Армстронг не причетний до цього діла. Він, мабуть, як і припускала Бетсі, попросив Пірейру підшукати, коли трапиться, техніка для електровні, а може, й сам Пірейра, знавши, що треба техніка, підсунув мене. Я зрозумів, що того вечора, коли співала Бетсі і грав Пірейра, він привіз Джеферсона, щоб показати мене йому, як крамар показує крам. Зрозуміло стало, чого так цікавився станом мого здоров’я старий мільйонер. Я зрозумів нарешті, для чого написав листа, звабив до западні і обпоїв мене португалець: він продав мене мільйонерові Джеферсонові, щоб відмолодити стару руїну Джеферсона!..
Я не можу описати того жаху, що пройняв мене від гадки про те, що через хвилину зроблять зо мною ці мерзотники: стати кастратом, щоб на кілька років протягти життя Джеферсонові. Це було так мерзенно жорстоко, що я ледве не заридав від журби й безсилої злости. Я був кілька хвилин у стані повної депресії. Раптом гострий біль від уколу голкою привів мене до пам’яті. Я сіпнувся, підвівсь і звільнив ноги... Хтось наліг на мої коліна, але я кидавсь, намагаючись звільнитися від рушників, що ними зв’язані були мої руки й ноги.
- Дайте йому наркози! - крикнув незнайомець. - Я не можу оперувати такого буйвола під місцевою анестезією.
Хтось заворушивсь коло моєї голови й поклав мені на лице маску для наркози.
- Що ви там баритесь? Та не треба етеру, давайте хлороформ! - знову крикнув незнайомець. - Чого ж ви? Давайте! Давайте йому наркози! Та не так! Чого ви тремтите, наче у вас танець святого Віта! Е, чорт! Поверніть жолобок корка так, щоб він збігся з жолобком крапельниці.
Щось солодке, задушливе й надзвичайно гидкого запаху стало капати на маску, що лежала в мене на лиці. Я затамував подих, але це, звичайно, не допомогло. З першим подихом у рот, ніс, у легені до мене ввірвалася солодка пара хлороформу, у висках застукали артерії, в голові у мене закрутилося, мене стало нудити. Я почував, як холодний піт виступає в мене на лобі. Я почав битися й кричати, проклинаючи своїх катів, але хлороформ уперто ліз до мене в легені й туманив голову... Мені здалося, що я провалююсь у якусь безодню...
Як крізь сон, до мене долетіли слова незнайомця:
- Ви не дуже поливайте ноги хлороформом, Пірейро, а то ми під час операції матимемо гарненький exitus letalis …
VIII
VIA DOLOROSA 
Не зразу я прийшов до пам’яті. Перше, що досягло моєї свідомости, було те, що у мене ще крутиться в голові і мене нудить. Потім мені знову схотілося спати, і я заснув важким сном. Коли я знову прокинувся і розплющив очі, я був дуже здивований з того, що побачив круг себе. Я лежав на моху під величезним деревом; з дерева звішувалися знайомі мені вже квіти фрейсинетії. Під деревами стояла м’яка сутінь тропічного лісу. Перед мене стояв кущ, укритий яскравими блідо-блакитними ягідками; одна з галузок куща висіла над моєю головою, я простягнув руку до ягід і раптом відсмикнув її: наче кропивою обпалило мою руку! Біль трохи відсвіжив мою голову. Я став гадати про те, чого я тут і як я сюди потрапив. Потрохи думки мої стали прояснюватися, і я згадав усе, що було зо мною минулої ночі. В обох пахах почувався якийсь тупий біль. Я оглянув себе. З обох боків нижче пахів видні були якісь чудернацькі металеві скобки, які, піднявши шкіру у складку, зробили з неї прямолінійний валок. Між скобками видні були щільно стулені краї ран... Значить, мерзотники зробили таки свою падлючу операцію!
Я не буду казати про те, що пережив я у цю хвилину. Я упав лицем у вогкий мох і ридав як дитина. Минуло, мабуть, чимало часу, поки я заспокоївся. Почуття у мене було таке, наче і джунглі, і сонце, і вогке лісове повітря не існували більше для мене, наче я був непотрібною нікому річчю, яку викинули на смердючий смітник. Краса джунглів тоді зовсім мене не цікавила. Мене вразила тільки неймовірна кількість мух, що дзижчали коло мене. Мухи різних кольорів і розмірів наче наповняли своїм дзижчанням усі джунглі. Раптом огидливий сморід потягнув відкілясь збоку від мене.
«Що таке, - подумав я, - з яким падлом викинули мене ці мерзотники?»
Я підвівсь трохи й подивився у той бій, де думав побачити труп. Але трупа ніякого не було. Під кущем, недалеко мене, просто на землі, без листя й стебла, розкинула пелюстки величезна рожево-червона квітка, що кольором своїм дуже нагадувала м’ясо. Від неї і смерділо падлом. Кілька таких самих квіток уже загинули, розпалися і являли зараз собою якийсь кисіль або мерзенний на вигляд холодець. Мушня хмарою стояла над квіткою . Сморід цих квіток очевидячки принаджував мух.
«Мухи, как черные мысли»... - згадав я Апухтіна. Ніколи у мене не було таких чорних думок, як зараз.
Я підвівся і пішов навмання туди, де дерева стояли рідше і було більш сонця, щоб швидше позбавитися смороду цієї мерзенної квітки. Ішов я недовго, але йти було важко: до мене чіплялися своїми колючками якісь спіральні рослини й кололи і різали мене, наче ножами. Коли я, нарешті, вийшов на дорогу, від костюму мого залишилося саме шмаття.
На дорозі ясно були видні сліди того автомобіля, на якому привезли мене сюди мої вороги. Вони не вбили мене, добре знаючи, що легальним способом я не зможу їм зробити нічого. Які я мав докази, що до цього діла причетні Пірейра та Джеферсон? Пірейру, мабуть, вважали в Батавії за чесну й порядну людину, а про Джеферсона нема чого й казати: за нього завжди заступляться його гроші. Я ж для голландської влади тільки чужинець, зайда, на скарги якого можна й не звертати уваги. Та я й не збирався звертатись по допомогу до голландської влади.
Я заскрипів зубами від безсилої злости. Залишалася тільки помста. Я думав про неї із звірячою радістю, і тільки вона в той час примиряла мене з життям. Джеферсона, звичайно, не знайдеш: він одлежиться де-небудь у затишку після операції, а потім поїде собі до Америки, але Пірейра... О, Пірейру я знайду, коли він ще не втік... Я ж не сказав їм, що пізнав їх, можливо, що вони гадають, що зробили своє діло так чисто, що я й не догадаюсь, хто саме мене покалічив.
З такими думками я йшов по дорозі, сам не знаючи куди. Рани боліли, у голові крутилося, в очах миготіли темні круги... Нарешті я не витримав і упав на траву. Відпочивши, я підвівсь і сів край дороги. Сонце стояло вже високо. Здалека чути було шум і гуркіт водоспаду. Тоді я пішов далі. Дорога підійшла до гірської річки. Через річку перекинутий був оригінальної архітектури бамбуковий міст. Ліворуч від мосту стирчала скеля, і з неї з шумом, гуркотом і бризками спадала вода.
Я зійшов на міст і сперся на поруччя. На тому боці мосту з’явився малаєць з коромислом на плечах; на коромислі висіли два кошики з бананами, Проходячи повз мене, він із здивуванням подивився на мої розрізані по шитому рукава і пішов швидше, оглядаючись на мене.
Я крикнув йому кілька слів по-малайському, питаючи, де я і як мені добратися до Бейтензоргу, але він, мабуть, не зрозумів моєї мови або не дочув і пішов ще швидше. Я перейшов міст і знову поплентавсь дорогою. Позад мене почувся шум мотора. Я обернувся. Великий сірий автомобіль поволі спускався до мосту. На шоферському місці сидів солдат, а позад нього двоє офіцерів у голландській колоніальній формі. Автомобіль переїхав міст і наздогнав мене.
- Підвезіть мене! - гукнув я їм по-англійському. - У мене нема сили йти. Мені треба до Бейтензоргу!
Не знаю, чи зрозуміли вони мене. Офіцери глянули один на одного, старший із них здвигнув плечима і щось сказав до шофера. Автомобіль пішов швидше, молодший офіцер обернувся і довго дивився на мене, аж поки машина не зникла за поворотом дороги. Іти стало зовсім важко. Рани боліли, ноги обважніли, наче я йшов у водолазному взутті із олив’яними підошвами...
Назустріч мені йшла молода жінка. Побачивши мене, вона перейшла на другий бік дороги і, одвернувшись, пішла далі. «Це ж я, мабуть, такий бридкий, що вона навіть не схотіла глянути», - майнула мені думка, але потім я дізнався, що малайські жінки завжди одвертаються, зустрічаючи чоловіків-европейців - не знаю, через що саме...
Проїхав кахар-балоном старий товстий китаєць в окулярах. Він неухвально подивився на мене, а візник-малаєць навіть рота роззявив від здивування: так, мабуть, його вразив мій вигляд.
Дорога прикро пішла вниз, і це було єдине, що допомагало мені йти: угору я не пройшов би й десяти кроків. Сонце палило голову, бо в мене не було бриля, на небі збирались грозові хмари, а я все йшов та йшов, обливаючись потом.
Ліворуч від дороги я побачив чайну плантацію. Серед невеличких, що стояли рядками, дерев бродило десятка півтора підлітків з кошиками і обривали листя чайного дерева. Трохи нижче плантації серед кокосових пальм стояв невеличкий компонґ. Коли я добравсь до компонґа, сили покинули мене остаточно, і я, знепритомнівши, упав серед дороги. Почув я тільки, як раптом загуркотів грім і пішов дощ...
*      *
*
Прокинувся я від дужого нападу пропасниці, що трусила мене так, що я навіть підскакнув і клацав зубами. Я лежав у малайській хаті. Сонячне проміння дробилося десь збоку і впало на долівку жовтою яскравою плямою. На бамбуковій маті серед хати сиділо голе малайченя і їло банан, у кутку стояла невеличка плита, але вона не топилася; а мені було так холодно, що я, здається, виліз би на неї з руками й ногами. Межи ніг у мене лежала довга подушка, що її малайці завжди кладуть на ліжко, щоб не пітніли ноги. Оце й усе, що я міг розглянути, підвівшись на лікті, та ще хіба клаптик паперу, що білів на стінці. Придивившись, я побачив, що це портрет Леніна.
Я трусився від холоду, а голова моя горіла як в огні. Я наче крізь сон помітив, що хтось зайшов у хату і підійшов до мене. Чиєсь, наче знайоме, обличчя нахилилося до мене.
- Хто це? Та невже Саюді? Скажіть, це мені сниться? Я бачу вас, Саюді. Так, це Саюді.
Мене питають, чи не хочу я пити, їсти. Хтось, тільки не Саюді вже, притуляє до мого рота кокосовий горіх. Мені хочеться пити, але губи у мене тремтять, кокосове молоко збігає на підборіддя.
Потім було те, чого я ніяк не міг збагнути: перед мене, як на кінематографічному екрані, з’являвся то автомобіль, то довга стрічка якоїсь дороги, зникали і знову з’являлися обличчя Армстронга, Бетсі, Нонґи, Ван-Бусера... Одного разу я бачив навіть засмагле обличчя й біляве волосся норвежця Андерсена, але воно не світилося звичайною лагідною усмішкою, а було сумне й темне.
Я ясно пам’ятаю ту хвилину, коли я прийшов до пам’яті. Голова моя лежала високо на подушці, бамбукова малайська хата десь зникла: я у своїй кімнаті. Але це якось мене не дивує, наче я, як і звичайно, ранком прокинувся перед тим, як іти на службу. Коло мене на невеличкому столі - букет квітів. Просто перед мене - одчинені двері в сад. Ні, це не двері, це яскравий смарагдовий чотирикутник, такий яскравий, що на нього навіть не можна дивитися, так він ріже очі. У кімнаті тихо. Чути, як десь цокає мій кишеньковий годинник. На смарагдовому тлі чотирикутника з’явилася якась тінь. А, це Джек! Тер’єр обережно ввійшов у кімнату, підійшов до мене й поклав морду на ліжко.
- Джек! - покликав хтось тихо собаку. - Іди сюди.
Я здригнувся від несподіванки. Це ж голос Бетсі! Я повернув голову. Бетсі сиділа коло ліжка і якось схвильовано й радісно дивилася на мене.
- Міс Бетсі! - хотів голосно сказати я, але й сам ледве почув свій голос.
- Яка я рада, що ви прокинулися! Вам покращало? Так?
- Дякую, міс Бетсі. Мені стало краще. Але як я потрапив додому? Мені здається, я впав серед дороги і якось опинився у малайській хаті.
- Це Саюді підібрав вас на дорозі... Ви випадково потрапили до його компонґу. І лежали в його хаті, а потім він сповістив нас про те, що ви там, і тато послав по вас автомобіля.
- Я не пам’ятаю цього...
Вона не розпитувала, що було зо мною, та й добре, що не питала: я б не знав, як їй казати. Мені приємно було, що вона тут, коло мене, але близькість її не хвилювала мене так, як хвилювала колись. Я дивився в її темні прекрасні очі, на потомлене бліде обличчя, і мені стало сумно й жаль дівчину й себе.
- Ви плачете? - схвильовано сказала Бетсі, поклавши свою руку на мою. - Усе буде добре. Ви видужаєте. Усе буде гаразд.
Я тримав у своїх руках її теплу м’яку руку, але по мені вже не пробігала іскра захоплення й щастя, як тоді на автомобілі, коли ми їхали з нею із Бейтензоргу. Мені тільки приємно, що вона тут, біля мене.
- Я зараз покличу тата. Він просив сказати йому, коли ви прокинетесь.
- Підождіть трохи, Бетсі! Мені так гарно зараз із вами. Скажіть, чи довго я лежав непритомний?
- Два тижні.
- Два тижні!
Ми довго мовчали. Рука Бетсі, як і раніше, в моїй руці... Мені приємно, але я знаю, що це не надовго. Я згадав знову Ван-Бусера та гормони... Ще, може, який місяць-два, - зникне решта гормону з моєї крови, і кінець казці кохання, кінець навіть тому рівному спокійному почуттю, що є зараз у мене до Бетсі, і я - кастрат з баб’ячим обличчям, байдужий до всього, крім їжі й питва та придбавання грошей... Невже так буде?
Джек підсунувся ближче і поклав свою морду на наші руки. Ніс у нього холодний, морда тепла, а очі він заплющив од насолоди. Раптом Джек підняв ліве вухо і прислухався, потім кинувсь до дверей.
- Хтось іде, - сказала Бетсі, забираючи свою руку.
Чиясь велика постать затулила смарагдовий чотирикутник дверей.
- Це - тато! - тихо сказала Бетсі, а потім голосно звернулася до батька: - Тату, містер Петрендж хоче тебе бачити.
- А... - сказав м’яким баритоном Армстронг. - Де ти? Мені з світла нічого не видно.
- Я тут, тату!.. - засміялась Бетсі і, обернувшись до мене, кинула: - Ну, я піду, містере Петрендж, скоріше видужуйте.
На одну хвилинку стрункий силует Бетсі затуляє просвіт дверей, і знову блискає смарагдом тропічна зелень.
Ми довго говорили з Армстронгом. Я розповів йому про все, що було зо мною після того, як ми розлучилися з ним у Бейтензорзі. Оповідання моє дуже схвилювало завжди спокійного доктора. Він довго ходив по кімнаті й мовчав. Раптом круто повернувся:
- Так ви певні того, що це зробив Пірейра?
- Я добре пізнав їхні голоси: його і Джеферсонів
- Яка підлота! Яка підла, нещадна жорстокість! Тепер мені зрозуміло, через що Пірейра так зацікавився ендокринологією і бував у мене на операціях, хоч він крамар і маклер. Джеферсон - старий ідіот, що тремтить при однім слові «смерть», але той, що оперував вас? Він же лікар! Як вій міг зважитися на таке злочинство?
- Сто тисяч доларів.
- Яка підлота, яка нечувана підлота!
- Мене дивує, чому Джеферсон не звернувсь до вас, - сказав я, - ви б могли пересадовити йому мавпячу залозу.
- Я двічі пересаджував йому залози: один раз гібонову, другий - орангутанга, і обидві рази невдало. Це майже єдиний випадок у моїй практиці, коли залози не приживлялися... У чому тут річ, я ще не зовсім з’ясував собі... Але діла вашого залишити не можна; з свого боку я зроблю все, щоб допомогти вам притягнути цих мерзотників до відповідальности.
- Нічого з цього не буде, містере Армстронг.
- Як не буде? Факт перед нами: операція зроблена.
- Цілком справедливо. Але які у нас докази, що операцію зробили вони, а не хтось інший? Це одне, а друге: вони можуть сказати, що я з доброї волі згодився на цю операцію.
- Цьому не поймуть віри!
- Гроші Джеферсона допоможуть повірити...
- Але це інша справа, - сказав, помовчавши, Армстронг, - далеко важніше питання, як допомогти вам.
Серце моє закалатало.
- Гадаю, що допомогти вам множна... Ви - молодий, здоровий, і пересаджування мавпячих залоз дасть, мабуть, добрі наслідки... Дозвольте мені вас оглянути.
Він довго возився зо мною, мацаючи зарости на місці операційних ран.
- У вас ще велика пухлина після травми, і головно через те, що ви довго йшли пішки після операції... Дивно, що рани загоїлися. Це перше натягання...
- Що таке?..
- Перше натягання... Цебто коли рана загоїться без ятріння... Мене вражає варварство й безпринциповість лікаря, що оперував вас: він же міг обійтися, принаймні, одною залозою.
- Мабуть, Джеферсонові потрібно було дві залози... Він же платив дзвінкою монетою...
За два тижні пухлина, про яку казав Армстронг, зникла, і я знову лежав на операційному столі. Але яка різниця в почутті перед цією операцією і тоді! Я тремтів від нетерпіння. Поруч мене на другому столі лежав величезний орангутанг, увесь виголений; чорна шкіра його виблискувала, наче він був вимащений лоєм. Голий він являв собою якусь диявольську карикатуру на людину. Вигляд його був бридкий саме через те, що він дуже скидався на людину. Коло нього поралися Ван-Бусер і асистент Армстронга, прізвища якого я не знав. Орангутанг сумними очима дививсь на людей. Він здригавсь, і щелепи його трусилися від жаху.
- Закрийте очі орангутангові, Ван-Бусере! - сказав Армстронг. - Я не можу оперувати під його поглядом... Сентиментальність, звичайно, але він дивиться на мене, як людина...
Треба сказати, що цей орангутанг був власністю Армстронга. Він пожертвував мавпою для мене, бо я не мав стільки грошей, щоб заплатити лікарні за неї.
Операцію робили під місцевою анестезією, і я, підвівшись трохи, міг бачити окремі моменти операції.
Бетсі щодня одвідувала мене в лікарні. Коли крім нас нікого не було в кімнаті, я брав її руку, і знову хвиля захвату і щастя, як електричний струм, пробігала по мені. Може, це був психічний вплив операції, а може, це робили своє діло мавпячі гормони - не знаю... Знаю тільки, що мені було добре. Я пригортав Бетсі до себе, цілував її чорне волосся, очі, шию й чоло, а вона скоса дивилася на двері і, цілуючи мене, казала:
- Здається, хтось іде сюди?
Але я на це не зважав.
*      *
*
Ми сиділи з Петренком на веранді його квартири в Донбасі. Веранда виходила в ліс. Дві стежки вели - одна просто од веранди, друга - праворуч, у байрак. Ліс, що ріс на дні байраку, верхів’ями своїми досягав горішнього краю, і здавалося, наче ввесь байрак укритий якимсь зеленим килимом. На тому боці байраку була шахта, а над шахтою великий копер. Копер цей зроблено із криці й заліза, і важить він десятки тисяч кілограмів, але відсіля він здававсь ажурний і стрункий. Із шахти до нас долетіли чотири м’які металічні удари. Колеса на копері закрутилися, але навіть відсіля можна було бачити, що крутяться вони у різні боки.
- А ось і Бетсі! - сказав Петренко.
Лісовою стежкою наближалися до нас дві жіночі постаті. Одна з цих, молода, струнка, несла пучок степових квітів. Призахідне сонце грало її волоссям, і воно спалахувало золотою авреолею коло її голови. Вона всміхалася і щось весело казала високій жінці, що йшла поруч неї з парасолькою в руках. Сонячне проміння пробивалося їй крізь волосся, але це було зовсім не те, що у Бетсі. Перед ними біг м’язистий тер’єр і заглядав дід кожний кущ і в кожну мишачу нірку.
- А що Ван-Бусер? - спитав я.
- Він примирився з тим, що Бетсі не любить його, поїхав до Европи й одружився з білотілою голландкою.
- А Пірейра?
Очі Петренкові хмуро блиснули.
- Я поквитався з ним, хоч не зовсім так, як мені хотілося... Але мені через це довелося втікати з Голландської Індонезії. Два роки тинявся я по островах і в Австралії дід чужим ім’ям, поки мені вдалося добратися до СРСР. Це - справжня одіссея. Колись я розповім вам про це, якщо ви цікавитесь цим.
- Скажіть, будь ласка, у вас є діти? - спитав я і зразу ж відчув, яке безтактовне було моє питання.
Мужнє гарне обличчя його стало якесь сумне, він замовк, дивлячись на Бетсі і містріс Кемпбел, що вже підходили до дому. Тер’єр вибіг на веранду, підійшов до мене і обнюхав мої штани й закаблуки.
- У мене нема дітей, - журно сказав трохи згодом Петренко.
