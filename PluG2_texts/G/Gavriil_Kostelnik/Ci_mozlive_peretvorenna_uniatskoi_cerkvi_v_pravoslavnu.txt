Гавриїл КОСТЕЛЬНИК
ЧИ МОЖЛИВЕ ПЕРЕТВОРЕННЯ УНІАТСЬКОЇ ЦЕРКВИ В 
ЗАХІДНІЙ УКРАЇНІ В АВТОКЕФАЛЬНУ ПРАВОСЛАВНУ 
ЦЕРКВУ?
[Реферат]
   І. Історичні приклади. 
   
   Унії православної церкви з римською завсіди лекше повставали, ніж ліквідовувалися. Причина цього в тому, що православні, прибиті недолею, керувались надією, що їх політичне, а подекуди і культурне становище покращає, коли признають над собою власть римської церкви, яка в тих часах (ІІ тисячоліття) процвітала і навіть верховодила над державами, де її віра була панівна.
   
   Унія у Флоренції з 1439 р., заключена представниками цілої православної церкви виключно в тій надії, що Папи оружною силою врятують Царгород перед турками, встоялась до 1443 р., хоч турки сильно натискали на підчинене собі духовенство православної церкви, щоб зірвати унію. Нікейський митрополит Висаріон і Київський митрополит Ізидор залишилися вірні унії до своєї смерті. Куди тяжче ішла ліквідація унії там, де її вірні були вже виховані як уніати з діда-прадіда. Уніати, що з розбором давньої Польщі (1793 р.) дісталися під Росію, до того часу були уніатами біля 200 років (від 1595 р.). Хоч у царській Росії поворот до православія був сполучений з великими користями для уніатів, все таки вони залишились уніатами 46 років (до синоду в Полоцьку 1839 р.), а на Холмщині аж до 1875 р. Це й зрозуміло, бо загал уніатів через виховання щиро засвоює собі віру римської церкви. А такі внутрішні святощі не легко „випаровують” з душі, хоч би за них люди й мусили терпіти. Правильно це можна осягнути тільки через виховання (римська церква в тому мистець).
   
   В Югославії є одна уніатська, українсько-хорватська єпархія (з осідком єпископа в Крижевцях), усіх уніатів там начисляється до 50.000. Хоч для них це була би політична користь, коли б повернули до православія, все таки й дотепер, за повних 20 років, не витворився між ними ніякий такий рух. Але вони є уніатами вже від ІІ половини XVII в., а самі ясно бачать, що релігійне життя в уніатській церкві краще розвинене, ніж у православній церкві.
   
   	Так само між уніатами-румунами в Румунії не витворився поворотний рух до православія.
   
   	Галичани є уніатами від 1692 р. (Перемиська єпархія) і від 1700 р. (Львівська єпархія), отже вже 240 років. На основі згаданих історичних прикладів згори ясно, що поворот галицьких уніатів до православної церкви міг би здійснитися тільки дуже повільно і то в дуже сприятливих обставинах для церкви.
   
   ІІ. Можливості в нинішніх умовинах для перетворення західноукраїнської уніатської церкви в автокефальну православну церкву.
   
   Така ідея, щоб перетворити західноукраїнську уніатську церкву в автокефальну, для західних українців цілком чужа. Її ні за Австрії, ні за нової Польщі ніхто ніколи не підносив. Коли й були якісь симпатії до православія, то завжди з тією політичною тенденцією, щоб через поворот до православія паралізувати ту польську (а в Карпатській Україні мадярську) акцію, яка змагала до перетворення тутешнього нашого народу в якийсь своєрідний руський народець, що не мав би свідомості та почуття єдності з цілим українським, зглядно руським народом.
   
   Відколи Західна Україна найшлася в державній єдності з СРСР, та жура галицьких українців автоматично відпала. Та враз із тим фактом уніатська церква найшлася в таких умовинах, що всякий диференційний рух став у ній неможливий, бо нема ні одного такого небажаного священика, а мабуть ні звичайного вірного, котрий не мав би тієї певності, що всякий такий рух мусив би вийти на розбиття і ліквідацію церкви взагалі. Всі дуже добре знають, який є стан православної церкви і взагалі всіх релігійних організацій, як це в нас кажеться, „за Збручем”. Усі знають, що радянська влада планово змагає до ліквідації церкви і віри взагалі. Зрештою політруки на мітингах раз у раз говорять, що за два-три роки не буде в нас ні одної церкви і ні одного священика. Дотеперішню толеранцію радянської влади супроти церкви і священиків у краях, зайнятих від 1939 р., всі вважають за „тимчасову”. Одні (тих дуже мало) надіються, що відношення радянської влади до церкви та релігії невдовзі зміниться на корисніше для Церкви. Інші побоюються, нас жде те саме, що „за Збручем” уже здійснене.
   
   В таких умовинах непевності і тривоги уніатська церква так почувається, як деревина в зимі: вся її жура тільки в тому, щоб зберегти свою життьову вегетаційну силу, а про якесь реалізування вищих ідеалів, про якісь диференціації ні мови не може бути (деревина в зимі не родить ні листя, ні квітів).
   
   Подрібніші характеристики того стану.	.
   
   1) Не тільки „восточники” та „западники” в уніатській церкві цілком замовкли і злагідніли супроти себе, але навіть усі релігії (римо-католики, секти, євреї) автоматично найшлися в такій духовній атмосфері, яку найкраще характеризує німецький вираз „Burg — Fгіede” (мир між різними партіями в облоганому місті).
   
   2) „Восточники” і „западники” тепер уважають свою справу за неактуальну. Польща впала, з Римом тепер не маємо ніяких зв’язків (бодай ніяких живих зв’язків, що тяжіли би на духовенстві). „Восточників” уже ніщо не пече, бо вже не натискає на них ні Рим, ні Варшава, отже від чого вони мали би, як у нас кажеться, „на ґвалт” визволятися. А вони всі мають власну свідомість, що їх ідеали могли би здійснитися тільки повільно і в дуже сприятливих для церкви відносинах. Зрештою мушу завважити, що це цілком помилкова думка, начеб „восточники” в душі укрито були православні. Боротьба в нас велася тільки за збереження традиції нашої церкви, а не проти католицької віри в ідеальному розумінні.
   
   3) Галицька територія має свою спеціальну історію, а та історія витворила людей за спеціальною ментальністю. Де щораз пояснюють, там звірина обережна, і тяжко її вполювати. Галичани мають дуже великий досвід у релігійній і національній боротьбі, бо від віків заправлялись в тій боротьбі. Пам’ятають православну акцію царської Росії в рр. 1914-1915, знають почини і фіаско православ’я в Карпатській Україні, почини і фіаско унійної акції в новій Польщі, знають про невдачу „живої церкви” і автокефалії Липківського в СРСР, тому бояться всяких таких починів не в свій час. За Польщі православіє поширювалось не тільки на Лемківщині, але подекуди і на територіях львівської і станіславської єпархій, а також і секти були рухливі. Тепер ті рухи цілком перевелись, бо всі розуміють, що тепер ведуться інші рахунки в житті церкви і релігії.
   
   4) До того всього галичани пережили упадок Австрії, царської Росіі, націоналістичної Західної України, Чехословаччини, Карпатської України, Польщі, частинний упадок Румунії, а це відбилося на їх ментальності: не можна в них викликати ентузіазму ні до якої нової справи, а без ентузіазму поворот уніатів до православія ні подумати не дається. До закінчення війни галичани певно залишаться при такій духовій диспозиції, як звинений їжак, що тому не рухається, щоб не наражувати себе на небезпеки. Ще живугь люди, які за царської Росії в рр. 1914-1915 перейшли були на православіє, та нині вони цілком певно не пристали [б] до автокефального руху в уніатській церкві, бо вже на чомусь такому попеклися, при дуже рожевих надіях і ніби наскрізь реальних обчисленнях.
   
   5) Якби в тих умовинах якийсь уніатський священик зважився явно виступити з кличем перетворити західно-українську уніатську церкву в автокефальну, то лишився би буквально сам один, і морально не міг би пережити сльоз, зневаг та прокльонів своїх найближчих приятелів та кровних. Його вважали би або за божевільного, або за мерзотника, що для свого особистого інтересу взявся руйнувати церкву.
   
   6) А якби державна влада, хоч би тільки тайно, спомагала акцію такого священика, то унія через те освятилась би, окружилась би мученичим авреолом; тисячі й тисячі уніятів, де не було би уніатського священика, стали би ходити до польських костелів і було би: „послідняя горшая первих” (зо св. письма), бо через те уніати латинізувались би, а римляни завсіди кули собі зброю з того, що унію насильно розвалювано, і саме це був завдаток для утворення нових уній. На цю справу слід дивитися „oub opcue actornitatis” (під кутом вічності).
   
   7) Вислід з того такий, що ідея про перетворення західноукраїнської уніатської церкви в автокефальну православну церкву надто передчасна і нереальна, бо не має реального тла під собою. Навіть у найкорисніших умовинах, де церква мала би повну свободу рухів (щоб могла видавати часописи, книжки, виховувати кандидатів на священиків, як це є напр[иклад] в З’єдин[ених] Державах в Америці), треба би звести довгу і нелегку ідейну боротьбу, щоб західно-українських уніатів перевести на православіє. А доки істнує загальний страх за майбутність церкви взагалі, доти кожний уніат буде придержуватися ось такого висновку: „Якщо церкви не буде, то нащо взагалі творити православну автокефалію — нащо в муках родити мертвороджену дитину?”
   
   Це я написав сумлінно, без усякого натягання чи накручування, вповні свідомий ваги нинішньої історичної хвилини і своєї відповідальності перед майбутністю.
   
   У Львові 10 лютого 1941 р.
   
   Др. Костельник Гавриїл Теодорович
   
   [Держ. архів Служби безпеки України: Ф. 3. — Оп. 145 (1951 р.). — Спр.7. — Т. 1. — Арк. 39-41. (Оригінал. Рукопис). Опубліковано: Ліквідація УГКЦ (1939-1946). Документи радянських органів державної безпеки / За заг. ред. В. Сергійчука. — Київ, 2006. — Т.1. — с.125-130]
