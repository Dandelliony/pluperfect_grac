«Маніфестація національного духу.
Уже чотири роки радіємо Всеукраїнській Чаші. Пригадаймо собі вирішальні ігри з надією на добре майбуття!
1925 рік:
…Перший фінал Всеукраїнської Чаші став маніфестацією всього українського духу, не лише спортового. Дві дружини — одна з галицького Львова, друга з буковинських Чернівців — стали на прю за красиву кришталеву нагороду, подарувавши нашій громадськості гру на добру пам’ять. Чернівчани були кращі за львів’ян на якусь дещицю, провівши два ґоли проти одного (всі з карних ударів!) і частіше поціляючи в брамку. В господарів особливо знаменито грав помічник Лесько, в гостей молодий Кобзяр…
1926 рік:
…І через рік за Всеукраїнську Чашу змагалися ті ж УСТ «Довбуш» та СТ «Україна». І знову доля змагу вирішена з одного ґола. І вдруге радіють чернівчани. На грищі «Сокола-Батька» попервах володарювали господарі, які, однак, не винесли з того чогось суттєвого. Зав’язок другої півгри теж був за львів’янами. Зате фізично сильніші буковинці досягли свого наприкінці, коли Буш добре дав здалеку…
1927 рік:
…Нещодавно оснований ужгородський клюб стрімко зарекомендував себе найсильнішим у Західній Україні. В першій же спробі він виграв Чашу. Ужгородський напасник Криж тричі показав високу техніку: двічі сам узяв брамку, раз поміг Куруцу. Серед довбушанців пам’ятним був один з братів Суховерських, також напасник, але його зусиль було замало. Підкарпатська публіка радо вітала своїх…
1928 рік:
…Найкрасивіший з чотирьох фіналів вийшов у користь ужгородської «Русі», яка повершила «Довбуш» трохи вищою технікою змагунів та влучністю ударів по брамці. «Королі стрільців» обох дружин — Криж та О. Суховерський — знову показали високий клас гри. Добрий вигляд мали й инші змагуни — Лесько, В. Рибак, Бокшай, Роман. Видці на грищі «Довбуша» частими оплесками стрічали вдалі дії спортовців, гарні комбінації. Одна з таких у другій півгрі, вміло завершена головою Романом, принесла Ужгороду Чашу… (автограф: В. Кубійович. — В. Б.)» [«Хліборобське слово» за 23.01.1929].
