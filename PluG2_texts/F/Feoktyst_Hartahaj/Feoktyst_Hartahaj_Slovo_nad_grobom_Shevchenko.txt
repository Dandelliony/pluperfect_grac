Чи мало з чим рівняли жисть чоловіка на сім грішнім світі! рівняли її з каюком, що плава по синьому морю, рівняли її з банькою на воді... свята правда! схопився вітер, зірвалась буря, пішла горами хвиля... і баньці, і каюкові – капут. Рівняли її з билиною у полі, з високим деревом, котрому черви коріння точуть, – і багацько де з чим рівняли... а я вже не став! – Серце щемить, душа болить, волосся на голові дибом стоять; сумно, страшно, як спитаєш себе – «що ти і чого живеш»?
Усі люде виринають на світ Божий, як і жодний, та не всім, як декому, доля придалась. Доля мов п’яний чоловік, що по ярмарку з пляшкою ходе; частує всякого, хто на вічі попавсь: иншого доверху наллє, другому тільки чарку піднесе, а третього і овсі обмине, – як лихоманка, не розбіра на кого наскіпаться: чоловік чи пан – їй все однаково. Вона не зазира нікому ні в голову, ні в душу, ні в серце. Инший до п’яти ліків не тяме, – душа як вівця над сіном, – з старців сорочку лупе, жуків безвинних ногами топче, – а вона до його льне і коржі з салом в зуби тиче. Один, для своєї користи, рад усю громаду у старці пустить: вона його шанує. А инший (бодай не казать!) сам про себе і думати не дума, не порива очей ні на срібло, ні на золото; його користь – правда свята, його щастя – діло добре: того й не добача, або ще і напуститься на його, неначе їй правда його у поперек лягла: муче його, в’яне, з ніг валяє, ганя його по світу, як ловець бирюка по полю, не зна, де йому смерть подіять; зажене його у такі края, куди ворон і кістки не заніс би. Зажене – бо силу має. Доля орудує чоловіком, як швець шилом: куди ввіткне, туди й лізь; як добрий козак конем: – куди п’аня, туди іди. Правди у неї на шага не збереться:
Тому вона запродує
Від краю до краю,
А другому оставляє
Те, де заховають!
Подякуєм Богові, що він не дав нам знати, що нас жде за горами! бо якби чоловік знав, де його кості положуть, – не захотів би довго жити!
Сумно і страшно вимовить: «Тарас Григорович умер!», а ще страшніше сказати: «На чужій чужині!» Україно, мати наша! де твоя утіха, де вітає і що тепер робе?.. Зомліли ніженьки, що по світу носили, зложились рученьки, що тобі служили, закрились карі очі, що на тебе, любуючи й сумуючи, гляділи, минулися думи і пісні! Перестав твій Тарас сльози лити, стомився, заснути схотів. Матінко наша, Україно, степи наші, могили, Дніпр широкий, небо наше синє! хто вам пісню заспіває і про вас загадається! хто вас так щиро любитиме і за вас душу положить! Тарас Григорович – у труні, снаряженний на той світ! Затих і замовк наш соловейко навіки! Україно, Україно! де твій син вірний? Мова українська! де твій батько, що тебе так шанував, що через його і тебе ще більше поважати стали. Надумався, наплакався, та й годі сказав: тісно йому було на сім світі, він його й покинув...
Довго тебе, тату, на Україну вижидали; як дощику маєвого ждали, – тепер перестануть! Як сонечко ясне, що з-за чорних хмар визирає, показувавсь ти на рідній землі, та не довго в їй вітав, усе тебе доля на чужину закликала – і очі на чужині закрила, в чужій землі, в чужій труні тіло поховала. Спи ж, тату, поки правда з кривдою силу мірять буде, поки правда запанує на світі!..
