
Пастирське послання 
Русинам, осілим у Канаді
(25 серпня 1901 р. (7 вересня ст.ст.), Львів)
Мир у Господі й наше Архиєрейське благословення!
Вже від двох літ дістаю від Вас листи, в котрих подаєте Ваше сумне сановище і просите про священиків. Я досі на ті Ваші листи нічого не відповів. Не з байдужості до Вас. Ой, ні! Хто ж міг би бути байдужим до Вашої долі, до Ваших сліз, до Ваших просьб? Якби мене не стримувала праця вдома та обов’язки, які на мене поклав Бог, я був би вже давно сам до Вас поїхав, щоб Вам принести потіху і, по змозі, поміч. Я лише тому не відписував, що не хотів на Ваші листи самими словами відповідати. Я хотів зробити те, про що Ви мене просили; я хотів Вам вислати священика. То не була легка річ. Треба було передусім знайти чоловіка, щоби прийняв на себе той трудний обов’язок і всі тяжкі праці, які з ним в’яжуться. Знайшовши чоловіка, треба було обдумати, скласти потрібні гроші, бо ніхто на цю мету мені грошей не дав і не дає, я сам мусив за все заплатити. Треба було зібрати ризи і церковні книги, потрібні до праці, вкінці вистарати для місіонера всі папери.
За Божою ласкою вся ця робота готова, і разом із тим листом посилаю Вам священика, котрий буде ревно для Вас працювати. Тим священиком є о. Василь Жолдак. Знаю його добре, бо два роки був моїм секретарем, разом зі мною працював, їздив зі мною по селах, коли я вірних своєї єпархії відвідував.
Він наважився поїхати до Вас до Канади, тому всім серцем тішуся тим і з благословенням висилаю його в ту далеку дорогу та одночасно голошу Вам про те в цім моїм посланню. Прийміть же його щирим серцем так, як зі щирим серцем він до Вас їде. Слухайте його наук, живіть так, як він Вам скаже, і з поміччю Божою знайдете в нім правдивого вітця, він же буде мати потіху, що його праця буде для Вас корисна.
Відразу до всіх Вас заїхати і всіх Вас відвідати не може. Наближається зима, тому й подорожі важчають. А крім того, є в кількох різних місцях по кілька і по кільканадцять наших родин, так що багато ще мине часу, поки всіх об’їде. Тому в тім моїм листі хочу Вам хоч коротко сказати, як і що маєте робити, коли ще не маєте священика. Така наука буде Вам потрібна на довгі літа. Як і досі, не можу Вам більше священиків послати, а одного на таке велике число вірних, розсіяних у такому великому краю, як Канада, не вистачає. Добре, як раз у рік зможе кожну оселю відвідати. Тому більшу частину року мусять вірні обходитися без священика.
І
Перша річ, Браття мої милі, на котру мусите передусім зважати, є та, щоб між Вами не втратилася свята наша віра.
Без віри нема спасіння, нема вічного щастя! Свята віра – це найдорожчий наш скарб. Більше варта, ніж усі добра цього світу. Весь світ промине, кожного з нас чекає смерть. По смерті чекає нас Божий суд. Добра, котрі свята віра приносить, лишаться нам навіки. Принесуть нам безконечну радість у небі; остережуть нас від вічного нещастя, від вічної погибелі в пеклі.
Тримайтесь, отже, сильно святої віри! Не дайте її собі вирвати; не допустіть, щоб між Вами втратилася.
А щоби поміж Вами не втратилася, старайтеся самі всіми силами святу віру добре знати. Хто письменний, нехай читає іншим побожні книжки; нехай учить інших катехизму. Ви слова Божого не чуєте, бо не маєте священиків. Заступайте слово Боже, голошене по церквах, словом Божим, писаним у побожних книжках. Певно, нема хати поміж Вами, де не було б хреста святого, збитого хоч із двох патичків, бо святий хрест, на котрому за нас умер Христос Син Божий, – це знак нашого спасіння. Так само нехай не буде між Вами християнської родини, котра в хаті, хоч якій убогій, не мала би Божого слова, записаного в побожній книжці.
Із тим листом посилаю Вам такі побожні книжки. Читайте ж їх, вони принесуть Вам ласку і благословення неба. А як хто з Вас схоче більше тих книжечок, нехай напише до мене, я йому пошлю (адреса до мене така: Metropolit Szeptycki – Austris, Lemberg).
Як можете дістати Боже слово від священика, то це ще ліпше, як із доброї книжки. Священик Вам не лише Боже слово голосить, але й Святі Тайни роздає і Службу Божу править. Без священика дуже трудне спасіння вірних. Бо без покути нема відпущення гріхів, а покута дуже тяжка поза святою Сповіддю, одначе сповіді нема, коли нема священика.
Але не кожний священик має право сповідати. Щоб священик міг сповідати, мусить мати від святої Церкви владу до сповіді.
Як же міг би хто-небудь без тої влади гріхи відпускати?
Тому, коли до Вас приходить священик, то перш ніж його приймете, питайте про ту владу, чи її має від Церкви?
Будете могти це пізнати з того, якої Церкви священик тримається. Як не тримається правдивої Церкви, то від неї і влади не має. А як не має від неї влади, то вже ніякої правдивої влади не може мати.
Тоді і сповідь у нього не буде важна, і слово Боже перекручене і несправедливе. Такий священик – то не пастир а вовк в овечій шкірі. “Стережіться лжепророків”, – сказав Христос, і я тим самим словом до Вас відгукуюся.
Правдива Церква Ісуса Христа, котра одна має владу відпускати гріхи, – то наша свята католицька Церква. А то Вам знак, за котрим можете її пізнати, що має головою Папу Римського. Римський Папа – це намісник Ісуса Христа, Єпископ усіх єпископів і всіх вірних; Пастир усього християнського світу, видимий голова Церкви. Хто його тримається, той тримається Ісуса Христа; хто його слухає, слухає Ісуса Христа. Хто ж від нього відірвався, відірвався від Церкви, від Ісуса Христа, від Бога.
Хочете знати, який єпископ, який священик є правдивим душпастирем і хто має владу відпускати гріхи, питайте про того єпископа і про того священика, котрий Папу Римського визнає. Хто ж Папи Римського не визнає, то хоч був би і єпископом і мав такий обряд і таке Богослуження, як у нас, і навіть говорить мовою, подібною до нашої, того не приймайте і не слухайте, бо не на добру дорогу Вас веде, не до спасіння, а на вічну погубу.
Тому моя перша порада і перше моє велике прохання до Вас: тримайтеся святої віри, цінуйте її над життя.
Як хто хоче спастися, передусім треба, щоб тримався католицької віри. Якщо б хто не дотримав її цілої і непорушеної, без найменшого сумніву, згине навіки.
Католицька віра така:
Шанувати одного Бога в Тройці і святу Тройцю в єдності. Визнавати три особи, а одне Божество: Отця, Сина і Святого Духа – три особи, але не три Боги, лиш один Бог. Всі три особи між собою рівні, одне мають Божество, рівну славу, співвічний маєстат. Отець, так само як Син і Святий Дух, – безконечний, передвічний, предобрий, пресвятий і премилосердний, але заразом і справедливий суддя людської совісті. Отець, сотворитель неба і землі, ні від кого не походить, але перед усіма віками зродив рівного собі в Божестві Сина єдинородного. Разом зі Сином перед усіма віками став початком рівного собі передвічного Святого Духа, Син з Отця зроджений, а Святий Дух з Отця і Сина походить.
Той Отець небесний зіслав із неба на землю єдинородного свого Сина для спасіння людей, які через гріх перших родичів мали згинути навіки. Син Божий, правдивий Бог, став у часі чоловіком, за справою Святого Духа народився з Преч[истої] Діви Марії. В одній Божій особі, в особі Сина Божого, з’єдналися дві природи – Божа і людська. Не змішалися, але навіки незмінні в Ісусі Христі, котрий тим способом є і правдивим Богом, і правдивим чоловіком. Як Бог народився перед віками з Отця небесного без матері, як чоловік народився в часі з Преч[истої] Діви Марії без Отця. Те рождество дивне і чудесне, бо чудом Святого Духа народила Дівиця без мужа Божу особу, даючи їй людську природу.
Цю Преч[исту] Дівицю Марію християнський світ називає Богородицею, бо той, що з Неї народився, Ісус Христос, не є простим чоловіком, але чоловіком і Богом разом в одній Божій особі.
Той Ісус Христос – наш Пан, Син Божий як Бог, а Син Преч[истої] Діви як чоловік, тридцять три роки жив між людьми, проповідував Божу науку, виліковував хворих, воскрешав умерлих, повертав сліпим зір. Вкінці, замучений на хресті, вмер тілом як чоловік. Добровільно прийняв на себе цю смерть за спасіння людського роду. Життя своє в жертву за нас приніс, щоб відкупити нас від смерті. На третій день воскрес. Із тілом і душею вознісся на небо. Із неба зіслав Святого Духа на своїх Апостолів і учнів. Перед вознесінням Ісус Христос заснував свою Церкву: єдину, святу, католицьку та апостольську. В тій Церкві установив апостолів, а з-поміж них зробив найстаршим Петра. Петрові та апостолам віддав ключі небесного Царства, казав їм проповідувати Євангеліє, казав їм пильнувати Святих Тайн, котрі установив. По Петрі його наступники стали намісниками Христовими. Святу Церкву провадить Святий Дух і не допускає, щоб коли-небудь могла в Христовій науці помилитися. Як непомильною є Церква, так непомильний Папа, голова Церкви. Він є вчителем християнського світу, його наука є наукою Ісуса Христа. Коли Папа цю Божу науку тлумачить або роз’яснює, Святий Дух є так у тім ділі при ньому, що його наука є певна і непомильна.
Є сім Святих Тайн, про котрі вчить нас свята віра. Хрещення, в котрім водою і прикликанням Святої Тройці наші душі освячуються від первородного гріха. Миропомазання, в котрім святим миром і святими словами, які означають незатерту печатку Святого Духа на наших душах, ми стаємо посвячені на Христових воїнів. Покаяння, в котрім тим, що сповідаються зі жалем перед священиком, підтвердженим церковною владою, відпускаються гріхи. Свята Євхаристія, в котрій у вигляді хліба і вина приймаються Тіло і Кров Ісуса Христа. Єлеопомазання, в котрім через помазання і молитву священика відпускаються хворим їх гріхи, кари за гріхи, а часом повертається здоров’я тіла. Тайна Священства, в котрій положенням рук єпископа та його молитвою людина може дістати владу приносити Богові жертву Служби Божої. Тайна Подружжя, в котрій муж і жінка присягають одне одному перед Богом у подружній вірності та дістають Божу ласку на християнське подружнє життя.
Приймаємо і віримо, що всі рішення святих Вселенських Соборів про віру є певним і непомильним тлумаченням Божого Об’явлення; також у двох останніх Соборах, Тридентськім і Ватиканськім, є святі, Богом об’явлені і непомильні, не менш ніж давніші Вселенські Собори. Передусім же, приймаємо і віримо в науку Ватиканського Собору про першість влади Римських Пап і про їх непомильне вчительство.
Шануємо і величаємо Пренепорочну Діву Марію Богородицю і Матір Христа Спаса і Бога нашого.
Віруємо і визнаємо, що від першої хвилини зачаття Вона була чудесним привілеєм Божої ласки стережена від усякої плями первородного гріха, в котрім ми всі народилися.
Віруємо і визнаємо, що Христова Церква є одна, свята, католицька й апостольська, має від Христа владу правити нами, нас пасти, нам наказувати. Має владу встановлювати закони і відпускати гріхи.
Віруємо і визнаємо, що Боже Об’явлення міститься у книгах Святого Письма Нового і Старого Заповіту і в церковній науці, яка з роду в рід перейшла від апостолів аж до нас і ціла, непорушена зберігається у святій католицькій Церкві.
Віруємо, що по смерті чекає нас суд, а по суді після заслуг: добрих – небо, а злих – пекло. У небі блаженні цілу вічність будуть радіти, оглядаючи безконечну славу Божого лиця; у пеклі нещасливі, що в смертельному грісі вмерли, будуть навіки відкинені від Бога мучитись у вогні. А ті, що в ласці Божій, але без достатньої покути зійшли з цього світу, так довго будуть покутувати в чистилищі, доки всіх боргів не сплатять Божій справедливості.
Віримо, що молитвами і нашими жертвами можемо їм допомогти.
Віримо, що свята католицька Церква має владу надавати відпусти, тобто відпускати і дочасну кару, котра належить грішникові, через те що Церква з безмірного скарбу заслуг Ісуса Христа і святих платить Божій справедливості за грішників, які каються.
Очікуємо воскресіння тіл, сподіваємося безконечного життя в небесних розкошах.
Така католицька віра. По сто разів повторюйте собі всі ті правди, тут коротко зібрані, і добре прагніть їх пізнати. Пам’ятайте, що хто б лиш одну з тих правд заперечував або не приймав, той не міг би бути спасеним. Був би проклятим єретиком і відлученим від Христа, через котрого наші душі дістають ласку в Бога, без якої нема спасіння.
II
А друга моя порада така. Дотримуйтеся Божого закону – стережіться гріха. Гріх – це смерть для душі, бо відбирає їй Божу ласку, котра є життям і спасінням та найвищим, єдиним добром душі.
По грісі настає кара загніваного справедливого Бога. А гнів Божий, неласка Божа – страшні! Страшна то річ, Браття милі, – потрапити до рук загніваного справедливого Бога. Страшна річ – бути вкиненим у пекельний вогонь; страшна річ – бути позбавленим щастя блаженних у небі.
Перед такою страшною карою стигне кров у тілі, а серце стискається зі страху. На таку страшну кару наражається грішник через один смертельний гріх. Гріхом смертельним може бути і діло, і думка, і слово, що перед людьми ніякою не є провиною!
За одну грішну думку стали покарані небесні ангели навіки проклятими дияволами; за один гріх перших родичів увесь людський рід покараний. Одного гріха вистачить, щоб двері неба замкнути перед чоловіком і перед його ногами отворити пекельні ворота.
Хто з Вас згрішив, нехай плаче, нехай покутує, нехай любов’ю безконечно доброго свого Отця на небі стирає з душі пляму гріха, нехай гріхом бридиться і від нього відвертається, нехай його виправить і нехай просить всемилосердного Отця, щоб його гріх йому відпустив та прийняв його назад до своєї ласки так, як прийняв блудного сина його добрий батько.
Піднесіться з гріха, виправте своє життя і прагніть у кожній хвилині життя любити над усе Бога, котрий Вас так полюбив, що Сина свого з неба до Вас для вашого спасіння прислав; котрий Вас так любить, що бажає і хоче вашого спасіння, хоче Вас, як Отець своїх дітей, пригорнути до себе, у своїм вічнім царстві мати в себе, як дітей приймати.
Любіть найдорожчого, найсолодшого і найліпшого нашого Пана і Спасителя Ісуса Христа. Він із любові до Вас на хресті свою кров пролив: з любові до Вас клопочеться за Вас в Отця свого небесного і готовий би ще раз за кожного з Вас зокрема вмерти, щоб лише Ви навіки не загинули.
І в часі Служби Божої свою Кров проливає Він тайним способом, відновлює жертву своєї смерті, щоб своєю Кров’ю й Тілом своїм Вас нагодувати.
Шануйте і любіть Пресвяту Вашу Матір Пречисту Діву!
Щасливий той із Вас, хто про Неї не забуває у щоденних молитвах, блаженний, хто її прикликає, хто її любить!
Ще не чувано від віків, щоб Вона залишила християнина, який віддався під її покров чи просив її допомоги.
Вона всіма своїми дітьми опікується, про всіх дбає, але про Вас, Браття Русини, що живете в далекім чужім краю без священиків, без Божого слова, більше дбає, вірте мені, більше Вами журиться, як про інших, бо Ви опущені, бідні, бо Ви в небезпеці втратити вічне спасіння.
Як будете так триматися правдивої Церкви і правдивої віри, Всевишній Бог про Вас не забуде, дасть Вам Свою святу ласку і буде Вас у житті благословити. З тією Божою поміччю зможете триматися християнської дороги життя, що визначена, ніби десятьма великими святими стовпами, Божими заповідями. Не буде поміж Вами сварок і незгоди, не буде пияцтва ні нечистоти. Чесною, сумлінною працею здобудете ліпше дочасне буття і честь у людей. Поборете всі труднощі і заслужите собі нагороду в того найвищого й найліпшого Пана, в котрого ми всі на службі і котрий за кожне добре діло платить вічною нагородою. Той Отець наш небесний прислав для нашого спасіння Свого Сина Ісуса Христа, котрий, хоч був Божим Сином і правдивим Богом, зволив народитися з Діви Марії вбогим чоловіком, щоб за нас умерти на хресті і ласкою Своєю відкупити нас від вічної смерті. Завдяки Йому маємо життя і спасіння.
Йому слава з Отцем і Святим Духом навіки. Амінь.
Писано в День святих апостолів Вартоломея і Тита дня 25 серпня (7 вересня) р[оку] Б[ожого] 1901.
Пастирське послання до вірних
Правди Віри
(1901 р., кінець року, Львів)
Вступ
Сего року я написав книжечку для русинів, осілих в Канаді. У сій книжечці подав я всі правди нашої святої віри, щоби тим нашим бідним вихідцям дати нагоду пригадувати собі Божу науку, котрої не чують голошеної в церкві. Вони там, бідні, у многих місцях не мають церкви, а де мають церкву, там не мають священиків.
Тепер видаю сю книжечку другим разом для вас, дорогі браття. Може, й вам придасться. Знайдете в ній викладені всі правди Божого об’явлення, знайдете цілу науку Ісуса Христа, не так коротко зібрані, як у тій книжечці “О вірі”, що я вам написав тому кілька місяців. У сій книжечці я пояснив вам сі правди так, що кожний з вас легко їх зрозуміє.
Беріть сю книжечку та й читайте, а Бог Всевишній хай вас благословить так, як і я вас благословляю.
Треба знати віру, бо без віри нема спасення
Хто лиш хоче спастися, мусить передовсім триматися святої католицької віри; без неї неможливо сподобатися Богові. Бог дає нам направду святу свою силу з неба, котра помагає нам пізнавати те, що Він об’явив і що Церква подає для вірування, але як чоловік сам не працює, не намагається пізнавати Божі правди, то і та поміч Божа у нього мовби нежива.
Віра – то так, як той ланц святий, що чоловіка в’яже і лучить з Богом. Той ланц мусить триматися і розуму, і серця чоловіка. Розуму тримається тоді, коли чоловік знає все, що Бог об’явив, а Церква свята подає для вірення. Як хто тих правд не знає, то як же ті правди тримаються в розумі? А коли ж вони суть у розумі? Та коли ж, як не тоді, коли їх чоловік добре розуміє. Як їх чоловік не розуміє, то як же мали би бути в його розумі?
Тому пам’ятайте, дорогі браття, намагайтеся добре знати святу віру. То – річ найважливіша. Хто учився катехизму, то вже знає; та хіба мусить собі від часу до часу пригадувати се, що вже знає; а то річ дуже легка. Важча річ тому, котрий віри ніколи не знав: такий мусить спершу навчитися.
Ось і для того є ся книжечка, щоби ті, що вже знають віру, могли легко собі її пригадувати; а ті, що віри добре не знають, щоби її добре навчилися. Тож читайте собі сю книжечку і будете з неї мати хосен для душ ваших.
Хто знає письмо, хай сю книжечку візьме й іншим уголос хай читає. Буде мати за те велику нарогоду в небі. Бог буде його благословити вже на сім світі. Хто так для Бога працює і так ближніх любить, той справді є учнем Христовим.
Ті ж, що письма не знають, хай слухають такого читання; легко будуть могти зрозуміти все, що буде читатися, а як чогось не будуть розуміти, то нехай запитають такого, що більше розуміє.
Особа Божого Сина
Найважливіша наука на світі, без котрої чоловік мусить згинути навіки, – то наука Божого Сина Ісуса Христа. Ви самі знаєте, що наука, котру Вам голошу, не моя, не видумана людьми; знаєте, що то є наука Ісуса Христа.
Тому передовсім мушу Вам сказати про Божу особу Ісуса Христа.
Ісус Христос єсть Богом і чоловіком в одній особі. Яко Бог є предвічний, безсмертний, безконечний; яко чоловік народився в часі з Пречистої Діви Марії. Божа особа прийняла на себе слабе смертне тіло людське; поміж нами жила; яко чоловік умерла за наше спасення.
Син Божий зійшов з неба на землю до нас, щоби нас спасти. З неба приніс нам свою святу науку. Народився поміж нами яко маленька слабенька дитина. Люди навіть найліпші зразу не знали, що те мале дитя – то Божий Син і правдивий Бог; але так було. Той чоловік, що у Вифлеємі в стаєнці народився, – то не був звичайний чоловік. Він був правдивим чоловіком і правдивим Богом; ті рученята – то були руки Бога; те лице, ті очка – то лице, очі Бога. Як воно, те мале дитя, говорило – то ніхто інший говорив, а сам Бог.
Дві природи, одна особа
Чудесним способом, вигаданим Божою премудрістю, людська природа нерозривно зв’язалася з Божою природою в одній особі Божій. Свята особа Божого Сина мала дві природи: Божу і людську, в собі самій злучила ті дві природи; так що хоча ті дві природи не змішалися, то, однак, нерозривно зв’язалися між собою. Божий Син мав споконвіку Божу природу, а від хвилі, в котрій Діва Марія зачала Сина, мав Син Божий і людську природу, тобто душу і тіло такі самі, як ми, люди, маємо.
Чоловік Ісус Христос міг про себе казати, що єсть Богом, а Божа особа могла сказати, що є чоловіком. І ми можемо сказати, що Бог був і є чоловіком, що народився, вмер; так справді є, і можемо сказати, що чоловік Ісус Христос був і єсть безконечним Богом, бо так справді є.
Тим способом Бог став нам рівним, став нашим братом. Перші люди, Адам і Єва, стали Його прародичами, як суть і нашими прародичами.
В Ісусі Христі була одна лиш особа Божа і дві природи, Божа і людська.
Тому в символі віри кажемо, що віримо в Сина Божого, котрий для нас зійшов з неба, воплотився від Духа святого, вочоловічився; і народився з Діви Марії. Вірую в єдиного Господа Ісуса Христа Сина Божого, єдинородного, від Отця родженого перед усіма віками. Світло від світла, Бога істинного від Бога істинного, родженого, не сотвореного, єдиносущного перед усіма віками. Він задля нас, людей, і нашого ради спасіння зійшов із небес і воплотився від Духа Святого і Марії Діви і став чоловіком.
Особа Божої Матері
Пречиста Дівиця Марія, з котрої, за чудесною справою Святого Духа, Божий Син народився яко чоловік, є тому Богородицею, Матір’ю Бога. Її Син був і єсть Божим Сином. Вона породила Бога, то і справедливо Їй належиться те чудесне ім’я Богородиці, котрим світ християнський Її величає.
З віри і з науки Ісуса Христа знаємо про ту Пречисту і Пресвяту Богородицю такі чуда Божі, що і ангельські язики не потраплять, щоби їх достойно величати.
Передовсім, Пречиста Діва Марія була зачата без гріха первородного. Вона була в самім зачатті ласкою Божою устережена від первородного гріха, того гріха, що на весь людський рід перейшов від перших родичів і всіх людей заразив, крім тої одної Дівиці, котра мала стати Божою Матір’ю. Тому називаємо святу Богородицю Пресвятою, Пречистою і Пренепорочною. Ніякий чоловік не міг мати більшої святості, чистоти, непорочності.
Ніколи не грішила. Ласка Божа, що була для Пречистої Діви вже в першій хвилі зачаття такою великою і щедрою, росла в Її душі кожної днини і через все життя берегла Її від всякого гріха, від всякого блуду, від всякої, хоч і найменшої плямки.
Перша ласка непорочного зачаття була цілком даремним незаслуженим даром; друга ласка охорони від всякого гріховного вчинку, хоч була даром Божої ласки, була, однак, і Її заслугою.
Була Дівицею і Матір’ю. А третя ласка, котру Бог дав Пречистій Діві, – що була Матір’ю і Дівицею. На те треба було великого чуда. Те чудо сталося за справою Святого Духа; Марія породила Сина і була Дівицею перед рождеством Сина і в самім рождестві, і по рождестві лишилася все Пречистою Дівицею.
Єсть Богородицею. А четверта ласка була, що сам Син Божий був Сином тої Пресвятої Дівиці. Вона є тому Божою Матір’ю, чеснішою від Херувимів і без порівняння славнішою від всіх Серафимів.
У славі і святості перевищила всіх небесних Ангелів, всіх святих Патріархів і Пророків Старого Завіту і всіх Угодників Божих Нового Завіту. Вони всі були лиш Божими слугами, а Вона була Матір’ю Бога. Тому називаємо Її Царицею неба і землі, Царицею Патріархів і пророків, Апостолів, Мучеників, святих Дів, Царицею всіх святих.
Взята з тілом до неба. А п’яте чудо Божої ласки, котре добачаємо в чудеснім житті Пречистої Діви, було Її пресвяте Успення. Її смерть називаємо не смертю, а успенням, бо довго перед смертю Вона душею і серцем жила більше в небі зі своїм Сином, ніж на землі. І віримо, що по Її успенню Ісус Христос взяв Її тіло до неба. Вона воскресла, так як Її Син, пішла до неба з душею і з тілом. Пророк Давид провістив те Її чудесне воскресіння словами: “Воскресни, Господи, Ти і кивот святині твоєї”. Пречисту Діву називає кивотом Божої святині, бо 9 місяців носила Сина Божого в своїм святім лоні.
Життя Божого Сина
Де народився. Христос народився у Вифлеємі, жидівськім містечку коло Єрусалима, в убогій стаєнці, і жив поміж людьми 33 роки. Яко чоловік не мав отця, бо Його матір була Пречиста Дівиця Марія, мав лиш опікуна св[ятого] Йосифа, котрого люди вважали за Його отця, бо не знали дивної Тайни Його народження.
Поклін пастирів і царів. Св[ятий] Йосиф був убогим ремісником, хоча й походив з царського роду Давида, так само як Його обручниця Марія. По народженні Божого Сина поклонялися Йому убогі пастирі і чудесна звізда припровадила до Вифлеєма трьох східних царів, котрі Ісусу принесли свої дари: золото, ливан і смирну. Але вже від першої хвилі по народженні Ісуса Христа недобрі люди переслідували Його. Жидівській цар Ірод, як довідався від східних царів, що за звіздою прийшли поклонитися Христу, що у Вифлеємі народився “Цар Жидівський”, як пророки називали Месію Христа, настрашився, що Ісус Христос прийшов йому відібрати царство, і казав вирізати всіх дітей з усієї околиці вифлеємської, щоби разом з ними і Ісуса Христа убити. Св[ятий] Йосиф довідався про те в сні від ангела. Ангел казав йому утікати з Дитиною і Її Матір’ю до Єгипту. У Єгипті лишився Йосиф зі святою родиною аж до смерті Ірода. По смерті Ірода, вернув до жидівської землі і замешкав у Назареті.
Утеча до Єгипту. У Назареті мешкала та найсвятіша убога родина. Св[ятий] Йосиф яко тесля заробляв на життя. Ісус Христос, як підріс, помагав опікунові в його тяжкій праці.
30 літ жив Ісус Христос у Назареті, був матері й опікунові слухняний і зростав у ласці в Бога і в людей.
Хрещення Ісуса. По тридцяти літах такого життя виступив Ісус Христос зі своєю наукою. Але поки почав проповідувати, пішов до Йоана Предтечі над Йорданом і там дав йому окрестити себе хрещенням покаяння. Те хрещення Йоана не було тим хрещенням, котрим ми охрещені, не було Тайною, було лиш образом нашого хрещення, яке встановив Ісус Христос. У часі хрещення христового з’явилася людям Св[ята] Тройця. Над Ісусом, що стояв у воді, з’явився Дух Святий у вигляді голуба; і голос із неба сказав: “Се єсть син мій возлюблений, того слухайте!” То був голос небесного Отця.
На пам’ять про те явлення Бога святкуємо щороку празник Богоявлення. На пам’ят про хрещення Христове святимо воду, і тому той празник називаємо Йорданом, так як називається ріка, в котрій Йоан хрестив Ісуса.
Піст. По хрещенні Ісус пішов у пустиню і 40 днів нічого не їв і не пив; звідси у нас установа чотиридесятниці, великого сорокаденного посту.
По тім страшнім пості почав Ісус Христос проголошувати людям своє Євангеліє. Став говорити: “Покайтеся, бо Боже царство приблизилося”.
Наука Ісуса Христа. Наука Ісуса Христа починається від покаяння, бо, як довго християнин живе у гріхах, не має ласки Божої і не є добрим християнином, бо не живе по-християнськи.
Ісус Христос проповідував свою науку три роки. Ходив від села до села і всюди людей учив, а щоби легше науку Його приймали, Божою силою робив дивні чуда. Розмножував хліб; п’ятьма хлібами нагодував 5000 людей, крім жінок і дітей; воскрешав мерців, вертав зір сліпим, слух – глухим, очищував прокажених, виліковував калік. Дійсно на кожнім кроці справджувалося на Нім слово, записане у пророка:
“Скажіть тим, у кого серце полохливе: “Будьте мужні, не бійтесь! Ось Бог ваш! Помста надходить! Відплата Божа: Він прийде і спасе нас. Тоді прозрять у сліпих очі, й у глухих вуха відтуляться. Тоді кульгавий, мов олень, підскочить; язик німого піснею озветься, бо в пустині ринуть води і в степу потоки” (Іс. 35, 4-6).
(Коли Бог наш прийде нас спасти, отворяться очі сліпим, і уші глухих учують. Тоді й кульгавий скочить, як олень, і розв’яжеся язик німих).
Наукою своєю Ісус Христос об’являв нам, людям, відслоняв перед нами Божу правду. Те, що було закрите перед розумом людським, Ісус Христос зробив для нас приступним. Відхилив заслону, котра закривала Божі правди. Навчив нас того, чого ми від себе знати не могли і до чого наш розум не міг дійти сам власною силою.
Наука Божого Сина про себе самого
Ісус єсть Богом. Про себе самого навчив Ісус Христос, що є Сином Божим, одним з Отцем. “Я і Отець – одно” (Йо. 10, 30). “Усе, що Отець має, – моє” (Йо. 16, 15), “Усе передане мені моїм Отцем.”(Мт. 11, 27).
Учить про себе, що є старшим від Авраама. “Перше, ніж був Авраам, Я є” (Йо. 8, 58). Поки був Авраам, я був. Авраам, Ваш Отець, бажав видіти мій день, і побачив, і утішився. Мій Отець, котрого ви своїм Богом називаєте, той мене прославля (Йо. 8, 54, 56).
Про себе самого казав, що від Бога прийшов і що, умираючи, до Бога відходить. “Я вийшов від Отця і прийшов на світ – і знову полишаю світ і до Отця повертаюсь” (Йо. 16, 28).
З тої науки Ісуса Христа пізнаємо, що Він є правдивим єдинородним Сином небесного Отця, що має ту саму природу, що Отець, єсть єдиносущним Отцю, тобто однієї сутності з Ним. Між Ним і Отцем лише та одна є різниця, що Він є Сином, тобто зродженим від свого отця – від Отця походить. Тому в символі віри визнаємо, що Син Божий, Господь наш Ісус Христос, єсть “від Отця роджений перед всіма віками” Називаємо Його “світлом від світу”, тоюто світлом, що походить від світла. Є правдивим Богом, що походить від правдивого Бога. Кажемо далі, що є роджений, а не сотворений. Не є сотворінням, але є Сином. Називаємо Його “єдиносущна Отцу”. Кажемо, “що через нього все сталося”, через котрого все сталося, тоюто що Він так само, як Отець, є сотворителем неба і землі, всіх речей видимих і невидимих. Він разом із Отцем сотворив світ, людей і ангелів, разом із Отцем всім керує і про все дбає.
Наука Божого Сина про свого Отця
Про свого небесного Отця учив Ісус Христос, що єсть Богом, Сотворителем світа, безконечним, всемогутнім, справедливим, котрий свого Сина на сей світ прислав для нашого спасення. Так полюбив нас, що і Сина свого єдинородного зіслав, щоби ми завдяки Йому жили.
Наука Божого Сина про Святого Духа.
Христос зіслав Святого Духа. Ісус Христос перед своєю смертю обіцяв апостолам, що пришле їм з неба Духа Святого, Утішителя, Духа правди. Про того Святого Духа навчив, що є правдивим Богом, що від Отця походить, що походить від Нього, Сина. Ісус Христос сказав, що Він Його пошле. “Як прийде Утішитель, якого зішлю вам від Отця, Дух істини, який від Отця походить, то він і свідчитиме за мене” (Йо. 15, 26). Сказав, що Дух Святий Його прославить, бо від Нього прийме. “І прославить Він мене, бо з мого візьме і звістить вам. Усе, що Отець має, – моє. Тим-то й сказав вам, що Він з Мого візьме і звістить вам” (Йо. 16, 14-15).
У тих словах Ісус Христос виразно учить, що Дух Святий, третя особа Божа, походить від Отця і від Сина, бо те, що каже Дух Святий, приймає від мене, це значить, що приймає Божу натуру, природу або що походить від неї. Одна особа Божа від другої походить якраз через те, що одна від другої дістає Божу природу, Божий Син приймає Божу природу через вічне народження, а Дух Святий приймає Божу природу від Отця і Сина через вічне походження.
Тому, коли Христос про походження Духа Святого говорить, каже, що все, що має Отець, є також Його: “ Усе, що Отець має, – моє” (Йо. 16, 15). Коли Отець те має, що Дух Святий від Нього походить, те саме має і Син.
Як Отець і Син суть одним – “Я і Отець – одно!” (Йо. 10, 30), – то і в тім суть одним, що Дух Святий одним диханням, їм обом спільним, від них обох походить. Якби Дух Святий не походив і від Сина, то би Син різнився від Отця чимсь. Не був би одним із Отцем. Був би меншим від Отця. А знаємо, що є в усім Отцю рівним. Різниця лишень у тім однім, що від Отця походить.
Якби Дух Святий походив від самого Отця, виключаючи Сина, то би Дух Святий від Сина цілком не різнився. Були би лиш дві різні особи. Дух Святий і Син Божий були би тою самою особою.
Особи Божі різняться між собою самим тільки походженням. Лиш через те є кілька осіб у Бозі, що одна особа передає другій Божу природу цілу, і тоді кажемо, що одна від другої походить. Якби чим іншим різнилися особи Божі, то би вже те “щось”, чим різняться, належало би до Божої природи. А Божа природа не може ділитися і не може бути різна у різних особах.
Кожна особа є правдивим Богом і тому мусить мати всю правдиву Божу природу. Та Божа природа є в кожній особі ціла, неподільна, безконечна, хоч у кожній особі є різним способом. В Отцю є та природа Божа таким способом, що він її має сам від себе. Отець ні від кого не походить.
У Сина Божого єсть Божа природа таким способом, що її має від Отця через народження, а в Дусі Святім є тим способом, що її має від Отця і від Сина через походження, котрим лиш одним різниться від Отця і Сина.
Закид схизматиків. Схизматики, що себе самі православними називають, хоч ними не суть, як то пізніше вам скажу, так накручують Письмо Святе: те, що Божий Син сказав: “Дух Святий від мого прийме”, – так тлумачать, що Син Божий яко чоловік дасть Духові Святому, зісланому на апостолів, свою науку. Таке тлумачення пусте, бо хіба Дух Святий не єсть Богом, коли Йому треба від Ісуса Христа ніби учитися? Та ж наука Ісуса Христа – то якраз наука Бога, в Тройці єдиного. То Дух Святий перед всіма віками ту науку мав разом із Отцем і Божим Сином. І коли Син Божий Духа Святого посилає, то знов того не робить яко чоловік, але яко Бог. У тім самім, що Він, Божий Син, Святого Духа посилає, дає виразно знати, що Дух Святий і від Нього походить.
Їх тлумачення Св[ятого] Письма. Схизматики кажуть, що в Євангелії стоїть: “Дух істини, що від Отця походить” (Йо. 15, 26). А от, дивіться, кажуть, нема “і від Сина”! Тому і в молитві “Вірую” вимазують ті слова: “і від Сина”. Але ж бо молитва “Вірую” не є взята з Письма Святого. Її склали апостоли, і доповнили святі отці. Якби так довелося мазати в тій молитві все, чого до слова нема в Письмі Святім, то би геть всі слова треба перекрутити. Та й скасувати всі слова, котрими всі Собори Вселенські тлумачать і роз’яснюють слова Письма святого. Сама ж наука, що Дух Святий і від Сина походить, є в Письмі Святім, лиш не так виразно роз’яснена, як у науці святої Церкви.
Коли в Письмі Святім є, що Дух Святий походить від Отця, і знов є, що Отець і Син суть одним, то вже кожний розумний чоловік розуміє, що Дух Святий походить від Отця, але не від самого Отця, але від Отця і Сина заразом.
Так, як хто каже, що мене зродив отець, то через те ще матері не відрікається, бо кожний знає, що в народженні дитини отець і мати суть одним. З того прикладу не виходить, щоби Божі особи походили від себе способом тілесним; борони, Боже, від такого тілесного тлумачення Божої науки. Бог є чистим духом і не має тіла. Тож і те походження духовне, безтілесне.
А хоча і в тім фрагменті Дух від Отця ісходить і зовсім не було того, що походить від Сина, як то є і в тім фрагменті, то з того ще не виходить, щоб тої науки не було в Письмі Святім. А де ж то сказане, щоби в кожнім фрагменті Письма Святого мали бути вже всі Божі правди. Одна – тут, а друга – на іншім місці. Свята Церква збирає науку Ісуса Христа зі всіх місць Письма Святого, а не лиш з одного.
Якби так із одного фрагмента треба про всю науку судити, то би страх много єресей поробилося. Та з того то й єресі беруться, що хтось лиш одну науку видить, а до інших сліпий, а своїм розумом із Письма Святого Божу правду витягає.
Ось, приміром, у тім фрагменті, де сказано, що Ісус Христос “предаде дух”, тобто, що умер і віддав духа.
У тім слові є сказане, що мав правдиву душу людську, що був правдивим чоловіком. Але того в тім фрагменті нема, що був правдивим Богом, що мав Божу природу. Якби хто хотів про правди Божі так судити, як схизматики судять про Духа Святого, то би мусив заперечити ту правду, що Ісус Христос єсть Богом.
У такім засліпленні міг би чоловік дійти цілком до невірства і говорити так, як раціоналісти і соціалісти говорять, що Ісус Христос не був Богом, а Його наука не єсть Божа, що Він людей дурив, а може, і себе самого, коли казав, що єсть Богом. Тим способом можна би дійти до всіляких подібних дурниць.
Схизматики тою своєю хибною наукою про Святого Духа роблять страх велику зневагу Спасителеві нашому Ісусу Христу. З тої їх науки єретицької таке виходить, що Син Божий є меншим від Отця, бо не має тої сили, щоби диханням давати походження Святому Духові.
Те все, що тут написане, може, не таке важливе, дорогі браття. Я так писав для ваших виходців у Канаді. Їх там усілякі люди дурять. Геть перекручують їм Святе Письмо і Божу науку. Хочуть їх конче відірвати від Св[ятої] Церкви. То їм треба добре знати все, як тим відповісти. Але то і Вам може придатися. Цікаво Вам і те знати, як наші люди в Канаді суть наражені на великі небезпеки. Вам треба за них і молитися. А як хтось із вас хоче емігрувати та їхати за море, то хай же добре знає, що там його чекає. У Канаді краще, ніж у Бразилії, і краще, ніж у Сполучених Державах – для тіла то навіть добре, та лиш як хто не знає добре своєї віри, то для душі може бути небезпечно.
Наука Божого Сина про Святу Тройцю
Один Бог, три особи. Так навчив нас Ісус Христос, що є один Бог у трьох особах Божих: Бог Отець, Бог Син і Дух Святий; три особи, а один і той самий предвічний, безконечний, незбагненний, всемогутній, безтілесний, пресвятий, вседобротлиивий, милосердний, справедливий, всюдисущий і всевідаючий Бог, Сотворитель неба і землі, і всього, що в них є. Отець єсть Богом, і Син єсть Богом, і Святий Дух єсть Богом. Жоден з них від другого ані сильніший, ані старший, ані славніший. Всі три в усім рівні, всі три мають одну і ту саму Божу природу, бо всі три суть тим самим одним Богом.
Різняться між собою лиш тим одним, що Бог Отець не походить ні від кого, Син походить від Отця, і Святий Дух походить від Отця і Сина.
Божий Син так від Отця походить, що, перед всіми віками зроджений від Отця, єсть єдинородним Сином. Не є сотворений, як всі сотворіння, як ангели, люди, але є зроджений, бо має ту саму природу, ту саму сутність Божу, що і Отець. Він єсть єдиносущний Отцю.
Дух Святий походить від Отця і від Божого Сина. Перед всіма віками дістав від них їх Божу природу.
Син Божий зроджений від Отця, а Дух Святий від Отця і Сина походить способом не тілесним, бо Бог тіла не має, але способом духовним, котрого ми слабим розумом нашим не можемо зрозуміти.
Як від сонця йдуть до нас і світло, і тепло, а сонце, і світло, і тепло – все одно, а однак одне не є те, що друге, – так і у Бога всі три особи є одним Богом, а однак кожна – різна.
Так, як коли що пізнаємо, в нашій душі ніби родиться слово, буцім те, що пізнаємо, є в нашій голові, мовби дитина нашого розуму. Так само, коли Бог себе самого пізнає, родить слово Боже, а те слово – то Божий Син.
Як коли щось любимо, в нашім серці є те, що любимо, так якби воно з нашого серця походило, так само Бог Отець і Син Божий взаємно любляться безконечною і предвічною любов’ю і з тої спільної любви походить Святий Дух, мовби віддих безконечної любові Отця і Сина.
Тому Дух Святий походить від Сина не менше, ніж від Отця; походить не лишень через Сина, але і від Сина. Син Божий разом із Отцем дає перед всіма віками Святому Духові Божу природу.
Як щирі люди прийняли Божого Сина
Ісуса Христа Божого Сина не всі однаково прийняли. Щирі люди, ті, що правди шукали, ті горнулися до його науки. Виділи Його чуда, як воскрешав мертвих, як хворих виліковував, як вертав зір сліпим і бесіду – німим, як розмножував у пустині хліби і п’ятьма хлібами нагодував п’ять тисяч народу, крім жінок і дітей. А коли такі дивні речі виділи, розуміли таки своїм розумом, що Ісус Христос не був звичайним чоловіком, таким, яким ми є всі, але що якась надзвичайна сила Божа була в Нім. До того пізнавали в Ісусі Христі таку святість, про яку поміж людьми ніхто ніколи не чував, і таку сердечну любов до всіх, що не могли Його не любити, не могли Йому не вірити, не могли не визнавати за правду те, що говорив.
Тож коли про себе самого говорив, що є правдивим Богом, правдивим Сином Бога, одним із небесним Отцем, приймали Його за правдивого Божого Сина, за обіцяного Месію. Ті, що трохи знали Письмо Старого Завіту, пізнавали що на Нім справджувалися всі пророцтва Старого Завіту.
Пророк Міхей (5, 2) був провістив, що Месія, тобто Богом обіцяний Спаситель, мав народитися у Вифлеємі. Христос у Вифлеємі народився. Пророки були провістили, що буде мешкати в Назареті (Мт. 2, 22). Якраз так було з Христом. Люди називали Його Назарянином.
Було провіщено через пророка Даниїла, що Месія мав народитися в 70-ту седмицю від його часів. Якраз 70-та седмиця літ минула від часів Даниїла в час Різдва Христового.
Пророк Ісая оповідав про Його чуда. Провістив, що з Дівиці за справою св[ятого] Духа народиться. Якраз Мати Ісуса Христа була дівицею, і хоча й ніхто того не знав, крім святого Йосифа, котрого люди мали за вітця Ісуса Христа, і крім самої Пречистої Діви, однак всі, що Її знали, мали Її за таку святу і таку пречисту, як самі небесні ангели.
До тих свідоцтв пророків, що справдилися на Ісусі Христі, додалося ще й свідоцтво самого Йоана Хрестителя, котрого всі жиди без винятку вважали за великого пророка. Так-то всі жиди щирого серця приймали науку Ісуса Христа і вірили в те, що Він учив.
Як злі люди прийняли Божого Сина
Не так приймали Його книжники, фарисеї і всі люди нещирого серця. Його наука разила їх і гнівила. Він дорікав їм їх нещирістю, їх злою волею і перекручуванням Божого закону.
Вони пізнавали, що Ісус Христос був звичайним чоловіком, бо виділи Його чуда, самі чули слова святого Йоана Хрестителя, котрого визнавали пророком, і ясно виділи, що всі пророцтва Старого Завіту на Нім справджувалися. Попри те, не хотіли визнавати Його Божим Сином і не вірили в те, що говорив.
У їх серцях росли злість і ненависть до того чоловіка, котрий смів указувати їм на їх блуди, і вони шукали нагоди, щоби йому помститися. Вкінці, знайшли таку нагоду. Коли один із учнів Ісуса Христа – Юда – продав свого Учителя, взяли Його через диких, дурних посіпак і передали на смерть.
Смерть Божого Сина
Ісус Христос дозволив усе – не боронився. Вели повз архієрея жидівського Анну; там дикий жовнір ударив Його в найсвятіше лице. Вели Його зв’язаного до архієрея Каяфи. Штуркали, били, попихали по дорозі. У Каяфи жиди зібралися на суд несправедливий, брехливо проти Нього свідчили, засудили на смерть. Вели Його до старости Римського понтійського Пілата. Той відіслав Його до Ірода, жидівського царя. Ірод висміяв Його і відіслав до Пілата. Пілат наказав Його до крові бичувати, дикі жовніри терновим вінцем вінчали найсвятішу голову. Висміювали Його, били в лице. Пілат порівняв Його з Варавою, розбійником. Жиди кричали: “Розпни Його, а пусти Вараву”. Пілат відпустив Вараву, а віддав Ісуса Христа на розп’яття.
Поклали на Нього довгий тяжкий хрест, наказали Йому йти на гору Голгофту. Під страшним тягарем падав. Не міг донести хреста на гору. По дорозі потішав невіст єрусалимських, плакав над долею грішників. На горі Голгофті, в місці, де вішали злочинців, напоїли Його вином, змішаним із гіркою смирною, розп’яли Його на хресті, довгими цвяхами прибили Його до хреста, пробили руки і ноги, хрест піднесли з розп’ятим, спустили в яму. Рани роздиралися, потекла кров. Син Божий завис на хресті за спасення людей.
А жиди довкруг хреста сміялися, крикливо повторювали страшні богохульства. А Син Божий терпів, молився за їх спасення і за спасення нас, грішних. Поїли Його оцтом, змішаним із жовчю. Один із розбійників, що при нім був до хреста прибитий, насміхався з Нього, другий покаявся і дістав обітницю вічного спасення.
Під хрестом стояла матір. Ісус же, побачивши матір і учня, котрого любив, каже до матері своєї: “Жінко, ось син твій” (Йо. 19, 26). Потім каже до учня: “Це мати твоя” (Йо. 19, 27).
Потім, коли побачив Ісус, що все вже скінчилося, щоби справдилося Писання, каже: “Спраглий я” (Йо. 19, 28). Посудина же там стояла, повна оцту. Жовніри наповнили губку оцтом, поклали на тростину і піднесли до Його уст. І коли прийняв оцет, Ісус сказав: “Звершилося” (Йо. 19, 30), – і схилив голову, і віддав духа.
Жертва Божого Сина
Смертю своєю приніс Син Божий Отцю небесному жертву за спасення людей. Не боронився Він і не хотів боронитися, прийняв радше з радістю муки і смерть. Смертю своєю мав доповнити діло свого життя. Тим ділом було спасення роду людського. Усі люди жили до часів Ісуса Христа в тяжкій неволі гріха. Від Адама, першого чоловіка, котрий не послухав свого Сотворителя Бога, гріх первородний перейшов на весь рід людський. Люди приходили на світ невольниками гріха, дітьми гніву Божого. Не мали ласки Божої, не мали права на вічне життя на небі. Та зараза гріха первородного переходила з родичів на дітей. Не було такого чоловіка, щоби був вільний від тої зарази.
Так, як широка болотиста ріка, як безмірне море, розлилася по світі зараза гріха первородного, неласка і кара Божа. Люди як родилися, так і умирали в тій неласці Божій. Ішли на вічну погибель до пекла. Покоління одні по других ставали чимраз гірші, чимраз далі відступали від Бога. Люди самі не могли ніяким способом піднестися з того занепаду. Вони не мали ані сили, ані способу на те, щоби до Бога навернутися, ані заслужити собі, ані випросити Божої ласки. Поміж людьми і Богом розверзлася через гріхи прірва безмірна. Злість людська так образила Божу доброту, що треба було якогось безмірного надучинку, щоби подолати ту безконечну образу. По грісі мусила настати кара, а гріх могла подолати лишень безконечна покута.
Син Божий, ставши чоловіком, прийняв на себе надолуження, покуту і кару за гріх людей. Приймаючи добровільно муки і смерть на хресті, сплатив Божій справедливості борг за людей. Смертю своєю приніс Богу жертву надолуження і покути і зазнав кари, що належалася людям.
Як Авраам готовий був свого сина Ісаака принести в жертву Богу, так само Бог Отець Сина свого не пощадив, але передав Його на смерть за спасення наше. “Бог бо так полюбив світ, що Сина свого єдинородного дав, щоб кожен, хто вірує в нього, не загинув, а жив життям вічним” (Йо. 3, 16).
Так сам Син Божий передав на смерть власне своє людське тіло. Богу Отцю приніс у жертву своє людське життя, щоби нам купити з неба Божу ласку і відкупити нас від неволі гріха.
Небесний Отець прийняв ту жертву, офіру свого Сина і вернув людям свою ласку, котру втратили через гріх перших родичів. З тої жертви Сина Божого спливає на нас спасення. З тої жертви ми можемо черпати силу для покаяння і поправи житя. Та жертва випрошує нам відпущення гріхів, ласку Божу, поміч, потрібну для праці над своїм спасенням.
Син Божий умер на хресті, але тіло Його не довго лежало в гробі. Воскрес третього дня так, як віщував пророк Давид. У тілі, повнім хвали, перебував іще на світі сорок днів. Показувався апостолам і учням, учив і скріпляв їх, і повчав їх про ті Божі настанови, котрі мав їм лишити. Сорокового дня вознісся на небо, а десятьма днями пізніше, у п’ятдесятницю своєї смерті, зіслав із неба свого Духа. Показав тим способом, що Святий Дух від Нього походить так, як і від Отця.
Хто не визнає, що Дух Святий походить і від Сина, єсть єретиком. Уникайте його! Не ставайте причасниками його безбожності, бо зневажає Божого Сина той, хто Його робить нижчим від Отця. Якби Дух Святий від Божого Сина не походив, був би нижчим, слабшим від Бога Отця.
Діло Божого Сина
Апостоли, як лиш отримали Святого Духа, зараз змінилися. Зі слабих, боязливих, темних стали відразу могутніми, сміливими і переповненими Божою мудрістю. Наука їх стала основою і підставою всієї науки Христової Церкви. Апостоли розходяться по світі і розносять поміж людей науку Ісуса Христа і ті настанови, що їм лишив. Ширять по світі діло Ісуса Христа, розширюють святу Церкву.
Церква Ісуса Христа
Церква – то зібрання людей, котрі вірять у науку Ісуса Христа, приймають ті самі Тайни і котрих провадить найвищий душпастир світу, Христовий намісник Римський Папа. У тій Церкві, установленій від Ісуса Христа і наділеній Ним даром присутності і помочі Св[ятого] Духа, лишив Ісус Христос свою науку і свої Тайни.
Його наука живе в Його Церкві поміж вірними і лучить усіх в одну Божу родину.
Вітцем сеї родини на землі є той, що заступає Ісуса Христа, Єпископ Рима.
Йому то у святім Петрі передав Ісус Христос владу пасти, рядити і правити вселенською Церквою. Христос поставив св[ятого] Петра Учителем світу, Головою Церкви і Намісником своїм, Наставником над усіма Апостолами, учнями і вірними.
Святий Петро був першим єпископом Рима; по його смерті влада його перейшла до його наступників, єпископів того міста, котрого він був першим єпископом.
Пам’ятайте, браття дорогі, що не належить до Церкви Христової чоловік, котрий не визнає Папи Римського намісником Ісуса Христа. Відлученим є від Церкви той, що усувається або відступає від послуху, належного намісникові Христовому.
Як не має Бога за Отця, хто не має Церкви за матір, так само не слухає Бога, хто не слухає Папи, відступає від Бога, хто відступає від Папи.
Святійший Отець має передовсім від Ісуса Христа найвищий учительський уряд. Він перший має голосити світові Божу науку.
Коли, сповняючи той уряд, проголошує якусь правду яко об’явлену Богом, є непомильним. Дух Св[ятий] присутній у Церкві і стереже його тоді від усілякої помилки в речах християнської віри і моральності так само, як стереже Христову Церкву.
Христос, що наказав слухати апостолів так, як себе самого, не міг би ніколи допустити, щоби Його Церква вірних у блуд впроваджувала, тож мусить остерегти Її від блуду, від похибки, від олжі. Христос мусив і собі, і Церкві своїй забезпечити, що Його наука в Її руках не згине, не буде сфальшована, змішана з брехнею.
Христос молився за святого Петра, щоби його віра не ослабла. “Я ж молився за тебе, щоб віра твоя не послабла”(Лк. 22, 32).
Христос наказав святому Петру утверджувати у вірі братію свою: “А ти, колись навернувшись, утверджуй своїх братів” (Лк. 22, 32).
Тим способом Син Божий забезпечив Петровій вірі, Петровій науці, що вона стала найпевнішою, непомильною.
Так поставив святого Петра утвердженням апостолів, а його наступників – утвердження апостольських наступників, єпископів і священиків.
Христос сказав до св[ятого] Петра: “Тож і я тобі заявляю, що ти Петро (скеля), і що на цій скелі збудую мою церкву, і що пекельні ворота її не подолають” (Мт. 16, 18).
Віддав тим способом владу, котра мала стати підставою, основою, силою християнської Церкви. Христос по воскресенню одному лиш Петрові наказав пасти своїх овець і ягнят, тобто віддав йому владу над єпископами і вірними світу, вклав у руки святого Петра владу пастирську над усім християнським світом.
Христос св[ятому] Петру віддав ключ небесного царства на землі: “Я дам тобі ключі Небесного Царства”(Мт. 16, 19).
Віддав йому найвищу владу святої Церкви. Казав йому тою Церквою керувати.
Тому, як собі пригадуєте, в усіх наших церквах у краю малюють святого Петра з ключами в руці – на знак, що він є найвищим господарем у Церкві, є головою в Церкві.
Наука Отців про св[ятого] Петра. Наступників св[ятого] Петра визнавали намісниками Христовими всі святі отці, св[ятий] Василій Великий, св[ятий] Йоан Золотоустий, св[ятий] Атаназій Великий, а також святі Николай, великомучениця Варвара, Параскева, св[ятий] Димитрій, св[ятий] Юрій. Декотрі з тих святих лишили записи, в котрих виразно стоїть та наука про голову Церкву.
Руська Церква є католицькою
Ту віру католицьку визнавали від самого початку Русини. Ту віру голосили св[яті] Кирило і Методій, що церковні книги з грецької мови на нашу церковну старослов’янську переклали. Коли ми, русини, прийняли віру християнську за святого Володимира, прийняли разом із вірою і владу Христового намісника. Наші отці довго трималися Римських Пап. Відступили від них, але лиш на короткий час, бо їх збаламутив патріарх царгородський Керулярій, що від віри відпав в ХІ столітті.
Як лиш схаменулися за часів митрополита київського Ізидора, зараз до віри вернули. Митрополит київський Ізидор разом із усіма єпископами грецькими визнав на соборі флорентійськім найвищу владу Римського Папи.
На соборі берестейськім 1569 єпископи руські з митрополитом київським Михаїлом Рогозою наново утвердити ті зв’язки, що наш народ в’язали з Престолом Апостольським. Наш архієпископ Полоцький святий Йосафат Кунцевич був за ту віру замучений 1621 року і тому зарахований до священномучеників. За ту віру були наші люди мучені цареславною Росією на Поділлі, у Білій Русі і на Підліссю.
Уряд російський наказував бити і катувати, щоби їх у той спосіб від католицької віри відірвати. Ув’язнювали, часом убивали священиків і монахів, людей бичували, гнали на Сибір. Церкви замикали, єпископів вивозили на вигнання. Много наших людей кров пролило за вірність Апостольському Престолу, за віру Христову.
Ті наші руські мученики днесь на небі радіють і моляться за вас, щоби ваша віра не послабла, щоби ви уміли, як вони, постояти за свою віру, а в разі потреби і кров пролити.
Ісус Христос заснував свою Церкву і тій Церкві передав Божу свою науку і Святі Свої Тайни, через котрі мали священики ласку Божу поміж людей роздавати.
У молитві “Вірую”, в котрій коротенько зібрані суть всі правди, об’явлені Богом, так кажемо: “Вірую в єдину святую соборную і апостольськую церкву”. Ото знаки, за котрими можна пізнати правдиву Церкву Ісуса Христа.
Єдина Церков Ісуса Христа
Та Церква єсть єдина. Серед усіх церков, що називаються християнськими церквами, є лишень одна правдива. Лиш одна походить від Ісуса Христа. Обов’язково треба вам знати, дорогі браття, ті святі знаки, за котрими можна сю Церкву пізнати. Грубо ошукує і себе, й інших, хто думає, що кожна віра і кожна церква добра. Ні, не всі, лиш одна добра, свята, Христова, а ті всі неправдиві, хоча й би не знати як себе називали. Лиш одна Церква дає спасення, лиш одна єдиноспасительна. Поза нею нема спасення для тих, що її знають і до неї не належать.
Не може бути двох правдивих Церков. Христос хотів усіх людей зв’язати в одну Божу святу родину. Для всіх людей лишив одну і ту саму науку і ті самі Тайни. Тож обов’язково виходить, що як поміж людьми є много всіляких вір, а одна суперечить другій, то не можуть бути всі правдиві, а конче мусить бути лиш одна правдива.
Приміром, наука протестантів каже, що нема ніякої Тайни священства ані Тайни покаяння. А наша віра каже, що є сім Тайн, установлених Ісусом Христом, а між ними є Тайна покаяння і Тайна священства. І як же ж ті дві науки можуть узгоджуватися? Уже ж не може бути правдою і одне, і друге. Як одне правда, то мусить бути друге неправдою. Як Христос установив Сім Тайн, то вже є неправдою, щоби їх було менше.
Церква Ісуса Христа є святою
Та правдива Церква є Свята. Той, що заснував її, Святий, її наука свята, її Тайни святі. Вона людей до святості веде. Ті, що її тримаються і в ласці Божій умирають, ідуть до неба, стають святими.
А хто всім серцем перейметься наукою тої святої Церкви, той і за життя так гаряче навчиться Бога любити, так ревно буде Богу служити, що все його життя буде святим. Ту святість буде іншим передавати.
Тож у Церкві католицькій бувають люди за життя такі святі, що по смерті Церква зараховує їх до лав Святих Угодників Божих. Суть у Церкві дівиці, Богу посвячені, що все життя у шпиталях прислуговують хворим. Суть монахи і монахині, законники і законниці, що живуть у добровільному убожестві, чистоті і послуху. Вони Господу Богу присвятили своє життя, вихованню молоді, опіці над убогими, всілякій службі (і найтяжчій) на славу Божу і на користь людей. Суть місіонери, що для спасення ближніх життя готові віддати; суть сповідники, що так твердо святу віру визнають, що готові за неї вмерти; суть мученики, що за віру таки умирають. Суть і поміж християнами правдиві святі, що Бога бояться, живуть за Його законом, гріха остерігаються і ревно працюють над спасенням своїх душ.
Церква Ісуса Христа є католицькою
Христова Церква є соборною. Те слово “соборна” значить тільки, що католицька.
У тій молитві “Вірую” в мові грецькій є слово “католицька” там, де у нас стоїть “соборна”.
Що те слово значить?
Воно значить, що Церква збирає всіх людей в одну родину, збирає в собор, тому соборна. Можна би сказати: “Збирає всіх в одне”.
Те саме значить грецьке слово “католицька”. Так, ніби “складена зі всіх”.
Тому соборна або католицька по-нашому було би “загальна”.
Чому Церква Христова є загальною?
Бо Христос заснував Церкву для всіх народів і на всі часи.
Яка ж церква з многих, що суть на світі, є загальною, католицькою, соборною, яка ж збирає всіх людей і призначена для народів?
Одна лиш Церква – та, що стоїть під Папою Римським. Та, що має за голову Намісника Христового. Та, що є розсіяна по всьому світі. Та, що є в Європі, Азії, Африці, Америці і Австралії. Та, до котрої належать люди зі всіх народів; з німців, з англійців, з французів, з поляків, з італійців, швейцарів, з декотрих москалів, з китайців (чатпонів), японців, індійців, муринів та інших.
До тієї самої церкви і ми належимо.
Одна віра – різні обряди
А якби хто запитав, чи наша віра є та сама, що єпископів католицьких французьких або англійських, то мушу сказати рішуче: та сама віра, хоч інший обряд.
Усілякі обряди. Мусите те добре знати, що в Церкві загальній є кілька обрядів. Є обряд грецький, і то в різних мовах, або в мові грецькій, або в нашій, слов’янській, або румунській (в Угорщині), арабській. Є обряд вірменський, як ви може виділи чи у Львові, чи в Кутах, чи в Тисмениці, чи в Станіславові. Є обряд сирійській, маронітів, є обряд халдейський, є обряд коптський і, врешті, єсть обряд латинський.
Що у всіх спільне? Католики всіх тих обрядів мають всі ту саму віру, ту саму науку, хоч кожний з них має відправу, богослуження в іншій мові. У вірі, в правдах, котрі всі визнають, нема між ними найменшої різниці. Ми віримо на волос у все, в що вірять католики інших народів. Наука наших єпископів і наших священиків є до одного пункту та сама, що наука єпископів і священиків якихось там німців, французів, італійців та інших.
Від найбільших правд до найменших ті науки згідні між собою. І не дивно, бо ті всі науки, ті всі правди не суть ані німецькі, ані французькі, ані руські, а суть Божі. Суть через самого Бога об’явлені. А ту правду, Богом об’явлену, можна всіми мовами проголошувати, і Христос сказав до апостолів: “Ідіть, отже, і зробіть учнями всі народи, хрестячи їх в Ім'я Отця, і Сина, і Святого Духа…” (Мт. 28, 19). Учіть усі народи. Ясна річ, що всіх правд. Так само нема поміж католиками різниці щодо святої жертви і щодо святих Тайн.
Але хоч нема ніякої різниці щодо науки, котрої тримаються, щодо віри, котру визнаємо, і щодо жертви св[ятих] Тайн, то однак можуть бути і суть усілякі інші різниці.
Кожний народ має свою мову, свої звичаї, свої обряди, свою історію, свою літературу, свої настанови. Ісус Христос тих усіх різниць не хоче нищити, лиш того одного хоче, щоби всі люди однаково вірили в Бога, однаково дотримувалися Закону Божого і любили себе взаємно, як браття. А вже ж дозволяє і навіть того жадає, щоби кожний дотримувався своїх добрих звичаїв і щоби кожний по-своєму Богу молився.
Звідти-то в Божій Церкві всілякі обряди. Бо кожний має за своїм звичаєм Богу молитися. Обряд – то лишень усілякі молитви та звичаї і богослуження.
Жертва і обряд. Приміром, у всіх народів світу священики правлять Службу Божу. Всюди приносять Богу ту саму жертву, бо й іншої нема. Всюди тою жертвою є сам Ісус Христос. Як на хресті приніс у жертву своє життя кривавим способом, так само в часі Служби Божої некривавим способом життя своє в жертву приносить, і в тій жетрві ніхто з нас не різниться.
Біда була би іншу жертву мати, бо вона була би нездала і Богу не мила. Священики різних обрядів різняться, однак, відправою. Наш священик має інший фелон, а на чаші звізду; читає і співає інші молитви і вживає іншу мову. Інші священики інших обрядів – знов інакше. Іншою відправою приносять ту саму жертву Божу.
Св[яті] Тайни і обряд. Так само при всіх святих Тайнах всюди для хрещення треба води і тих сакрементальних слів, але молитви в кожнім обряді інші і різна мова.
Усюди для Тайни Євхаристії треба пшеничного хліба і правдивого вина; всюди – тих самих слів Ісуса Христа; але мова, котрою ті слова вимовляються, різна в різних обрядах. Різниця ще і в тім, що у східних обрядах, до котрого і наш належить, хліб квашений, а в латинськім – хліб прісний; і знов та різниця, що вірні у східнім обряді причащаються у двох виглядах, тобто хлібом і вином, а в латинськім – лиш у вигляді хліба.
І так у всіх Тайнах. Що є з установи Ісуса Христа, те для всіх обрядів спільне. Так само, як і наука віри, котру Ісус Христос лишив. Різниця може бути лишень у тім, що є з установи людей, але не така пуста, як усілякі інші різниці поміж людьми, що їх собі у всіляких речах звичайно люди заводять. Та різниця обрядів і речей святих, запроваджена святими отцями, сягає часів апостольських.
Як цінувати обряд. І Церква свята ту різницю підтвердила, і сама запроваджувала, і тепер ще пильнує, щоби ті різниці обрядів не затерлися, бо ті різниці дуже красно показують, як то всі народи світу хвалять Господа Бога і як люди всі у вірі і любові мають бути одною родиною, хоч кожний по-своєму Господу Богу молиться. Так-то ми і на Утрені при відправі повторюємо: “Всякоє диханіє нехай хвалить Господа”, – і на Вечірні: “Хваліте Господа, всі народи”. А різниця обрядів якраз подібна для тої прекрасної одежі, що в неї яка цариця убрана. Ся цариця – то так, як Божа Церква, а прикрашена всілякими дорогоцінними каменями, золотом, сріблом та шовком. Ті камені дорогі – то знов, як ті різні обряди Христової Церкви.
Тому-то наш Святійший Отець Папа Римський Лев ХШ так, як його попередники, дуже дбає, щоби зберігалися всілякі обряди, прийняті і затверджені в Церкві. І вже здавен-давна поставили твердий закон, що нікому не вільно свого обряду покинути та на інший переходити. Кожний має триматися того обряду, якого трималися його родичі, і мав би тяжкий гріх, якби самовільно обряд змінив. А як родичі не одного обряду, то сини мають іти за вітцем, а доньки – за матір’ю.
Теперішній наш Святійший Отець особливим способом про наш обряд дбає і дуже боїться, щоби декотрі наші люди не хотіли його покинути.
Він так високо цінує і любить наш обряд, що і лист видав до всіх єпископів, у котрім дуже вихваляє всі наші східні обряди. Хоче тим способом і нас самих утвердити, щоби ми свого обряду трималися, й інших навчити, як мають наш обряд шанувати.
Віра є обов’язкова. А самі міркуйте, що віра та й Богом об’явлені правди – річ, важливіша і святіша від обряду. Обряд – річ свята і важлива, але все-таки установи людської, людей святих, але людей; віра походить від самого Ісуса Христа.
Як хто втратить хоча й би одну правду з науки Ісуса Христа, то вже втратить і чесноту віри, відлучиться від Христової Церкви, тоді вже і обряд йому не поможе, бо без віри не можна подобатися Богу. “Без віри неможливо подобатися Богові, бо хто приступає до Бога, мусить вірити, що він існує і дає нагороду тим, які його шукають” (Євр. 11, 6). А хто не має віри, той проклятий буде: “А хто не увірує, той буде осуджений” (Мр. 16, 16). Такий не буде мати Божої ласки, поки не спокутує свого гріха і не верне до віри католицької.
Ті, що схизматиками народилися і не знають, що їх віра неправдива, можуть бути спасенні, бо не мають лукавого серця і раді би належати до правдивої віри. Але як хто був у правдивій вірі і відступив від неї, то вже для него нема спасення, як не спокутує перед смертю.
Віра без діл мертва єсть. Віра для спасення конечна, але не достатня. Треба ще і добрих діл. Лиш той має ласку в Господа Бога, хто вірить, хто за правду визнає все, що Бог об’явив, а свята Божа Церква для вірування подає, а до того ще дотримується Божого закону, працює на вічну нагороду. “Віра без діл мертва” (Як. 2, 26) – не може спасти чоловіка.
Тому хибною, єретицькою є наука протестантів. Вони вчать, що вистачить чоловікові вірити, і то без добрих діл можна спастися.
Церква апостольська
Наша Церква є ще апостольською, так кажемо в Символі віри.
Це значить, що наука католицької Церкви походить від самих апостолів, а радше від Ісуса Христа, котрий її апостолам першим передав. Наука, котру вам голошу, самі знаєте, що вона не від мене походить. До одної, хоча й би найменшої, правди походить від самого Христа і є тою самісінькою наукою, котру апостоли людям голосили.
Церква тлумачить науку Ісуса Христа. Церква Христова не додала до науки апостолів нічого. Лиш тоді, коли вірні не знали, яка була наука апостолів, Церква сю науку тлумачила, роз’яснювала, викладала. Того було треба християнам, бо наука апостолів була де в чім дуже важка, неясна. І не дивно, бо нелегко людською мовою висловити безконечну Божу правду. Та Божа правда завжди над розумом людським. Якби не було учителя, поставленого від самого Бога, то би страх легко люди втратили апостольську науку або фальшиво її тлумачили би. Тим учителем якраз є свята Церква. Вона то стереже людей від усілякої помилки, від усякого блуду в речах віри.
Церква непомильна. А може те робити, бо має від самого Ісуса Христа запоруку, що Його дух і Його сила будуть із Нею. Христос сказав до апостолів: “Отож я з вами по всі дні аж до кінця віку” (Мт. 28, 20). І: “Дух істини, він і наведе вас на всю правду” (Йо. 16, 13). Дух напровадить вас на всяку правду. Авжеж, коли напровадить вас на всяку правду, то й остереже від усілякого блуду.
Як Церква голосить апостольську науку. Церква апостольська християнам правди віри всілякими способами проповідує і пояснює. Зазвичай через своїх слуг – єпископів і священиків. Як того треба, то сам Святійший Отець бере голос і яко Учитель вселенської Церкви подає до вірування якусь правду, тобто вчить, що така і така правда міститься в Божім об’явленню і в апостольській науці. Так то в році 1854 Папа Римський Пій ІХ проголосив яко правду віри науку про Непорочне Зачаття Пречистої Діви Марії, тобто навчив, що Бог людям об’явив та через апостолів ту науку передав: Пречиста Діва Марія чудним даром Божої ласки була в самім своїм зачатті застережена від певної плями первородного гріха, в котрім ми всі, нащадки Адама, народилися.
Церква науку апостолів і тим способом людям передає, що єпископи світу християнського, покликані Папою, з’їжджаються на собор. На соборі під проводом Папи або його заступника радяться про способи проголошуваня Христової науки вірним.
По нараді проголошує такий вселенський Собор якусь правду яко об’явлену Богом. По такім рішенню християнський світ уже знає докладно і виразно, яка є наука Ісуса Христа й апостолів і як її треба розуміти. Люди вже знають, хто є правовірним і православним християнином, а хто – єретиком, відлученим від Христової Церкви.
Уже не раз єпископи так з’їжджалися на собори вселенські.
Перший раз з’їхалися до Нікеї, року 325, щоби засудити яко єретицьку науку Арія, котрий смів голосити, що Ісус Христос не був Богом, але Сотворінням.
Ми, католики, приймаємо за непомильні правди Богом об’явлені всі науки віри всіх тих вселенських Соборів, котрі скликали намісники Ісуса Христа, Папи Римські, або їх делегати. Таких вселенських соборів було дотепер двадцять: 1. Нікейський 325 року, 2. Константинопольський перший 381 року, 3. Ефеський 431 року, 4. Халкедонський 451 року, 5. Константинопольський другий 553 року, 6. Константинопольський третій 680 року, 7. Нікейський другий 787 року, 8. Константинопольський четвертий 869-870 років, 9. Лятеранський перший 1123 року, 10. Лятеранський другий 1139 року, 11. Лятеранський третій 1139 року, 12. Лятеранський четвертий 1215 року, 13. Ліонський перший 1245 року, 14. Ліонський другий 1274 року, 15. Віденський 1311-1312 років, 16. Копенгагенський 1414-1418 років, 17. Флорентійський 1438-1439 років, 18. Лятеранський четвертий 1511-1516 років, 19. Тридентський 1545-1563 років, 20. Ватиканський 1860 року.
Останній вселенський Собор відбувся тому 30 літ у Римі, в папській ватиканській палаті, і тому називається ватиканським. На тім Соборі отці Собору вирішили і проголосили науку про непогрішне учительство Римських Архиєреїв, або, інакше кажучи, навчили, що сам Ісус Христос об’явив ту правду. А та правда така, що коли Єпископ Римський в уряді учителя Всесвіту вчить християн якоїсь правди християнської віри або християнських звичаїв, то є наділений тою неомильністію, котру з дару христового має Його Церква.
Лиш Церква католицька є апостольською. Одна лиш Церква католицька є апостольською, бо вона зберегла незмінно і непорушено скарб віри, вкладений Христом у руки апостолів. Той скарб віри називаємо депозитом, загалом віри.
Вона одна є апостольською і тому, що в ній одній збереглася влада, котру Христос лишив своїм апостолам і котра неперервним передаванням із рук до рук переходила від святого Петра аж до теперішнього Папи, а від нього – на всіх єпископів, котрим передав владу церковну.
Поза Престолом Римським нема другого престолу, котрий би міг виявитися неперервною ниткою апостольського передання. Нема престолу, котрий би в тій мірі міг похвалитися іменами єпископів, що один за другим заступали на Престол римський яко наступники святого Петра, й апостольською наукою кожного з них. Нема престолу, котрий би мав за собою рівне загальне визнання всіх Святих вселенських Соборів, святих отців і вчителів церковних, святих єпископів, мучеників і сповідників і всього правдиво християнського світу.
Церкви некатолицькі
Усілякі церкви протестантські. Є много церков, що навіть і не сміють себе католицькими називати, бо мають так мало вірних і так віднедавна походять, що кожний висміяв би їх за таке привласнення чужої назви. Такими суть усілякі церкви протестантські, котрих є много, і всілякі єретицькі секти, котрих начальники жили або живуть майже за нашої пам’яті.
Кожний і неписьменний християнин може відразу зрозуміти, що така незагальна, некатолицька церква не є церквою Ісуса Христа. Кожний видить, що то хиба не церкви, а парохії, що від церкви віддалилася. То не живе квітуче дерево, але галузка, що від дерева відламалася та й засохла.
Як же би те виглядало, щоби правдива Церква Христова мала бути не для всіх людей, а лишень для якоїсь жменьки людей, коли Христос апостолам казав учити всі народи, молився до свого Отця небесного, щоби всі люди були одне: “Щоб усі були одно” (Йо. 17, 21). Не просив Ісус Христос лиш за англійців, котрі свою мають церкву англіканську, ані за самих німців, котрі мають аж кілька своїх протестантських церков, що між собою сваряться, а кожна має інакшу віру; ані за самих русинів, як думають ті, що хотіли би свою відрубну народну науку та віру мати, ані за самих швейцарців, що мають свою гельветську церкву, ані за ті різні схизматицькі відрубні церкви, у котрих ціла церква – то один або кілька єпископів і трохи християн.
Христос за всіх молився: “За тих, які завдяки їхньому слову увірують в мене” (Йо. 17, 20). Хотів усі народи світу до спасення допровадити. Ні про кого не забув, нікого не відпихав.
Якби так Церква Ісуса Христа була англійською або німецькою, що би ми бідні робили, що не народилися німцями або англійцями?
Уже ж, думаю, кожному ясно, що наука Ісуса Христа, і святі Тайни, і всі настанови Ісуса Христа мусять бути для всіх людей і на всі часи, що не можуть бути народними і мусять бути загальнолюдськими.
Письмо Святе
Апостоли списали науку Ісуса Христа. Апостоли Матей і Йоан написали книжки, в котрих оповіли життя Ісуса Христа. До них долучилися учні Христові Марко і Лука. І вони теж оповіли життя і чуда Ісуса Христа. Ті чотири книги тих святих називаються євангеліями. Інші знов апостоли писали Послання до різних християн або до громад усіх християн. Святий апостол Павло написав такі послання: одне – до римлян, два – до коринтян, одне – до галатів, одне – до ефесян, одне – до филипіян, одне – до колосян, два – до солунян, два – до Тимотея, свого учня, одне – до Тита, одне – до Филимона, а одне – до євреїв. Св[ятий] Апостол Йоан написав аж три послання соборні, тобто до всіх християн. Таке саме соборне послання написав апостол Юда. Св[ятий] Апостол Петро написав їх два, а св[ятий] Апостол Яків написав одне. Крім того, св[ятий] Лука написав Діяння апостольські, а св[ятий] Апостол Йоан написав Книгу Об’явлень.
Тих 27 книг, разом зібрані, творять те, що називаємо Письмом Святим Нового Завіту.
То – книга свята. Має до себе більшу повагу, ніж уся повага до всіх людей, разом зібраних, бо має за собою повагу самого Господа Бога.
Письмо Святе – то діло Святого Духа
Хто написав Святе Письмо. Якби я вас так запитав, хто написав ті святі книги, ви може подумаєте, що я це вже сказав, хто написав Письмо Святе. Скажете, може, що писали його апостоли та й учні. Писали апостоли й учні, але не від себе. Писав через них Святий Дух. Ті всі писання – то так, як письмо Святого Духа, списане апостолами.
Апостоли писали, але Дух Святий, котрого прислав їм Ісус Христос, був з ними і вкладав у їх розуми і в їх серця те, що мали написати.
Те, що писали, не мали від себе самих, але від Св[ятого] Духа. Не своїм розумом ті правди знали, але з вищого об’явлення, через Св[ятого] Духа. І не з своєї волі те мали, що і як писали, але Дух Святий давав їм таку волю.
Дух Святий провадив їх розум і їх серця, волю, так, як чоловік, що пише, провадить перо до паперу. Апостоли й учні були ніби пером Св[ятого] Духа. І тому кажемо, що писали з натхнення Святого Духа. Письмо Святе є відтак ділом самого Святого Духа.
У символі віри кажемо про Св[ятого] Духа, що говорив він через пророків: “Глаголавшаго пророки”. Так само говорив через апостолів. Письмо Святе Нового Завіту таке саме святе, так само писане як натхнення Святого Духа, як святі книги Старого Завіту, як книги Пророків і Псалтир царя Давида, і всі інші Книги Старого Завіту.
Непомильна правда
Голос із неба. А коли Дух Святий написав святі книги через тих Божих слуг, то вже кожному ясно, що ті книги містять у собі Божу непомильну правду. Мають за собою повагу самого Господа Бога. Сам Бог повагою своєю святою засвідчує правду всього того, що в тих книгах списане. А то кожний видить ясно як на долоні, що Бог не може помилитися і не може людей у блуд впроваджувати. Тому все, що в Святім Письмі міститься, – то непомильні, самим Богом об’явлені і стверджені правди.
Ви, може, читали не раз у житіях святих, як то великим угодникам Божим Бог являвся. Бувало, що якийсь святий на молитві почув голос із неба, як від самого Бога, котрий йому щось говорив.
Гей! Гей! Подумайте собі, яка то велика ласка – почути такий Божий голос! А вам кажу, що через Письмо Святе і через усіляку науку Церкви, і через те, що переказом переходить із уст до уст, а в Письмі Святім не є списане, Бог промовляє до людей, і то, може, ще ліпшим способом, як до того святого промовляв небесний голос. А то чому ліпшим способом?
Тому, що при тім небеснім голосі міг святий помилитися. Міг брати за слово Боже те, що не було Божим словом, а лишень таким видавалося. Могло йому щось привидітися, міг чоловік говорити десь згори. А могло й таке бути, що проклятий диявол удавав бесіду Божу. Бо святий Апостол Павло сам каже, що сатана часто убирається у світлого ангела, щоби людей дурити. Тож і той святий міг легко блудити. А що ж і тепер, якби хто з нас почув такий голос із неба? Не було би жодної певності, що такий голос із неба походить. А при тім голосі Божім, що до нас доходить через Святе Письмо чи науку Христової Церкви, то вже нема найменшого сумніву, що від Бога походить. Усе, що є в Церкві, се підтверджує: кров мучеників, що за ту віру умирали, і подвиги святих угодників Божих, що цілим своїм життям стверджували правди святої віри, а передовсім – то живе учительство католицької Церкви, котра Письмо Святе тлумачить і об’явлені правди подає християнам до вірування.
Божий голос об’явлення. Християнин, коли голос Божого об’явлення чує, може бути певним, що не зблудив, коли за правду прийме те, що в тім об’явленні міститься; християнин знає, що, якби в тім ділі помилився, разом із ним блудила би Церква і всі святі ошукували себе самих та інших людей. Так само, як те неможливе, так і неможливе, щоб християнин блудив, коли за правду непомильну визнає те, що Бог об’явив, а Церква католицька до вірування подає.
Наука, усно передана. А те все стосується і того Божого слова, що Його апостоли списали у святих книгах Нового Завіту, і того слова Божого, що його усно вірним голосили. Бо мусите знати, що апостоли й учні списали не всю науку Ісуса Христа. Уся повна Христова наука міститься в Письмі Святім, Н[овім] З[авіті], і в несписанім переказі Церкви, то є в тій науці, що її апостоли наступникам передали, а ті знов наступникам, і так далі.
Та наука усного переказу живе в Церкві і є списана многими учителями і докторами вселенської Церкви.
Божа повага і повага людей
Ще ліпше зрозумієте, яким великим добром для християн є мати непомильну правду Божого об’явлення, коли порівняєте ту правду з усіми можливими людськими науками.
Єпископське підтвердження книжок. Візьміть яку-небудь книжку, що її люди написали. Як то книжка про віру, то може бути, що в ній чиста і справедлива наука Церкви. Тоді та книжка має печатку єпископа і такий напис, що в ній нема нічого противного католицькій вірі і моральності християнській. Та книжка вже безпечна. Рівно безпечна буде книжка, як єпископ її написав, бо він перед Богом і перед людьми відповідає за те, що лишень Христову науку голосить, і як ставав єпископом, то урочисто присягав на той свій обов’язок.
Але як книжка про віру не має єпископського підтвердження, то вже може бути, що в ній якісь блуди. Страх легко чоловікові помилитися і в малій пустій речі, а що допіру в трудних Божих науках. Так само і в усіх книжках, що їх люди писали, і в усіх людських науках. Усюди може бути правда помішана з брехнею, а дуже часто таки так є.
Авжеж, мало хісна з такої правди, що з брехнею помішана. Мало хісна з такої книжки, бо нелегко чоловікові своїм розумом усю правду вибрати, а брехню відкинути. Тяжко пшеницю відділити від куколю. Дехто потрафить, але частіше так буде, що прийме до серця і брехню, хоча й про те і не знає. А кожна брехня є все трутизною, що затруює душу.
Про Святі Тайни
Церква Христова, крім науки, уділяє християнам і Божу благодать через святі тайни.
З-під хреста Ісуса Христа нашого Спасителя забило сім святих криниць. Вода з тих криниць розливається по світі. Очищає від гріхів і освячує людей. Щасливий, хто з тих криниць уміє черпати воду. Уже розумієте, які то криниці і яка то вода.
Криниці – то святі Тайни, а вода – Божа ласка.
Тайна – то установлений від Ісуса Христа зовнішній знак, видимий, невидимої внутрішньої ласки Божої.
Що є Тайна? Ми віримо, що Ісус Христос установив сім святих Тайн для нашого спасення. Через кожну з тих Тайн дає свою ласку.
Хоча й ласка Божа невидима, бо в душі закрита перед людським оком, однак Ісус Христос своєю установою дає нам святі знаки, котрі ласку Божу виявляють і означують так, як, приміром, бесідою означуємо наші думки, а письмом – нашу бесіду. Люди звикли означувати зовнішніми знаками те, що в їх душі діється. Коли хто кланяється комусь, то означає честь для нього.
Так само Ісус Христос робить, коли ласкою своєю щось виправляє в душі. Установив святі знаки для означення тої ласки. Ті знаки так зв’язав зі своєю ласкою, що вони не лишень докладно показують, що ласка Божа в душі виправляє, але до того самі ту ласку уділяють. Суть знаряддями, через котрі Бог ласку свою дає; суть причинами тої ласки.
Ті святі знаки – то святі Тайни. Так, приміром, у Тайні хрещення водою змивається пляма гріха первородного. Те змивання тіла є знаком і причиною змивання душі. Знак завнішній, тобто те, що видимо і чуємо зверху, означує і показує те, що в душі і всередині невидима ласка Божа робить.
У кожній Тайні є, як видите, дві речі: знак зверхній, що його видимо і чуємо, і внутрішня ласка, котрої не видимо.
У тім знаку завнішнім є знов дві речі, а то святі слова, котрих формою називаємо і щось, як-от вода, єлей, миро, що то називаємо матерією Тайни. Та форма і та матерія роблять один видимий знак. Слова докладніше, виразніше означують те, що в самій матерії ще не так означає, не так ясне.
Докладніше ще те зрозумієте на прикладах поодиноких Тайн.
Тайна Хрещення
Першою і найважливішою Тайною є Хрещення. Є то Тайна (або, як декотрі наші люди говорять, з-латинська сакрамент), установлена Ісусом Христом, у котрій чоловік водою і Божими Словами очищається з гріха первородного і з усіх гріхів ділом, зроблених перед хрещенням.
Хрещення змиває гріх первородний. Як дитина прийде на світ, не має ласки Божої, родиться у грісі і гніві Божім; з перших родичів по їх грісі перейшла та зараза гріха первородного на всіх їх нащадків. Від тої зарази ніхто не був вільним, окрім Пречистої Діви Марії, Матері Божої. Вона була непорочно зачата. Той первородний гріх стирається в душі допіру тоді, коли дитину хрестять водою і прикликанням святої Тройці.
Дитина, що умирає без того хрещення, пропала. Ніколи вже до царства Божого дістатися не може. Іде така дитина в пекло, де хоч і не терпить, як грішники в пеклі, за свої гріхи, але й не має щастя видіти Божого лиця і Божої слави.
Важлива річ – дітей хрестити. Тому-то така велика річ – усіх дітей хрестити, і то якомога скоріше. Тому для того треба, щоби всі християни добре знали, як дітей хрестити. Бо коли священика нема, то кожний християнин і кожна невіста може і повинні охрестити водою дитину. А навіть треба і таких дітей хрестити, що неживі або завчасу на світ прийдуть. Хоча й часом і видається, що дитина нежива, може бути, що душа там є, хоча й жодного знаку життя не подає. Душа людська є в тілі від першої хвилі зачаття, навіть тоді, коли ще тіло не подібне до тіла людського і дуже-дуже мале. Добре зрозумійте се, невісти.
Як хрестити? Тож коли треба дитину охрестити, так робиться: береться чистої криничної води (як є – то свяченої, як нема – то вистачить звичайної). Тою водою змивається навхрест голову дитини так, щоби вода змочила шкіру на голові (тім’я). При тім рівночасно говоряться такі слова: “Хрещається раб Божий (раба Божа) Іван (або Марія) в ім’я Отця, і Сина, і Святого Духа. Амінь”.
Ану на пробу хай хто з вас таке зробить, щоби навчилися хрестити там, де священика нема. Обов’язково мусять бути між вами люди такі, щоби докладно знали все, що треба для хрещення водою. Бо й одне слово пропустити, приміром, те слово “хрещається” – і вже нема хрещення. Перечитайте собі ще раз докладно і виразно все, що тут написане.
А тепер маєте добрий приклад, що значить матерія і форма, як то вище ми говорили. Матерія – то вода, зливання водою, а форма – то ті святі слова: “Хрещається раб Божий в ім’я Отця, і Сина, і Святого Духа. Амінь”. Те слово раб тільки значить, що слуга.
Та вода і те зливання разом зі словами – то матерія і форма, разом узяті, то знак видимий того, що в душі Божа ласка діє.
У хвилі, в котрій зливається голову дитини, її душа очищається від гріха первородного, Господь Бог уділяє свою ласку і приймає дитину за свою. У тій хвилі Ісус Христос признається до дитяти і записує на нього частку свого царства небесного. Якби так по хрещенні чоловік умер, заки згрішить і через гріх втратить Божу ласку, пішов би напевне до неба, хоча й, може, за малі гріхи покутував би в чистилищі.
Ясна річ, що цілком так само, як дитину, треба би хрестити ще старшого чоловіка, приміром, жида. Треба би лиш перед хрещенням навчити його головних правд віри, мусив би шкодувати за свої гріхи і бажати хрещення.
Хрещення – то перша і найважливіша Тайна тому, що через хрещення чоловік стає допіру християнином і допіру тоді може інші Тайни приймати. Якби нехрещений чоловік приймав якусь Тайну, вона була би неважна, хоча би й і все зробилося, що для Тайни треба.
Тайна Хрещення – то так, як ворота для християнського життя.
Тайна Миропомазання
Тайна миропомазання, котру в нас кожний священик своїм вірним уділяє, а в латинськім обряді лишень єпископ, – то Тайна, установлена Ісусом Христом, у котрій християнин дістає через помазання миром і через Боже слово благодать Св[ятого] Духа на укріплення його в боротьбі християнського життя.
Святе велике миро. Матерія – то святе миро, посвячене єпископом у живний четвер. Миро – то олива, змішана з бальзамом і різними пахучими олійками, зіллями і корінцями. Форма ж – то ті слова: “Печать дара Св[ятого] Духа. Амінь”. Матерія і форма разом – то знак видимий тої невидимої ласки святого Духа, котрою, ніби печаткою, душа призначена на воїна Христового.
Святі печатки Божої ласки. Тої Тайни не можна приймати більше, як тільки раз у житті. Так само і Тайни Хрещення, і Свщенства, бо ті три Тайни витискають на душі незмазні печатки, котрі лишаються на душі по всі віки.
Тайни живих.Тайна миропомазання – то Тайна живих, бо вона лиш для тих, що мають Божу ласку, що душею живуть.
До тих Тайн живих належать Миропомазання, Євхаристія, Священство і Подружжя. До тих всіх Тайн не можна приступати без Божої ласки.
Інші всі Тайни – то знов Тайни мертвих. Установлені суть для грішників, у котрих душі не живуть ласкою Божою, суть перед Богом неживі, а мертві. Ті Тайни мертвим, грішникам дають життя, ласку Божу. Хрещення дає першу ласку, покаяння вертає ласку, втрачену через гріх. Маслосвяття дає ласку хворим, умирущим, що не можуть сповідатися, а шкодують за гріхи.
Тайна Євхаристії, або Тіло і Кров Христа
Найсвятійша зі всіх Тайн нашої віри – то Тайна Тіла і Крові Божого Сина. Знаємо, що Ісус Христос у пресвяту ніч, у котрій мав бути виданий на смерть, а радше в котрій сам себе видав за життя світу, на останній Тайній Вечері взяв хліб у свої святі, пречисті і непорочні руки, віддав Богу подяку, благословив, освятив, переламав і дав своїм святим учням і апостолам, і сказав: “Прийміть, їжте, це є Тіло моє, що за вас ламається на відпущення гріхів”.
У подібний спосіб узяв чашу вина з овочів винної лози, розпустив трохи з водою, Богу подякував, вино благословив, освятив і дав своїм святим учням і апостолам, і сказав: “Пийте з неї всі, це є Кров моя Нового Завіту, що за вас і за многих проливається на відпущення гріхів”.
По сих словах додав: “Се робіть на мій спомин”. Тими словами посвятив Ісус Христос апостолів на священиків і єпископів, казав їм правити Службу Божу на пам’ять про Його смерть і ту владу передавати іншим, щоби ті знов могли її іншим передавати.
Так-то перед самою смертю встановив Наш Спаситель сю пречудну і пресвяту Тайну, в котрій безкровним способом Богові приноситься жертва смерті Божого Сина і в котрій Ісус Христос, присутній у вигляді хліба і вина, дає Тіло своє в харч, а Кров свою – в пиття для вірних.
Віримо і урочисто при кожній Службі Божій визнаємо, що скільки разів у часі Служби Божої священик ті святі Христові слова повторює, стільки разів безкровним способом відновлюється на наших престолах жертва Христової смерті. Правдива Кров Христова тайним способом проливається задля нашого спасення.
Віримо і визнаємо, що по тих словах священика ціла субстанція хліба перетворюється, пресуществляється, у правдиве Тіло Христове, а сутність вина перетворюється на правдиву Кров Христа.
Віримо, що по тих словах священика те, що видається хлібом, уже не є хлібом, але Христовим Тілом, і те, що видається вином, не є вже вином, але Христовою Кров’ю.
З хліба по освяченні лишається сам зовнішній вигляд хліба. Під зовніщнім виглядом перебуває сам Богочоловік Ісус Христос із душею і з тілом, із Божеством і чоловічеством.
Віримо, що по освяченні вина те, що вином видається, не є вже вином, але Христовою Кров’ю. З вина лишаються лишень поверхові ознаки – смак, запах, барва, – а під тими ознаками перебуває живий Богочоловік так само правдиво, як правдиво від хвилі Вознесення є на небі по правій руці Бога Отця.
Віримо, що під кожним виглядом і під кожною часткою кожного вигляду є правдиво присутній Ісус Христос.
Чудесну переміну хліба в Тіло і вина – у Кров Христову називає Церков “пресуществленієм”, бо справді сутність (“существо”) хліба змінюється в Тіло Христове, а “существо” вина – у Кров Христову.
Але що Кров із Тілом Христовим може вже розлучитися так, як розлучається на хресті, коли Христос останню краплю Крові пролив, коли може розлучитися лишень способом сакраментальним, тайним у тій некривавій жертві, віримо і визнаємо, що під тим, що хлібом видається, є і Тіло, і Кров Христові, бо є цілий Христос. А під тим, що видається вином, є Кров і Тіло Христові, бо є цілий Христос.
Віримо далі, що Ісус Христос так довго перебуває у вигляді хліба і вина, як довго залишаються незнищені вигляди.
Як довго освячений хліб видається хлібом, а освячене вино видається вином, так довго Христос у тих виглядах є присутній. У хвилі, в котрій вигляди зникають, закінчується Христова присутність.
Віримо, рівно ж, що Тіло і Кров Христові є для нас правдивим харчем і правдивим напоєм. “Бо тіло Моє – їжа правдива, і кров Моя – правдивий напій. Хто споживає тіло Моє та кров Мою п’є, той у Мені перебуває, а Я – в ньому” (Йо. 6, 55-56).
“Я єсмь животворним хлібом, що з неба зійшов: хто буде їсти мій хліб, буде жити повіки; а хліб, котрий дам, – то моє Тіло, котре передам за життя світу”.
Чудесний завдаток воскресення. Віримо, проте, що, коли причащаємося, їмо Тіло Божого Сина і п’єм Його Кров. Віримо, що, коли дійсно причащаємося, маємо завдаток вічного воскресення. Віримо, що нам того Причастя треба для спасення, і так нам треба злучення з Ісусом Христом, як нам треба, щоби Христос у нас перебував, а ми – в нім. Христос сказав: “Істинно, істинно говорю вам: якщо не споживатимете тіло Чоловічого Сина й не питимете його кров, не матимете життя в собі. Хто тіло моє їсть і кров мою п’є, той живе життям вічним, і я воскрешу його останнього дня” (Йо. 6, 53- 54).
“Справді кажу вам, – говорить Господь, – як не будете їсти Тіла чоловічого Сина, як не будете пити Його Крові, не будете мати в собі життя. Хто їсть се Тіло і хто п’є мою Кров, має вічне життя, і я воскрешу його в останній день.Хто мене їсть, буде жити через мене; хто буде їсти сей хліб, буде жити повіки”.
Наказ Церкви. Тому Церква приписує, щоби кожний християнин щонайменше раз на рік, у часі пасхальнім, причащався Тіла Христового (четверта заповідь церковна), і тяжкий гріх мав би християнин, якби міг ту заповідь виконати, а не виконав.
Як християнин немає можливості причащатися, то може бути спасенний, хоча й би і в усьому житті ані разу не міг причащатися. І діти, що умирають по хрещенню, йдуть до неба, хоча й не причащалися.
Те, що Христос каже про обов’язковість Причастя, пояснює Церква тим способом, що, безумовно, обов’язкоко є потрібна для спасення участь у ласці Христовій. Хто немає нагоди причащатися Христового Тіла через прийняття Тайни Євхаристії, може духом причащатися. Причащається духом, коли отримує ласку Ісуса Христа, ласку, котру Ісус Христос через Євхаристію нам дає.
Духовне причастя. Можна духом причащатися, і таким способом, що чоловік бажає собі сеї святої Тайни. Хто бажає сполучитися з Ісусом Христом, хто хоче з ним поєднатися в Причасті святім, хто за Ним любовито тужить, сей приймає Його у своїй душі так, мовби причащався. Через таке духовне Причастя, повне любові до Христа, котрого в Євхаристії не можна прийняти, може християнин отримати щось із тої ласки, котру Ісус Христос дає, коли є присутній у серці чоловіка у вигляді хліба.
Приготування до Причастя. Для сакраментального Причастя, тобто для прийняття Тайни Євхаристії, не вистачить жалю, потрібна сповідь. Без ласки Божої не можна до Євхаристії приступити. Хто би в грісі причащався, допустився би тяжкого гріха святокрадства, робив би так, як би крав Христове Тіло. Брав би те, що йому не належить, поки не спокутує. Святий апостол Павло, коли говорить про святе причастя, так каже: “Тому хто буде їсти хліб або пити чашу Господню недостойно, буде винний за тіло і кров Господню! Хай, отже, кожний випробує себе самого і тоді їсть цей хліб і п’є цю чашу. Бо той, хто їсть і п’є, не розрізняючи Господнього тіла, суд собі їсть і п’є!” (І Кор. 11, 27-29).
Хто їсть сей хліб, і хто п’є недостойно Господню чашу, той буде винен Тілу і Крові Господнім, нехай чоловік себе самого випробовує, хай себе самого питає, чи не має гріха, і так нехай їсть той хліб і нехай п’є з тої чаші, бо хто їсть і п’є недостойно, той собі їсть і п’є суд, бо не усвідомлює Господнє Тіло, не замислюється, що приймає.
Тому в тій молитві, що її говоримо перед Причастям, просимо, щоби те Причастя не було на осудження, і кажемо, що приступаємо до Ісуса Христа “не як Юда, но як розбійник”. Юда цілував Христа зі зрадою в серці – так робить чоловік, що в грісі причащається.
Тому священик, коли в часі Служби Божої закликає вірних до Причастя, так каже: “Зі страхом Божим і з вірою приступіте”.
Тайна Покаяння
Чоловік має так довго ласку Божу, котру дістав при хрещенні, як довго не згрішив тяжко.
Гріхи малі, щоденні, домашні, котрих християнин допускається нехотячи, або несвідомо, або в малих незначних речах, не відбирають ласки освячення, тобто тої ласки, котрої треба для вічного спасення, котра робить чоловіка Богові милим, Божою дитиною. Такі гріхи малі заслуговують на кару Божу, але не в пеклі, лиш у чистилищі. Відбирають більші помочі Божі, котрі Бог людям дає для добрих діл і котрі можуть чоловіка призвичаїти до більших гріхів. Хто в малих речах невірний, той і в більших стає невірним.
Наслідки тяжкого гріха. Гріх же тяжкий відбирає ласку Божу і стягує на чоловіка Божий гнів. Хто мав би нещастя вмерти без покаяння хоча й би по однім тяжкім грісі, напевне пішов би на муку вічну в пеклі. Ми віримо, що одного гріха смертного неспокутуваного вистачає, щоби душа була справедливим Божим осудом приречена на вічний вогонь у пекельній прірві.
Але Бог милосердний не хоче смерті грішника, але його навернення і життя. “Як от живу я, – слово Господа Бога, – я не бажаю смерті грішника; бажаю, щоб він відвернувся від своєї поведінки і жив” (Єз. 33, 11).
“Як живу, – говорить Господь Адонай (так у пророків називається єврейською мовою Господь Бог), – не хочу смерті грішника, але щоби навернувся і жив”.
Ісус Христос виліковує нас від ран тяжкого гріха. Бог у безконечнім своїм милосерді зіслав Свого Сина на сей світ, щоби спас грішників. За грішників терпів Ісус Христос страшні муки, за них був прибитий до хреста, за них при смерті молився. Сам про себе каже Ісус Христос, що є тим пастирем добрим, котрий полишив дев’ятдесят дев’ять овець і йде шукати одної, що загинула. А як її знайде, бере на рамена і несе домів. Христос є тим Отцем милосердним, що з такою любов’ю приймає блудного сина, коли додому покутою вертає. Він є тим добрим Самарянином, котрий підносить пограбованого і побитого розбійниками подорожника, рани його лікує, обв’язує, бере його на свою скотину, везе до міста і платить за нього в готелі.
Христос, живучи на сім світі, всюди шукав грішників, щоб їх навернути до Бога. Фарисеї з того сміялися, називали його приятелем грішників, але Він не переставав усюди шукати за душами людськими, що лежали в гріхах, бо, як казав, “здорові не потребують лікаря, лише хворі” (Мт. 9, 12).
Він відпустив гріхи розслабленому і грішниці Марії Маґдалині. Він не хотів судити тої грішниці, котру Фарисеї до Нього привели, і звільнив її від їх закидів.
Христос довго з грішницею Самарянкою розмовляв і учив її правд Божих, щоби її навернути. Ще умираючи на кресті, обіцяв рай конаючому розбійникові. Для служби своєї на апостолів прикликав навернених грішників, Петра, Матея, Павла. Усе Його життя було безнастанною працею для спасення грішників. Смерть Його була покутою за грішників і жертвою для їх спасення.
Він був поранений за наші гріхи, був мучений за наші гріхи, був мучений за наші беззаконня, ми Його ранами були вилікувані: “Він же був поранений за гріхи наші, роздавлений за беззаконня наші. Кара, що нас спасає, була на ньому, і його ранами ми вилікувані” (Іс. 53, 5).
“Бо Він полюбив нас і Кров’ю своєю умив нас від наших гріхів” (Апок. 15).
Треба нам працювати з Ісусом Христом, щоби отримати відпущення гріхів. Овочів, однак, Христової смерті – відпущення гріхів – не отримуємо без нашої співдії. Хоча й Христос приняв на себе покуту за наші гріхи, мусимо самі каятися, щоби гріхи наші були відпущені. Для того установив Христос св[яту] Тайну Покаяння. У тій Тайні лишив нам чудесний лік на ту страшну заразу, котрою є гріх. У тій Тайні маємо дуже легкий спосіб, щоби навернутися до Бога і отримати відпущення гріхів.
Свята Тайна покаяння. Тайна Покаяня – то Тайна, установлена Ісусом Христом, у котрій грішник щиро визнає зі сокрушеним серцем свої гріхи перед священиком, до того уповажненим, і отримує від нього покуту і розгрішення, коли про свої гріхи правдиво жалкує і має рішучу волю виправитися.
Установлення св[ятої] Тайни покаяння. Христос установив ту св[яту] Тайну, коли надав апостолам владу відпускати гріхи. Дмухнув тоді на них і сказав: “Кому відпустите гріхи – відпустяться їм, кому ж затримаєте – затримаються” (Йо. 20, 23).
“Гріхи будуть відпущені тим, котрим відпустите, а будуть затримані тим, котрим затримаєте”. Та влада, котра обіймає всі гріхи, можливі поміж людьми, перейшла від апостолів до їх наступників-єпископів, а від них переходить до тих священиків, котрим єпископи ту владу дають, не при самім висвяченні, але окремо.
Щоби ви знали, як користати з тої святої Тайни, без котрої нема спасення для людей, що по хрещенню тяжко згрішили, скажу вам за порядком, що треба до сповіді принести, щоб отримати відпущення гріхів.
А на вступі самім треба вам добре-добре знати, що передусім обов’язкова є ласка Божа для доброї сповіді. Кому Бог [дає] ласку доброї сповіді, той отримає відпущення гріхів і виправить своє життя. Тому треба перед самою сповіддю ретельно і гаряче просити Бога про святу Його поміч. Треба Його просити, щоб розум просвітив і дав пізнати гріхи; щоб серце загрів і дав шкодувати про гріхи, щоб, урешті, поміг у сповіді щиро постановити поправу.
То суть три речі, котрі має християнин зі собою принести до святої сповіді.
Рахунок совісті
Сповідь – то суд. Поки християнин до сповіді приступить, мусить знати, з чого має сповідатися. Сповідь – то суд. На тім суді має чоловік сам себе оскаржити, щоби Бог йому відпустив. Тому, як у суді, той, що оскаржує, мусить знати, що оскаржує, так само і в сповіді.
Хто хоче дістати відпущення всіх гріхів і мати Божу ласку, той мусить оскаржити себе самого за всі гріхи, за котрі ще не сповідався, тому треба рахуватися зі своєю совістю і вирахувати собі по можливості всі до єдиного гріхи. Треба пригадати собі, якими гріхами хто Бога образив і скільки разів кожним зосібна.
Як готуватися до св[ятої] сповіді? Передумайте собі десять заповідей Божих, п’ять заповідей церковних, сім гріхів головних, шість гріхів проти Святого Духа, чотири гріхи, що волають про помсту до неба, і дев’ять гріхів чужих.
Щоб добре приготуватися до сповіді, візьміть молитвослов, перечитайте кожну заповідь і подумайте хвильку, якими гріхами проти тої заповіди ви могли Бога образити. Приміром, Перша заповідь: не будеш мати інших Богів, крім мене. Проти тої заповіді грішить, хто не вірить у Бога або у правдах віри сумнівається, проти віри говорить або слухає радо такої бесіди, хто пристає в речах святих із єретиками, протестантами, схизматиками, хто від них книжки приймає, хто в їх священиків сповідається, на їх богослуження ходить. Далі грішить, хто вірить у чари, в забобони, хто по раду ходить до ворожбитів і ворожок.
Грішить, хто молитви занедбує, хто не дбає про те, щоб пізнати, наскільки може, віру святу, хто втрачає надію на ласку Божу і вічне спасення.
Друга заповідь: не прикличеш Імені Господа Бога твого надармо. Грішить, хто присягається, божиться на пусті речі, а що гірше – на неправду, хто легковажно імена Боже і святих часто вимовляє.
Трятя заповідь: пам’ятай день святий святкувати. Грішить, хто не йде в неділю і свята до церкви або костела католицького, як може піти, або, як не може піти, не помолиться вдома. Далі грішить, хто тяжку роботу в неділю і свята робить або іншим каже робити. Вільно, однак, при господарці або при домі робити роботу, без котрої не можна обійтися, приміром, варити, замітати, худобі їсти дати, як треба – пекти, ґудзик, як треба, пришити Як яку роботу можна в суботу зробити або на понеділок відкласти – то гріх у неділю ту роботу робити.
Четверта заповідь: шануй отця твого і матір твою, щоби тобі добре було і щоби довго жив на землі. Грішать родичі, коли не працюють над вихованням дітей, коли їх не вчать молитви, катехизму, коли не застерігають їх перед недобрим товариством, коли дозволяють їм злі книжки читати або інші гріхи робити; як своїх дітей кленуть, проклинають, а ще гірше – як їх псують, як учать грішити. Мачухи і вітчими, а часто – тесті і свекрухи – мають майже ті самі обов’язки, що вітці і матері. Діти грішать, коли родичів не шанують або, борони, Боже, з ними сваряться, їх кленуть або, не дай Боже, б’ють, із хати виганяють на старість, у хворобі не дають притулку.
П’ята заповідь: не убий. Грішить, хто ближньому злого бажає, хто його клене, б’є або хто убиває, хто йому здоров’я ушкоджує або славу. Грішить, хто має якусь образу, злість, ненависть, хто замислив помститися або яку кривду зробити. Грішить, хто себе убиває, хто собі здоров’я ушкоджує. Страшно грішать матері, що вбивають дітей, ще не народжених, або їм шкодять, або думають їх убити.
Шоста заповідь: не чужолож. Грішить, хто лиш із поганої пристрасті щось нечисте замислить, хто веде нечисті бесіди, співає нечисті пісні, плюгаві читає книжки, нечистими поглядами або всілякими ділами бавиться. Грішить, хто ламає присягу подружню свою або когось іншого. Найгірше грішить, хто свою кров плямує або вже так низько упаде, що стає як худобина.
Сьома заповідь: не кради. Грішить, хто чужого добра не шанує, кривди іншого шукає, чуже добро псує, обов’язку контракту не дотримує. Грішать опікуни, що не дбають про добро довірених їм дітей, хто кого підпалює або яку-небудь шкоду робить ближньому в майні. З тих гріхів не вистачить сповідатися, треба виправити зло, треба відшкодувати кривду.
Восьма заповідь: не свідчи неправдиво супроти ближнього. Грішить, хто брехню говорить, а ще гірше – на брехні присягається. Хто відкриває чужі блуди приховані, хто другого обмовляє або ще гірше – очорнює, брехнею щось зле про нього говорить.
Дев’ята заповідь: не пожадай дому ближнього твого, ні поля його, ні слуги його, ні худоби його, жодної річі, котра єсть ближнього твого.
Так само пригадуйте заповіді церковні, питайте себе самих, чи не згрішили одним із семи гріхів головних. Гордістю грішить, хто вивищується над іншими, про себе самого бозна-що думає. Захланністю – хто занадто цінує добра сього світу і все своє щастя лиш у них бачить і лиш живе для них. Нечистотою – хто грішить проти шостої заповіді Божої. Заздрістю – хто іншим у якомусь добрі заздрить. Грішить далі, хто надміру їсть і п’є, хто на ближнього гнівається. Лінивством – хто не працює і не виконує своїх обов’язків.
Гріхи проти Св[ятого] Духа. Проти Св[ятого] Духа грішить той: 1) хто надмірно надіється на Боже милосердя; 2) хто втрачає надію на милосердя Боже; 3) хто пізнаній правді віри противиться; 4) хто ближньому заздрить у Божій ласці; 5) хто закам’янілий на спасенні упімнення; 6) хто до смерті не кається.
Гріхи, що про помсту волають до неба. Про помсту до неба волають гріхи: 1) умисне убивство; 2) гріхи содомські; 3) покривдження убогих вдів і сиріт, 4) затримка робітникам зарплати.
Гріхи чужі. Гріхи чужі має той: 1) хто гріх виказує; 2) хто до гріха спонукає; 3) хто радить грішити; 4) хто допомагає у гріху; 5) хто дозволяє гріх; 6) хто хвалить гріх; 7) хто боронить гріх; 8) хто не карає гріха; 9) хто мовчить при гріху.
Можете собі в рахунку совісті ще і так помогти, що будете пригадувати рік по року або місяць по місяцю своє життя. Думкою можете пройти всі місяці, де ви перебували, заглянути до хати, де ви жили, до місць, де бували, в товариства, з котрими ви перебували. Така гадка легко вам пригадає многі з ваших гріхів.
Чи вистачить сповідатися з гріхів від останньої сповіді. Найважливіша річ при рахунку совісті – то добре здати собі справу з того, чи вистачить сповідатися з усіх гріхів від останньої сповіді.
Того не вистачає, як якась давня сповідь була фальшива, святокрадська. Сповідь святокрадська – то така, в котрій чоловік зі страху або зі встиду закриє, затаїть якийсь гріх перед священиком. Ліпше, щоби не сповідався, бо така сповідь не відпустить і тих гріхів, з котрих сповідається, а до того є страшним гріхом і страшною зневагою Ісуса Христа. Ще до того така сповідь стає причиною другого тяжкого гріха – святокрадства. Хто так святокрадсько колись сповідався, мусить ту сповідь виправити. Як не виправив раз, то та друга сповідь буде таки святокрадська, хіба цілком забув і щиро хотів усе визнати, що пам’ятав. Як сповіді не виправив, то мусить у третій сповіді обидві перші виправити. Як не виправить, мусить у четвертій усі три виправити, і так далі. Часом ланцюгом тягнуться святокрадські сповіді через усе життя. Нема тоді іншої ради, як усі сповіді виправити, сповідатися за все життя. Тож перед сповіддю треба рахувати всі гріхи всього життя. А передовсім вирахувати собі, скільки було таких фальшивих сповідей і скільки таких святокрадських Причасть.
Ідучи до сповіді, треба ясно мати в голові, що і як священикові сказати, а як важко все запам’ятати, треба священика просити, щоби пригадав.
Жаль за гріхи
Може, ще важливішим від рахунку совісті є щирий жаль за гріхи. Тому вже вдома перед сповіддю треба обов’язково збудити в серці щирий жаль.
Кара за гріхи тяжкі. Хто тяжко згрішив хоча й би одним гріхом, той заслужив на тяжку кару Божу. А кара Божа – то річ страшна. Страшна річ – упасти в руки Бога живого. “Страшно впасти в руки Бога живого” (Євр. 10, 31).
Хто знає, як тяжко Бог ангелів за гріх покарав, коли їх із неба зіпхнув у вогонь прірви пекельної, той не може не затремтіти на гадку, що така доля може і його чекати.
Хто пригадає собі всі труди, хвороби, зарази, війни і нужду, котрі внаслідок гріха первородного спали на людей, той зрозуміє, якою страшною заразою є гріх для чоловіка і яким безмірним нещастям. Коли розважить, що за один гріх перших родичів Бог скарав на смерть не лиш перших наших родичів, але і нас всіх, людей, той не може сумніватися, що справді гріх є найбільшим нещастям, яке може до нас прийти на сім світі. Хто подумає про небесні розкоші, про радість святих, котрі лице Боже оглядають; хто має хоч маленьке поняття про те, чим єсть безконечне життя без журби, без печалі, без смутку, але повне радості і щастя, тому не може серце не стиснутися на гадку, що втратив небо. Хто, врешті, подумає хоч хвилю про страшні муки, які терплять грішники, засуджені на вічний вогонь у пеклі, той не може не заплакати на гадку, що через свою поведінку заслужив на кару пекельну.
Не важка річ – бажати собі вічного щастя, бо і нема чоловіка, щоби не бажав собі щастя, і не важка річ – боятися кари Божої, бо кожний чоловік уже з природи боїться нещастя; а чоловік, що боїться кари Божої і бажає нагороди з рук Божих, легко обридить собі гріх, котрий відбирає небесну нагороду, а наражає чоловіка на кару. Обридити собі гріх, відвернутися від нього зі страху перед втратою нагороди і нараженням на кару – це є жалувати за свої гріхи.
Жаль недосконалий. Такий жаль за гріхи, що з’являється перед карою, – то жаль недосконалий насправді, але добрий, і його вистачає для сповіді.
Очевидно, треба, щоб стосувався всіх гріхів, а не лише декотрих; бо жалувати за один гріх, а за другий не жалувати – то не є жаль, що з’являється зі страху перед карою. Треба того, щоби такий жаль був і в серці, а не лиш на устах, бо Бог на серце дивиться, а не на слова. Такий жаль є надприродний, бо виникає з віри, котра нас учить про вічну нагороду і про вічну кару.
Але такий жаль зі страху є лиш недосконалим, бо є другий, ліпший, жаль, котрий називаємо досконалим жалем.
Жаль досконалий. Той жаль досконалий випливає з любові.
Хто подумає, який Бог безконечно добрий і солодкий, як нас полюбив, скільки для нас зробив і скільки ще готов зробити, тому мусить бути прикро, що того найліпшого свого Пана і того найліпшого Отця гріхами образив. Так жалувати – то жалувати з любові. Так жалує дитина, коли побачить сльозу в оці вітця або матері, котрим прикрість зробила. Так жалує християнин, що Бога всім серцем над усе любить.
Такий жаль досконалий вертає ласку Божу і перед сповіддю, хоча й не позбавляє обов’язку сповідатися з гріха; бо хто жалує з любові, готов усе робити, щоби блуд свій виправити. Готовий, проте, і сповідатися, і покуту за гріх прийняти. Щоб вам полегшити такий жаль, обов’язково потрібний для спасення людям, що не можуть перед смертю сповідатися зі своїх гріхів, напишу вам тут коротку молитву, в котрій виражені жаль недосконалий і жаль досконалий. Хто би всім серцем ту молитву відмовляв щодня, хто би повторив її перед смертію зі сльозами, той міг би мати надію, що, за ласкою Божою, дістанеться до неба, хоча й би і в останній годині не міг сповідатися.
“Боже мій! Я согрішив многими гріхами! Я тяжко Тебе образив! Я заслужив на кару від Тебе! Я стратив вічні радості небесні, а заслужив на страшну муку в пеклі! Боже мій! Я боюся вогню пекельного, тремчу на гадку вічного засудження, боюся, щоби я не був Тобою відкинений навіки! З того страху перед карою я бриджуся всіми моїми гріхами, і жаль мені, прикро мені, що я так негідно вчинив!
Але ще більше жалую з любові до Тебе, Боже мій наймиліший! Бо Тебе люблю цілим серцем над усе! Бо Ти найвище і найкраще добро, заслуговуєш на всяку любов! Ти для мене є життям, спасенням, і щастям, і єдиним добром! Тож з любові до Тебе жалую, що я Тебе образив, прикро мені, що я Тебе образив, Отче найдорожчий!
Маю надію, що мені мої гріхи відпустиш, що даш ласку, потрібну для поправи і вічного спасення!
Постановляю вже до своїх гріхів не вертати, цілком поправити своє життя. Ти, Боже, допоможи!
Хочу щиро сповідатися зі всіх моїх гріхів і прийняти покуту, накладену священиком!”
Постанова поправи
Для доброї сповіді треба ще принести щиру постанову поправи. Хто видить, що через гріхи впав у нещастя втрати ласки у Господа Бога і кого серце болить, що Бога образив, той мусить собі сказати: “Вже того не буде, до гріхів не верну; я поправлюся”.
Такої щирої волі вистачає для сповіді. Мусить така воля, очевидно, стосуватися всіх гріхів, і треба взятися по сповіді до праці над виконанням тої поправи життя. Сповідь через те повинна бути початком нового життя. По сповіді чоловік повинен змінитися. Але хоча й би зі слабості людської впав ще у гріх, то не є знаком, щоби у сповіді не мав щирої постанови. Чоловік буває таким слабим, що днесь щиро хоче, а за кілька днів забув про постанову. Тому ніколи не розпачай, грішнику, хоча й би ти був не знати яким слабим; роби, що можеш, а проси те, чого сам не можеш зробити. Ласка Божа поможе. Ти сам зі себе слабий, але з Божою поміччю можеш бути сильним. Лиш молися, проси, а Бог не відмовить покірній просьбі.
Молитва потрібна для спасення. Молитва потрібна для спасення і таких ласк, котрих Бог не дає лиш тим, що просять, і обіцяв що дасть, скільки разів будем Його просити в ім’я Христа Спасителя: “Усе, чого будете просити у молитві, віруйте, що одержите, – і вам так” (Мр. 11, 24). Все, про що тільки попросите в молитві, вірте, що дістанете; і дістанете, як просите, лиш просіть того, що для ваших душ, для вашого спасення потрібне. Моліться побожно, покірно, з упованням, витривало, всім серцем, здаючись на волю Божу і в Ім’я Ісуса Христа, про речі, потрібні для ваших душ, і будьте певні, що такої молитви Бог не може не вислухати.
Господь Бог поможе витримати в добрій постанові, і по сповіді справді виправите життя.
Покута і розгрішення
Як хто ті три речі до сповіді принесе, тобто рахунок совісті, жаль і постанову, то вже буде знати, як сповідатися. Відкриє перед отцем духовним усе своє серце. Оповість про себе самого все, чим згрішив, нічого не затаїть, не буде встидатися і заслужить собі на відпущення гріхів. Священик в Імені самого Господа Бога відпустить йому гріхи. Скаже над ним молитву, котра такими словами кінчається: “Іди в мирі і більше не гріши”. На ті слова отворяється над грішником небо і ласка Божа і Боже благословення сходять на його душу; Отець милосердний приймає блудного сина, тулить до серця, цілує, приймає у свою хату і вертає те, що через гріхи був стратив, що наново придбав покаянням, спадок царства небесного. Бо коли хто є дитиною Божою, то йому належить спадок свого Отця, так як діти беруть спадщину по родичах.
Відпусти
З відпущенням гріха смертельного відпускає Бог і кару вічну, але тимчасова може лишитися. Справедливості Божій належить таке надолужування, на яке християнина вистачить. Нерідко та кара тимчасова може бути велика, треба би довгих покут, щоби звільнитися від неї.
Ісус Христос, щоби нас у тій біді порятувати, установив у святій Церкві скарб, скарбницю, в котрій суть складені заслуги самого Христа, Пречистої Його Матері, всіх святих Божих угодників. З тої скарбниці може черпати Церква і за покутних грішників сплачувати справедливості Божій їхні борги належних кар загальних. Голова Церкви Папа Римський приписує умови, за котрими зі скарбниці Церкви борги за нас сплачуються. Робить те, коли надає відпусти. Такі відпусти можуть бути прив’язані до різних молитов, до хрестиків або медальйонів.
Хто по щирій сповіді і св[ятім] Причастю таку молитву відмовить, може набути часткового відпусту. Відпускається йому якась частка тимчасових кар, на які заслужив. Часом у більший празник року може такий відпуст набути молитвою з тим хрестиком чи медальйоном у руках, як, крім сповіді і св[ятого] Причастя, помолиться за Святійшого Отця і за навернення грішників. Той хрестик, однак, мусить бути посвячений священиком, котрий може хрестик відпустом наділити.
Тайна Маслосвяття
Тайна маслосвяття – то Тайна, встановлена Ісусом Христом, у котрій тяжко хворий отримує через помазання посвяченим єлеєм і молитву священика ласку Божу для спасення душі, а часом і для здоров’я тіла. “Нездужає хтось між вами? Хай прикличе пресвітерів церковних, і хай вони помоляться над ним, помазавши його олією в ім’я Господнє, і молитва віри спасе недужого, та й Господь його підійме; і як він гріхи вчинив, вони йому простяться” (Як. 5, 14-15). “Якщо хто межи вами є недужий, нехай прикличе священиків із церкви, і ті нехай помоляться над ним і помажуть його єлеєм в ім’я Господнє. І молитва віри спасе недужого, і підніме його Господь, і якщо зробив гріхи, відпустяться йому”. Як хворий може висповідатися перед тою Святою Тайною, повинен се зробити. Як непритомний, а має в серці хоч недосконалий жаль, то Тайна маслосвяття змазує йому гріхи. А як смертельного гріха на душі не мав, то йому помножує ласку освячення.
У тій Тайні відпускаються також прощенні, малі гріхи, відпускаються і тимчасові кари і витирається те, що з гріхів у душі лишилося, як, приміром, схильність до гріха, спокуси, слабкість волі.
У тій Тайні скріплюється душа до боротьби з гріхом у спокусах і в терпіннях перед смертю; як потрібно для спасення його душі, то часом Бог через ту Тайну уділяє і тілесне здоров’я.
Ту Тайну так справляє священик, що помазує священним єлеєм усі зовнішні органи відчуттів: очі, вуха, ніздрі, груди, руки і ноги, а при тім повторює святі слова сакраментальної форми.
У разі тяжкої хвороби повинен кожний християнин сю Тайну прийняти і ніколи не боятися, щоби вона могла спричинитися яким-небудь способом до збільшення небезпеки смерті. Таке вірування було би забобоном і тяжким гріхом.
Можна ту Тайну приймати кілька разів у житті, за кожним разом нової хороби або нової правдивої небезпеки смерті.
Тайна Священства
Шостою Тайною, встановленою від Ісуса Христа, є священство. То Тайна, в котрій християнин, на се вибраний, дістає через покладання рук єпископа і його молитву владу справувати святі Тайни і приносити безкровну жертву Служби Божої. Без того висвячення ніхто не сміє ані Служби Божої правити, ані Тайн уділяти. Саме хрещення, і то лиш із води, може уділити і світський чоловік. Інших Тайн світський чоловік ніяким способом уділяти не може.
Важлива то для вас річ – се знати, бо легко в тих ваших сторонах міг би знайтися чоловік, що удавав би священика, щоби від людей гроші видурювати. Хоча й би і знав цілу відправу, так як кожний дяк і піддячий може знати, якби не був правдивим священиком, не міг би Служби Божої правити, і жоден єпископ ані сам Святійший Отець не міг би ніколи те дозволити, щоби хто без Тайни священства міг Службу Божу відправляти. Служба Божа, відправлена несвящеником, не була би Службою Божою. Не було би при такий відправі освячення дарів. Хліб лишився би хлібом, а вино – вином. На те, щоби хліб і вино освячувати в Тіло і Кров Ісуса Христа, треба обов’язково, щоби єпископ уділив Тайни священства з формою і матерією, приписаною в Церкві.
Тому ніколи не допустіть до своїх Церков чоловіка, про котрого не будете мати певності, що є священиком. Жадайте паперів від людей, що вам називаються священиками. На одній грамоті буде посвідчення, що є священиком, а на другій мусить бути написано, що є до вас висланий владою церковною, а на третій – що має владу сповідати вірних.
Нехай вас Пан Бог стереже від тої покуси, щоби священика прийняли такого, що не визнає Намістника Христового на землі – Папи Римського.
Тайна Подружжя
Се Тайна, в котрій жених і невіста добровільно прирікають собі любов і спільність життя аж до смерти. Дістають у тій Тайні, так як у кожній іншій, примноження ласки освячення і право на поміч Божу, потрібну для виконання обов’язків, які на себе беруть.
Подружжя цивільне, тобто укладене перед владою світською, не є ніяким подружжям; для нас, християн, є простим життям на віру. Бо Ісус Христос Церкві своїй лишив право орудувати і справувати святі Тайни; і нема подружжя поміж християнами, щоб не було Тайною. Влада світська може встановити права, що належать до маєткових взаємних відносин між подружжям і до прав дітей, до спадщини по родичах. До самого зв’язку подружнього влада світська не має права втручатися. Коли втручається – переступає своє право і порушує право Христової Церкви. Церква одна може встановити, коли яке подружжя є законним, а коли – ні, і що треба для того, щоби було законне.
Подружжя мусить бути добровільне, а не присилуване. До того, щоби подружжя було чинне, треба, передовсім, щоби обидві сторони свідомо і добровільно взаємно присягали. Як котрась сторона присилувана, подружжя нема, бо нема з її боку волі. Далі треба, щоби не були собі свояками. Спільна кров є перешкодою для чинного подружжя (аж до четвертого коліна), а свояцтво, що походить із гріха проти шостої заповіді, є перешкодою для подружжя до другого коліна. Є і така перешкода, що існує між кумами та хрещеною дитиною і її родичами. Є і перешкода, що існує поміж женихом і сестрою невісти, з котрою був заручений.
Лише Церква може від такої перепони звільнити і дозволити подружжя. Вінчання має відбутися перед парохом або уповноваженим священиком і двома свідками.
Союз подружній не може бути розірваний, хіба що смертю одного з подружжя. Можуть, однак, бути причини, через котрі вільно подружжю просити владу церковну про розлучення зі спільності життя подружнього. У жоднім, однак, випадку не вільно подружжю самочинно розлучатися. У разі такого самочинного розлучення сторона винна не може дістати розгрішення, доки не виправить згіршення і не примириться з іншою стороною.
Може бути, що між вами в Канаді суть і такі люди, що жінку тут, у краю, покинули, виїхали до Канади і від того часу не дають знати про себе. Тож їх закликаю, щоби або до краю вернули, або жінку зі собою до Канади взяли. Якби хто з вас знав, що такий у якійсь колонії живе, то нехай до села напише, звідки походить, а як, може, такий або така вмерли, то, будьте ласкаві, донесіть нам про їх смерть. Той чоловік чи та жінка, що по смерті подружжя позбувся, нехай знає, що є вільний, і може вступити у друге подружжя.
Дуже важливою річчю є для щастя подружжя і для щастя дітей, щоби подружжя по-християнськи між собою жило і стереглося сварні, незгоди, невірності. Ви, подружжя християнські Канади, ви всі, християнські руські родини, беріть собі за приклад найсвятішу родину в Назареті. Виконуйте всі свої обов’язки родинні, як їх виконували святий Йосиф, Пречиста Діва й Ісус Христос, і будьте певні, що за таке християнське життя Бог буде вас благословити і будете мати земне і вічне щастя.
Божа благодать
Дуже важливою є для християнина правда, Богом об’явлена, що ласка є обов’язково потрібною для спасення, не менше як для кожного доброго діла, котре має нам принести заслугу в небі. Без ласки не можемо нічого зробити, каже Христос: “Якщо хтось у мені не перебуває, той, мов гілка,буде викинутий геть і всохне” (Йо. 15, 6). Ми не в силі самі від себе що доброго подумати, нічого, але сила наша від Бога, як каже апостол Павло: “Здібність бо наша від Бога” (2 Кор. 3, 5). Ласка Божа, котру через усі Тайни отримуємо, робить нас дітьми Божими і дає нашим душам той надприродний блиск, ту надприродну красу, котра нас робить милими Господу Богу. Та ласка дає нам право на царство небесне; хто в ласці Божій умирає має запевнене спасення.
Ласка Божа робить так, що Бог вислуховує наші молитви і що кожне добре діло, зроблене в ласці Божій, заслуговує на вічну нагороду і примножує ласку освячення.
Ласка Божа – то дар Божий. Божу благодать отримуємо через заслуги Ісуса Христа, хоча й можемо собі випросити покірною молитвою. Можемо, врешті, співдіяти з ласкою Божою і ставати тим способом достойнішими примноження ласки, але ласка Божа все-таки задарма дається, без нашої заслуги. Власними силами ми не здатні собі ласку Божу заслужити ані до неї дійти. Се дар надприродний, котрий перевищує можливість і силу нашої природи і підносить нас до вищого Божого життя.
Ми через ласку Божу стаємо причасниками Божої природи. “Завдяки їм вам були даровані цінні й превеликі обітниці, щоб ними ви стали учасниками Божої природи, уникнувши зіпсуття, яке пожадливістю розповсюдилось у світі” (2 Петр. 1, 4).
Крім тої ласки освячення, Бог дає нам іщє поміч для кожного поодинокого доброго діла, котру називаємо ласкою діяльною: “Бо то Бог викликає у вас і хотіння, і діяння за своїм уподобанням” (Флп. 2, 13). Бог бо керує в нас, щоб і хотіти, і робити зі щирого серця.
Бог дає нам для життя християнського свою поміч тим способом, що силою своєю скріпляє нашу слабу силу. Та ласка Божа просвічує наш розум, скріпляє нашу волю, зігріває наше серце. Бог дає нам силу для пізнання правд свого об’явлення і силу для виконання наших обов’язків, для життя за Його законом. Наша добра воля є ділом Його ласки.
Найважливішу ласку, яку Бог дає і якої найбільше треба, – то ласка перебування в добрім аж до смерті. Тому про ту ласку треба безнастанно і тривало просити.
Віра, Надія і Любов
Крім ласки освячення і діяльної, Бог вливає в наші серця надприродні чесноти, через котрі наближаємося до Його предвічної і безконечної природи.
Дає нам чесноту віри, тобто вливає в нашу душу надприродну силу, з котрою можемо за правду визнавати все те, що Бог об’явив, а свята Його Церква подає до вірування. Та чеснота триває в нас так довго, як довго її не втратимо через гріх, противний вірі. Віра зникає у грішника з хвилею смерті; у праведного – у хвилі, в котрій допущений до бачення лице в лице Божої природи. Тоді видить і ясно пізнає те, що в дорозі смертного життя пізнавав, ніби в дзеркалі віри. Віра на розум спирається, бо розумом пізнаємо, що Бог дав своє святе об’явлення; з розуму видимо ясно, що ми можемо і повинні за правду прийняти все, що об’явлене.
Віра – то чеснота найпотрібніша, бо без віри не можемо догодити Богові. “Без віри неможливо подобатися Богу, бо хто приступає до Бога, мусить вірити, що він існує і дає нагороду тим, які його шукають” (Євр. 11, 6).
Чеснота надії, влита в наше серце, робить так, що надіємося з рук Божих спасення і ласк, потрібних для спасення, тому, що Бог обіцяв, і знаємо, що дотримає обітниці. Та чеснота втрачається в наших серцях через кожний гріх, противний надії, через безнадійність, розпуку і через невіру. Чесноти надії нема в пеклі, бо засуджені втратили надію. Нема її в небі, бо святі отримали і посідають те, чого сподівалися.
Чеснота любові робить у наших серцях так, що Бога любимо над усе, бо є найвищим добром і найбільше заслуговує на те, щоб ми Його любили всім серцем і всією душею, і всіми мислями, і всіми силами нашими.
Та чеснота схиляє нас до того, щоби ми і ближнього любили так, як себе самих, тому що суть нашими братами в Христі, а всі суть покликані до Синівства Божого і вічного блаженства в небі.
Та чеснота втрачається через кожний гріх смертельний. З нею разом гинуть ласка Божа і всі заслуги всього попереднього житя. Вертає до душі разом із ласкою Божою через жаль недосконалий зі сповіддю або через жаль досконалий, хоча й би і перед сповіддю.
Крім тих трьох чеснот Божих, котрі нашу душу з Богом в’яжуть, Бог вливає в наші серця й інші чесноти – справедливість, мудрість, повстримність – і прикрашає наші душі сімома дарами Св[ятого] Духа.
Смерть і те, що по смерті настає
Треба умирати, а не знати, коли і де? Тут, на цім світі, не маємо вікувати. Раніше чи пізніше прийде смерть і поставить нас перед престолом страшного Судії. Не знаємо ані години, ані року, ані місця смерті. Знаємо те одно, що вона несподівано приходить; часто тоді, коли ми найменше приготовані. Знаємо, що смерть – то річ страшна, бо від неї вічність залежить. Смерть у ласці Божій – то початок вічної щасливості; смерть у грісі – то початок вічної кари. Бо зараз по смерті настає суд. На суді ж страшний справедливий Судія розтрясе нашу совість і кожному з нас віддасть за заслугами: праведним – нагороду, кару – грішникам.
Хто умер у грісі смертельнім, той мусить бути засуджений на вічний вогонь у пеклі. Пекло – то місце вічних мук, приготоване для диявола і його слуг.
Там мучаться душі тих нещасних, що в неласці Божій зійшли зі сього світу. А коли на кінці світу труби архангельські закличуть усіх на страшний останній загальний суд і коли тіла тих нещасних грішників будуть ділити ту страшну долю душ, то стануть учасниками тої страшної кари Божої. Так-то до пекла йдуть ті, що умирають у неласці Божій.
Чистилище
Але не кожний, що в Божій ласці умирає, йде просто до неба. Лиш душа чиста, що не знайдеться на ній ні найменшого пороху гріха, йде до неба. А такі – то хіба дитина хрещена, що вмерла, поки до розуму дійшла, або такий чоловік, що ніколи ані в найменшій речі не провинився проти совісті і проти Божого закону. І такий чоловік йде просто до неба, котрий свої гріхи змив так щирими сльозами серця, що з гріхів ані найменшого сліду не лишилося. Рідко, однак, трапиться такий чоловік. Звичайно поміж людьми так буває, що много грішить, а мало покутує. Ще добре, як грішник досить покутує, щоби йому Бог міг відпустити тяжкі гріхи і кару вічну.
По відпущенні тяжких гріхів Бог відпускає кару вічну і вертає свою ласку. Лишаються ще кари тимчасові. Такі кари належаться і за гріхи тяжкі, і за гріхи малі. А тих кар тимчасових може бути дуже багато.
Що зменшує кару за гріхи? Кожне добре діло, і молитва, і піст, і милостиня, і всі діла покаяння змазують тимчасову кару. Але кожне, хоча би і мале, схиблення побільшує тую кару.
Як чоловік умирає в такім стані душі, що має ласку Божу, але і малі, ще не відпокутувані гріхи і не сплачені борги кар тимчасових, не може по смерті дістатися просто до неба. Мусить наперед заплатити Божій справедливості за всі свої борги. Мусить очистити свою душу від кожної плямки.
Те місце, де очищуються душі праведних, називаємо чистилище. То – місце тимчасових мук і кар. У тім місці кожний, за своїми заслугами, один більше від другого, є караний за невідпокутувані або за не досить відпокутувані провини.
Спільність святих
Ті праведні душі належать до Христового Царства, належать до Церкви, до тої святої родини, котрої Христос є головою. Вони становлять відрубну частку Христової Церкви. Становлять Церкву “стражденну”, Церкву, що терпить. Ми тут, на сім світі, творимо Церкву, котра “войовничою” називається, тобто Церкву, що бореться, що воює. Боротьбою за спасення добиваємося небесного царства. Святі ж угодники в небі творять Церкву “торжества”, бо, перемігши гріх, тішаться перемогою і нагородою.
Спільність святих. Ті три частини святої Церкви суть між собою так зв’язані, що взаємно можуть собі помагати. Одні за других моляться, одні за других покутують, одні за других жертвують добрі діла.
Усіх нас єднає Божа ласка, куплена Ісусом Христом. Ми всі – у спільності між собою, а та спільність називається спільністю святих.
Ми не такі святі, як ті, що в небі, або ті, що в чистилищі. Вони певні вічного спасення, а ми ще не певні. Але і ми святі, бо ми є учасниками того святого життя ласки, котре їм і нам спільне. Ми святі настільки, наскільки ми з ними зв’язані в ту святу суспільність, котрої Христос є головою.
Молитва за померлих
З тої спільності нашої з померлими виходить, що їм, тим терпенним, стражденним у чистилищі, помічними суть наші молитви, наші звертання до Бога, наші жертви і милостині і всі добрі діла, котрі за них жертвуємо Богу.
Як ми помагаємо душам у чистилищі. Тому і ми молимося за померлих, правимо парастаси, панахиди і Служби Божі. Тому померлому влаштовуємо похорон. Ми знаємо, що можемо тим способом принести потіху в їх стражданнях; знаємо, що Бог, приймаючи наші офіри і молитви, може в милосерді своїм відпускати кари тимчасові, або частково, або цілковито.
Душі в чистилищі не можуть собі помогти. Велика то річ – своїми молитвами увільнити яку душу з чистилища й отворити їй двері до неба. За такий дар свята душа відплатить певно опікою і молитвою. Така поміч, надана тим бідним душам, є тим потрібніша, що вони самі від себе не годні скоротити часу своїх мук. Вони можуть лиш терпіти, але вже не можуть своїми власними ділами побільшити своєї ласки, а зменшити кари. З годиною смерті минув для них час заслуженої покути, а настав час справедливості і час терпіня. Вони можть покутувати терпінням, але не ділами покаяння.
Дорога християнського життя
То важка річ – так жити, щоби застерегтися від гріха і пекла, а заслужити собі вічну нагороду. Для того треба твердо триматися святої віри, дотримуватися Божого закону, не раз ворогові відпустити, не одне перетерпіти, не раз себе самого перебороти.
Треба терпіти, як довго живемо на землі. Треба взяти на рамена хрест Ісуса Христа. “Коли хтось хоче йти за мною, нехай зречеться себе самого, візьме хрест свій і йде за мною” (Мт. 16, 24). “Якщо хто хоче за мною йти, нехай зречеться себе, і візьме свій хрест, і йде за мною”.
“Хто не несе хреста свого і не йде слідом за мною – не може бути моїм учнем” (Лк. 14, 27). “А хто не несе хреста свого і вслід за мною не йде, не може бути моїм учнем”.
“Візьміть ярмо моє на себе й навчіться від мене, бо я лагідний і сумирний серцем, тож знайдете полегшу душам вашим” (Мт. 11, 29). “Візьміть ярмо моє на себе і навчіться від мене, бо я єсмь лагідний і покірний серцем, і знайдете спокій вашим душам”.
Дорога до неба – то дорога тісна, не раз прикра і тяжка; солодша, однак, від тої другої, широкої, що веде до погибелі.
Ісус Христос дав нам та тій тяжкій дорозі много допомоги. Крім небесної благодаті, котру нам купив своєю смертю, дав нам святих опікунів у небі. Ті, що перед нами до Бога дісталися, святі Апостоли, Мученики і Мучениці, святі Діви, святі Сповідники, святі Учителі церковні і всі угодники Божі, нами опікуються, моляться за нас і випрошують для нас потрібні ласки. Тож і ми про них мусимо пам’ятати і віддавати честь, яка їм належиться. Очевидно, то не та сама честь, котра Ісусу Христу Богочоловікові належиться; Богу приносимо жертви, а святим – лиш молитви. Богу поклоняємося поклоном, належним Божеству, а святих шануємо яко Божих слуг. Бог сам нам дає ласки, а святі нам у Бога ласки випрошують. Бог сам через себе святий і всемогутній, Його слуги святі з Його ласки і стільки можуть, скільки Він їм дає.
Святі – то такі самі люди, як ми, тільки що святі, а то тому, що Богові служили і Бога любили. Вони є сотворінями так само, як і небесні ангели, та лиш між ними різниця, що святі мали душі і тіла, а ангели суть чистими-чистими безтілесними духами.
Тож у небі лишень душі святих. Їх тіла залишилися на землі. А їх гроби ми, християни, шануємо, бо вони пригадують нам їх святе життя. Так само шануємо і кожну пам’ятку по них, і їх святі мощі, тлінні останки їх святих тіл. А коли прийде хвиля воскресення тіл, коли на голос труби архангельської гроби отворяться і мертві тіла воскреснуть на останній загальний суд, тоді і тіла святих прославлені будуть у небі з душами тішитися навіки Божою славою.
Честь ангелам. Ангели не менше від святих суть нашими опікунами і заслуговують на нашу честь. Та честь для ангелів така сама, як і для святих, бо і ангели суть сотворінями Божими, Божими слугами, з Божої благодаті святі. Вони в небі тішаться разом із людьми огляданням Божої слави, а на землі бережуть наші душі від напасті дияволів, тих упалих грішних ангелів, і випрошують нам Божу ласку.
Кожний із нас має такого ангела-хоронителя, такого опікуна; кожний із нас повинен честь і любов віддавати йому за його зусилля й опіку.
Честь і слава Пречистій Діві Марії. Пречисту Діву, Царицю неба і землі, Царицю Ангелів і Святих і Матір Ісуса Христа і нас всіх, своїх прибраних дітей, мусимо більше шанувати, як усіх святих. Святі ангели – то Божі слуги, а Пречиста Діва – Матір Божа, Богородиця.
Її прохання сливе всемогутнє, бо все може випросити у Свого Сина. Вона справді випрошує нам усі ласки, котрих нам треба. Через Її руки переходять для нас усі ті ласки і дари, котрі нам Ісус Христос купив Своєю Кров’ю.
Тому-то Їй належить вища, достойніша і повніша честь, ніж та, котру віддаємо святим. То честь не та, що Богові належиться, бо Пречиста Діва, хоча й Вона найсвятіша, однак Богом сотворена, так як ми всі, люди, і Вона для нас є мовби сестрою по одних перших родичах. Але то честь вищого роду, ніж та, що належить святим.
Щасливий, хто Пречисту Діву любить; щасливий, хто до Неї з довір’ям звертається; щасливий, хто Її всім серцем поважає. Ще споконвіку того не чувано, щоби був опущений той, хто до Неї звертається; щоб не був вислуханий той, хто про Її поміч просить. Тож ви, браття в Канаді, і ви, сестри дорогі, шануйте і любіть Пречисту Діву Марію, а Вона буде вами опікуватися, як Матір дітьми.
Старайтеся, щоби в кожній хаті була Її ікона, так як у кожній хаті мусить бути і хрест Спасителя, хоча й би збитий із двох кусників дерева.
Як хрест пригадує нам муку і смерть Христа Спасителя, так і образ Пречистої Діви пригадує нам ту, котра нам Христа породила. Тому-то шануємо хрест Спасителя і образи Пречистої Діви, і всіх угодників Божих не як ті дерево чи папір, із котрого зроблені або на котрім намальовані; але як тих, кого представляють; ті ікони суть святі, бо святі речі нам представляють і пригадують нам про них.
Тому прикрашаємо наші хати іконами святих; тому їх цілуємо, перед ними кланяємося і свічки перед ними палимо.
Ті образи святих, котрими прикрашені хати; ті хрести, котрими позначені дороги, суть такими свідоцтвами нашої віри.
Маємо чим величатися, можемо тим хвалитися, що наш народ є християнським народом, що голосно і відверто визнає науку Ісуса Христа.
Як чужинець прийде в колонію, по тім хресті при дорозі пізнає зараз, що тут народ вірний і побожний. Пізнає, що Христос живе поміж тими людьми, що Христос поміж ними царює, що Христос є їх провідником, їх паном, їх Богом і учителем. По тім хресті, як по фані жовнірів, пізнає кожний воїнів Христових, що готові за Його віру і життя покласти.
Кінець і Богу слава!
