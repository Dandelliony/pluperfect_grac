
Великоднє звернення 
До вірних, котрі працюють у Німеччині 
(квітень 1943 р., Львів)
Во ім’я Отця, і Сина, і Святого Духа. Амінь.
До вас моє слово, дорогі браття і сестри, що далеко від своїх, на чужині, святкуєте цього року Христове Воскресення. Ви виїхали і ще виїжджаєте на роботу до Райху; вам належиться від мене слово заохоти, потіхи і святкові побажання. Я писав уже до вас листа, але не перестав за вас журитися, за вас молитися; шукав і шукаю дороги, щоб вам бодай де у чому помогти. І ось на Великодні Свята посилаю вам на хвилях радіо воскресну пісню “Христос Воскрес”. Вона пригадає вам вашу церкву, ваших батьків і ту святкову відправу воскресної утрені, що приносить після довгого посту розраду, полегшення і потіху.
До слів церковної пісні, до читаного хвилину тому Євангелія долучаю і це коротке слово. Хочу вам пригадати, що св. Євангеліє – то Боже слово, Божа наука з неба, що, мов небесна роса, кріпить і підтримує християнську душу. Хто з вас має молитвослов, нехай і собі, й товаришам відчитує, по змозі – кожної днини, пресвяті слова Євангелія чи молитви. Бо всяка молитва з Євангелія, як головна молитва, яку маємо, передана нам Ісусом Христом.
Кожний із вас знає ту пресвяту молитву “Отче наш”... У першому її слові який безконечний скарб для нас! Ми, дорогі мої, можемо називати батьком Бога Всевишнього, Сотворителя світу, нашого Спасителя, Бога, в Тройці єдиного, що є метою всього нашого життя і нашою радістю навіки в небі. Він є направду добрим, найліпшим батьком. Він про нас пам’ятає і святим Своїм Провидінням усім на світі так керує, щоб нас, своїх дітей, через злидні й терпіння земного життя довести до вічного блаженства в небі. Небесний Отець є найліпшим нашим батьком і так нас любить, що для нашого спасіння прислав з неба єдинородного Свого Сина. Цей Божий Син, наш Спаситель Ісус Христос, прийшов із Неба до нас, народився з Пречистої Діви Марії і 30 літ терпів, молився і працював для нас, а відтак три роки учив і науку Свою передав для нас Своїм св. апостолам. Тих дванадцять апостолів об’єднав Він в одну Божу і святу Родину, якою є свята Христова Церква. До тієї Церкви покликав нас усіх, приймаючи нас через св. Хрещення як Своїх дітей до Своєї Родини. Ми, дорогі мої, є прибраними Божими дітьми. Яка велика слава, яка велика радість, який дар, який скарб! Головою нашої Родини є сам Ісус Христос. Щоб нас усіх у цю родину з’єднати чи зв’язати, не пошкодував Христос і Свого життя, умер на хресті для нашого спасіння. Умер, щоб жертвою Свого життя відкупити нас, щоб з неба стягнути на нас Божу благодать, яку ми втратили через гріх. Божа благодать – святий дар із неба, куплений нам Христовою Кров’ю. Який великий це дар, який скарб, яке безконечне щастя – Божою благодаттю бути з’єднаним із Христом і зі Всевишнім Богом!
А перед Своєю смертю Христос-Спаситель, у ту ніч, у яку мав бути відданий чи радше віддавав Себе Самого в руки ворогів, що мали Його розп’яти, у Тайній Вечері встановив Пресв. Таїнство Тіла і Крові Своєї – св. Євхаристію. Христос ставав для нас хлібом, давав нам пити Свою Кров під виглядом вина. Собою самим годував нас, щоб нас освятити і спасти. Св. Євхаристія – який це безконечний дар, яке це безмірне добро, яке це щастя – знати, що хто їсть цей Хліб і хто п’є з цієї Чаші, воскресне з Христом до нового, до вічного життя!
Конаючи на хресті, Христос доручив нас Своїй Пресвятій Матері, дав нам її за матір, Вона й тепер із неба як найліпша Мама опікується, молиться, вступається за нас і має до нас любов правдивої матері. Яке це щастя для нас, бідних грішників на цьому світі, Пресвяту Пречисту Богородицю називати своєю Матір’ю, звертатися до Неї в кожній потребі, як дитина до матері, знати і пам’ятати про те, що Вона, як найліпша Мати, дбає про нас і нами опікується! Будьте, мої дорогі, горді з того, що ви є дітьми Пречистої Діви Марії!
А після Свойого Воскресення лишився Христос-Спаситель із апостолами 40 днів: установлював, організував Свою Церкву, одну-єдину, що мала всіх людей зібрати водно, що мала виконати чи докінчити Його Діло – проповідування людству Божих правд і ведення його до вічного спасіння. Організував Свою Церкву та, як Сам каже, побудував її на владі – вселенській владі на цілий світ, яку з ключами царства Свого передав верховному Апостолові Петрові. Ця св. Церква – одна-єдина, свята й освячуюча, вселенська і дана всім народам, апостольська, бо побудована на апостолах. Ця Церква свята. Який це дар для людей, яке безконечне добро, яке щастя – бути дитиною, членом тієї Христової Вселенської Церкви!
Люди є грішниками. Їх засліплюють пристрасті; самолюбство не дає їм пізнати Божої правди св. Євангелія, і, не зважаючи на все, що Христос для них зробив, люди так часто покидають Божі дороги і йдуть своїми дорогами на загибель душі й тіла. Щоб їх рятувати і вивести на правдиву дорогу, Христос дав нам ще один дар – дар над усі дари. Після свого св. Вознесення, через 10 днів, прислав нам Свого Св. Духа. І Дух Божий, даний нам, у нас живе і веде кожного, хто лишень схоче піддатися Його св. проводові, Божими дорогами християнського життя. І ви, мої дорогі, одержали той дар, дар великий, світлий, святий, що в душі кожного зокрема приймає, веде і вислуховує нашу молитву. Яке це безконечне добро, який чудесний небесний дар, яке це щастя – бути християнином!
Ці Божі дари вкладені в нас, мов у глиняну посудину. Кожної днини може розбитися ця посудина через кожний наш тяжкий гріх. Бо досить одного тяжкого гріха, щоб втратити Божу благодать, а з Божою благодаттю втрачається все надприродне життя, і Боже синівство, і нагорода небесна, і всі Божі дари. Смертельний гріх – яке ж це нещастя душі, яка ж безконечна втрата! Гріх – це люта страшна смерть! Але є лік і на гріх. Це – св. Таїнство Покаяння, а хто не може до Сповіді приступити, може очистити свою душу досконалим жалем за гріхи, себто жалем, що в душі родиться з любові до доброго Батька Небесного. І нам усім, чи ми добре сповідалися, чи ні, треба того орудника досконалого жалю, щоб певними бути вічного спасіння навіть тоді, коли б, не дай, Боже, хто з нас умирав без змоги прийняти св. Таїнства.
Св. Церква, а за нею і я, дуже перестерігає людей перед усяким тяжким гріхом; пригадує, що в нас живе пристрасть погана, лиха охота до гріха. Людині треба боротися з цією пристрастю, щоб не дати їй запанувати над собою. Ця пристрасть веде до всякого зла, до розпусти, пияцтва, ненависті, сварні та чварів – веде до людської кривди, до легковаження своїми обов’язками, до ставлення себе і свого самолюбства понад Божий закон, понад волю Всевишнього Бога.
Якщо хочете, дорогі мої, бути добрими, сумлінними та щасливими людьми, стережіться всякого гріха та поборюйте всяку пристрасть. Дуже і дуже перестерігаю вас перед занедбуванням обов’язків, які на вас накладають. Перестерігаю також перед кожним необдуманим, легкодушним вчинком, яким ви могли би стягнути на себе і на своїх найближчих великі нещастя. Виконуючи сумлінно свої обов’язки, заслужите визнання людей, серед яких будете жити. Бо чоловік сумлінний і працьовитий усюди заслуговує на пошану людей.
Ніколи не встидайтеся своєї віри, навіть тоді, коли б ви жили серед людей, що не моляться. Не встидайтеся голосно визнавати свою віру щоденними християнськими молитвами. Хоч би ви стрінули і людей, що з вас будуть насміхатися, мужньо визнавайте Ісуса Христа, Його св. Церкву, віру, в якій ви охрещені й у якій виховали вас батьки. Люди часом сміються з побожності, але звичайно буває, що навіть тоді, коли сміються, роблять це зі заздрості супроти тих, що вірять у Бога і в Його св. науці знаходять найправдивіше і найтриваліше щастя в житті. Можете стрінути людей, що вас намовлятимуть до гріха. Не дайтеся звести з правої дороги! Тільки вірністю Всевишньому Богові можете заслужити Його поміч у складних обставинах життя.
Коли б хтось скривдив вас, напр., не виплачував зарплати за роботу, доносіть про це тим урядам, що установлені на те, щоб опікуватися робітниками. Можете написати і лист до вашого духовного зверхника в часі, коли будете перебувати в Райху. Пильнуйте лише дуже, щоби в скаргах своїх ні слова не сказати неправди. Одна неправда в такому листі зробить те, що й лист Ваш лишиться без успіху, і всі скарги укр. робітників бодай трохи втратять силу: люди перестануть вірити в те, що пишуть укр. робітники, коли переконаються, що укр. робітник неправду написав.
Ви не раз опинитесь у становищі, в якому треба розважливості й мудрості. Щоби заслужити поміч Божу в тих складних хвилинах життя, пам’ятайте, наскільки можна, кожної днини хоч коротко помолитися. Коли можете, а особливо в неділі і свята, відмовляйте усі християнські молитви. А коли ви в такому становищі, що на молитву лиш хвилька лишається, або коли мусите молитву відмовити чи йдучи на роботу, чи вже при самій роботі, відмовте тоді бодай 3 рази “Отче наш”... і від часу до часу піднесіть серце до неба, до Бога, бажаючи Його св. помочі.
На Христове Воскресення передаю вам, дорогі мої, найщиріші побажання. Нехай ці Свята проминуть для вас і спокійно, і весело, щоб ви в ці святі дні зміцнили серця пам’яттю про Бога і молитвою. Бажаю вам усякого добра, і земного, і вічного. Прошу Всевишнього, щоб вас стеріг від усякого зла, щоб дав вам у здоров’ї та радості вернутись до Батьківщини і застати там, удома, усіх своїх найближчих здорових і веселих. Хай Бог дасть вам із того довгого, може, перебування за кордоном скористати на все життя, набути поважного життєвого досвіду, пізнати чужі краї, чужих людей, чужі мови, а не втратити нічого з християнських чеснот і з Божих надприродних дарів. Нехай Бог благословить вас, такі дуже Дорогі Мої Діти!
Христос Воскрес!
Во ім’я Отця, і Сина, і Святого Духа. Амінь.
Великоднє звернення 
До вірних, котрі працюють у Німеччині 
(квітень 1943 р., Львів)
Во ім’я Отця, і Сина, і Святого Духа. Амінь.
До вас моє слово, дорогі браття і сестри, що далеко від своїх, на чужині, святкуєте цього року Христове Воскресення. Ви виїхали і ще виїжджаєте на роботу до Райху; вам належиться від мене слово заохоти, потіхи і святкові побажання. Я писав уже до вас листа, але не перестав за вас журитися, за вас молитися; шукав і шукаю дороги, щоб вам бодай де у чому помогти. І ось на Великодні Свята посилаю вам на хвилях радіо воскресну пісню “Христос Воскрес”. Вона пригадає вам вашу церкву, ваших батьків і ту святкову відправу воскресної утрені, що приносить після довгого посту розраду, полегшення і потіху.
До слів церковної пісні, до читаного хвилину тому Євангелія долучаю і це коротке слово. Хочу вам пригадати, що св. Євангеліє – то Боже слово, Божа наука з неба, що, мов небесна роса, кріпить і підтримує християнську душу. Хто з вас має молитвослов, нехай і собі, й товаришам відчитує, по змозі – кожної днини, пресвяті слова Євангелія чи молитви. Бо всяка молитва з Євангелія, як головна молитва, яку маємо, передана нам Ісусом Христом.
Кожний із вас знає ту пресвяту молитву “Отче наш”... У першому її слові який безконечний скарб для нас! Ми, дорогі мої, можемо називати батьком Бога Всевишнього, Сотворителя світу, нашого Спасителя, Бога, в Тройці єдиного, що є метою всього нашого життя і нашою радістю навіки в небі. Він є направду добрим, найліпшим батьком. Він про нас пам’ятає і святим Своїм Провидінням усім на світі так керує, щоб нас, своїх дітей, через злидні й терпіння земного життя довести до вічного блаженства в небі. Небесний Отець є найліпшим нашим батьком і так нас любить, що для нашого спасіння прислав з неба єдинородного Свого Сина. Цей Божий Син, наш Спаситель Ісус Христос, прийшов із Неба до нас, народився з Пречистої Діви Марії і 30 літ терпів, молився і працював для нас, а відтак три роки учив і науку Свою передав для нас Своїм св. апостолам. Тих дванадцять апостолів об’єднав Він в одну Божу і святу Родину, якою є свята Христова Церква. До тієї Церкви покликав нас усіх, приймаючи нас через св. Хрещення як Своїх дітей до Своєї Родини. Ми, дорогі мої, є прибраними Божими дітьми. Яка велика слава, яка велика радість, який дар, який скарб! Головою нашої Родини є сам Ісус Христос. Щоб нас усіх у цю родину з’єднати чи зв’язати, не пошкодував Христос і Свого життя, умер на хресті для нашого спасіння. Умер, щоб жертвою Свого життя відкупити нас, щоб з неба стягнути на нас Божу благодать, яку ми втратили через гріх. Божа благодать – святий дар із неба, куплений нам Христовою Кров’ю. Який великий це дар, який скарб, яке безконечне щастя – Божою благодаттю бути з’єднаним із Христом і зі Всевишнім Богом!
А перед Своєю смертю Христос-Спаситель, у ту ніч, у яку мав бути відданий чи радше віддавав Себе Самого в руки ворогів, що мали Його розп’яти, у Тайній Вечері встановив Пресв. Таїнство Тіла і Крові Своєї – св. Євхаристію. Христос ставав для нас хлібом, давав нам пити Свою Кров під виглядом вина. Собою самим годував нас, щоб нас освятити і спасти. Св. Євхаристія – який це безконечний дар, яке це безмірне добро, яке це щастя – знати, що хто їсть цей Хліб і хто п’є з цієї Чаші, воскресне з Христом до нового, до вічного життя!
Конаючи на хресті, Христос доручив нас Своїй Пресвятій Матері, дав нам її за матір, Вона й тепер із неба як найліпша Мама опікується, молиться, вступається за нас і має до нас любов правдивої матері. Яке це щастя для нас, бідних грішників на цьому світі, Пресвяту Пречисту Богородицю називати своєю Матір’ю, звертатися до Неї в кожній потребі, як дитина до матері, знати і пам’ятати про те, що Вона, як найліпша Мати, дбає про нас і нами опікується! Будьте, мої дорогі, горді з того, що ви є дітьми Пречистої Діви Марії!
А після Свойого Воскресення лишився Христос-Спаситель із апостолами 40 днів: установлював, організував Свою Церкву, одну-єдину, що мала всіх людей зібрати водно, що мала виконати чи докінчити Його Діло – проповідування людству Божих правд і ведення його до вічного спасіння. Організував Свою Церкву та, як Сам каже, побудував її на владі – вселенській владі на цілий світ, яку з ключами царства Свого передав верховному Апостолові Петрові. Ця св. Церква – одна-єдина, свята й освячуюча, вселенська і дана всім народам, апостольська, бо побудована на апостолах. Ця Церква свята. Який це дар для людей, яке безконечне добро, яке щастя – бути дитиною, членом тієї Христової Вселенської Церкви!
Люди є грішниками. Їх засліплюють пристрасті; самолюбство не дає їм пізнати Божої правди св. Євангелія, і, не зважаючи на все, що Христос для них зробив, люди так часто покидають Божі дороги і йдуть своїми дорогами на загибель душі й тіла. Щоб їх рятувати і вивести на правдиву дорогу, Христос дав нам ще один дар – дар над усі дари. Після свого св. Вознесення, через 10 днів, прислав нам Свого Св. Духа. І Дух Божий, даний нам, у нас живе і веде кожного, хто лишень схоче піддатися Його св. проводові, Божими дорогами християнського життя. І ви, мої дорогі, одержали той дар, дар великий, світлий, святий, що в душі кожного зокрема приймає, веде і вислуховує нашу молитву. Яке це безконечне добро, який чудесний небесний дар, яке це щастя – бути християнином!
Ці Божі дари вкладені в нас, мов у глиняну посудину. Кожної днини може розбитися ця посудина через кожний наш тяжкий гріх. Бо досить одного тяжкого гріха, щоб втратити Божу благодать, а з Божою благодаттю втрачається все надприродне життя, і Боже синівство, і нагорода небесна, і всі Божі дари. Смертельний гріх – яке ж це нещастя душі, яка ж безконечна втрата! Гріх – це люта страшна смерть! Але є лік і на гріх. Це – св. Таїнство Покаяння, а хто не може до Сповіді приступити, може очистити свою душу досконалим жалем за гріхи, себто жалем, що в душі родиться з любові до доброго Батька Небесного. І нам усім, чи ми добре сповідалися, чи ні, треба того орудника досконалого жалю, щоб певними бути вічного спасіння навіть тоді, коли б, не дай, Боже, хто з нас умирав без змоги прийняти св. Таїнства.
Св. Церква, а за нею і я, дуже перестерігає людей перед усяким тяжким гріхом; пригадує, що в нас живе пристрасть погана, лиха охота до гріха. Людині треба боротися з цією пристрастю, щоб не дати їй запанувати над собою. Ця пристрасть веде до всякого зла, до розпусти, пияцтва, ненависті, сварні та чварів – веде до людської кривди, до легковаження своїми обов’язками, до ставлення себе і свого самолюбства понад Божий закон, понад волю Всевишнього Бога.
Якщо хочете, дорогі мої, бути добрими, сумлінними та щасливими людьми, стережіться всякого гріха та поборюйте всяку пристрасть. Дуже і дуже перестерігаю вас перед занедбуванням обов’язків, які на вас накладають. Перестерігаю також перед кожним необдуманим, легкодушним вчинком, яким ви могли би стягнути на себе і на своїх найближчих великі нещастя. Виконуючи сумлінно свої обов’язки, заслужите визнання людей, серед яких будете жити. Бо чоловік сумлінний і працьовитий усюди заслуговує на пошану людей.
Ніколи не встидайтеся своєї віри, навіть тоді, коли б ви жили серед людей, що не моляться. Не встидайтеся голосно визнавати свою віру щоденними християнськими молитвами. Хоч би ви стрінули і людей, що з вас будуть насміхатися, мужньо визнавайте Ісуса Христа, Його св. Церкву, віру, в якій ви охрещені й у якій виховали вас батьки. Люди часом сміються з побожності, але звичайно буває, що навіть тоді, коли сміються, роблять це зі заздрості супроти тих, що вірять у Бога і в Його св. науці знаходять найправдивіше і найтриваліше щастя в житті. Можете стрінути людей, що вас намовлятимуть до гріха. Не дайтеся звести з правої дороги! Тільки вірністю Всевишньому Богові можете заслужити Його поміч у складних обставинах життя.
Коли б хтось скривдив вас, напр., не виплачував зарплати за роботу, доносіть про це тим урядам, що установлені на те, щоб опікуватися робітниками. Можете написати і лист до вашого духовного зверхника в часі, коли будете перебувати в Райху. Пильнуйте лише дуже, щоби в скаргах своїх ні слова не сказати неправди. Одна неправда в такому листі зробить те, що й лист Ваш лишиться без успіху, і всі скарги укр. робітників бодай трохи втратять силу: люди перестануть вірити в те, що пишуть укр. робітники, коли переконаються, що укр. робітник неправду написав.
Ви не раз опинитесь у становищі, в якому треба розважливості й мудрості. Щоби заслужити поміч Божу в тих складних хвилинах життя, пам’ятайте, наскільки можна, кожної днини хоч коротко помолитися. Коли можете, а особливо в неділі і свята, відмовляйте усі християнські молитви. А коли ви в такому становищі, що на молитву лиш хвилька лишається, або коли мусите молитву відмовити чи йдучи на роботу, чи вже при самій роботі, відмовте тоді бодай 3 рази “Отче наш”... і від часу до часу піднесіть серце до неба, до Бога, бажаючи Його св. помочі.
На Христове Воскресення передаю вам, дорогі мої, найщиріші побажання. Нехай ці Свята проминуть для вас і спокійно, і весело, щоб ви в ці святі дні зміцнили серця пам’яттю про Бога і молитвою. Бажаю вам усякого добра, і земного, і вічного. Прошу Всевишнього, щоб вас стеріг від усякого зла, щоб дав вам у здоров’ї та радості вернутись до Батьківщини і застати там, удома, усіх своїх найближчих здорових і веселих. Хай Бог дасть вам із того довгого, може, перебування за кордоном скористати на все життя, набути поважного життєвого досвіду, пізнати чужі краї, чужих людей, чужі мови, а не втратити нічого з християнських чеснот і з Божих надприродних дарів. Нехай Бог благословить вас, такі дуже Дорогі Мої Діти!
Христос Воскрес!
Во ім’я Отця, і Сина, і Святого Духа. Амінь.
Чернетка звернення 
До вірних, котрі працюють у Німеччині 
(16 квітня 1943 р., Львів)
Во ім’я Отця, і Сина, і Св. Духа. Амінь.
До вас, моє слово, до вас, що виїжджаєте на роботи до Райху, і до вас, що вже давніше виїхали.
Сумні Ваші Великодні свята сього року; ви в далекому чужому краю, і много з вас на сам Великдень не мають можливості бути в Церкві. Хочу вам сьогодні, бодай частково, заступити те Богослуження, якого не маєте. На хвилях радіо передаю вам бодай деякі пісні і те св. Євангеліє, що його хвилину тому перечитали. Не маємо можливості передати вам усю Службу Б. ані цілу якусь Богослужбу, тому переказую вам лиш деякі молитви і пісні, що вам пригадають вашу церкву і посні Богослуження. По моїй проповіді передамо вам ще кілька воскресних пісень. Тим поєднанням посних і воскресних пісень хотів би я вам, дорогі мої, дати ясний образ того, чим є християнське життя. Як у тих наших піснях починається від сумних молитов Великого Посту, а з них переходимо у радісні пісні Воскресення, так само у християнському життю через покаяння, терпіння, піст і умертвлення переходиться до радості Божого миру чистої і святої совісті, до радісної надії вічної нагороди. До тих пісень додаю і Слово Боже. У нових, не раз складних і тяжких, обставинах життя не забувайте, що ви Богом Всевишнім сотворені й покликані до християнської віри та через освячуючу Божу Благодать стали Божими дітьми. Ви покликані на те, щоби стати учасниками Христового царства, а теперішнім життям треба нам, дорогі, готуватися і заслужити на вічну нагороду. Життя людини – це служба Всев. Богові. Не тільки священики чи монахи – усі християни мають Богові служити. Наша служба полягає у християнському виконанні щоденних обов’язків. Свої обов’язки виконаєте при дотримуванні Божих заповідей, при уникненні гріхів – це служба, якої Бог від нас домагається. Таким виконанням обов’язків покажіть, що ви християни. Тим заслужите пошану людей, серед яких живете, а що важливіше – заслужите Боже благословенство на весь час перебування вашого за кордонами батьківщини та на ціле життя. Тримайтеся святої нашої віри, бороніться перед спокусами до злого, не забувайте кожної днини бодай коротко помолитися, хоч не маєте можливості в неділю і свята бути на Службі Б. в церкві, – пам’ятайте про це, щоб день святий святити. Становище ваше таке, що мусите не раз у той день тяжко працювати. Та праця у вашому становищі не є гріхом, хоч така сама праця була би гріхом, коли б ви з власної волі працювали з легковаженням Божої заповіді. Старайтеся бодай про це пам’ятати, що це день святий, старайтеся в той святий день більше помолитися, частіше про Бога пам’ятати, серце до неба підносити. Бо можна молитися в кожній ситуації життя, і молитвою стає добра воля людини до Бога молитися.
Старайтеся сумлінно і добре виконувати обов’язки, які на вас накладають, працюйте щиро, пильнуйте, щоби нерозважним яким кроком не наразитися на кари і не наразити ваших найближчих. Можете бути наражені на великі небезпеки для вашої душі.
А до читачів “Рідної Землі” мої святкові побажання такі. Якщо маємо дійти до часів, у яких український народ буде розвивати здорово і вільно всі Богом дані йому сили, – треба нам між собою і в праці для нашого народу чи над нашим народом дуже дбайливо та ревно плекати родинне християнське життя. Тільки ті народи могутні і здорові, в яких здорова християнська родина. Бо родина – це клітина, з яких складається цілий організм, що його називаємо народом. Коли інфекція недуги отруїть ту клітину – весь організм наражений на недугу. А сама та небезпека відбирає в нього найбільшу і найкращу його силу. Святе, чисте, здорове і щасливе родинне життя – це наймогутніша сила кожної держави, але це і найбільше, а може, і єдине земне щастя людини. Тому боронім родину перед злом, працюймо над тим, щоб оздоровити ті родини, які неправильно побудовані й неправильно розвиваються. Християнська родина – це школа християнського життя, але й школа суспільного, народного та всенародного життя. Поки та школа здорова, видає численні та здорові одиниці – доти народ і здоровий, і сильний. Коли, не дай, Боже, та школа починає видавати фізичних і моральних недородків, – тоді народ приречений на загибель.
У світлий празник Христового Воскресення бажаю українському народові й українській родині, тут і там, того здоров’я і сили, від яких сила і здоров’я народу залежить. Ті мої побажання рад би я передати всім українським хатам, усім родинам, усім одиницям, що бажають побудувати собі гніздо родинного щастя, і хай Бог Всевишній благословить українську родину, хай дасть їй святих матерів християнських, що зуміли б виховувати на героїв багаточисленне потомство, хай дасть українським родинам батьків, що були би для потомства прикладом громадянських чеснот жертовної праці для Батьківщини і мудрої поради в громадських справах. Хай Бог дасть українській родині багато героїв, готових віддати життя за Батьківщину, за Віру, за Церкву, за Христа.
Христос Воскресе!
Львів, 21 квітня р. Б. 1943.
