
Пастирське послання 
До канадських русинів
(лютий 1911 р., Лаврів)
Вступне слово
Я обіцяв, бувши в Канаді, що, як лиш верну домів, буду домагатися, щоб більше наших священиків до вас поїхало. Перший поїхав о. Єрми, котрий, як думаю, вже днесь у Торонто, в Онтаріо, працює, а може, принагідно до Монреаля доїжджає. Другий їде о[тець] Ваньо, котрий і той лист мій зі собою за море бере. Бо я й се обіцяв, що напишу для вас книжечку і докладно спишу всі науки св[ятої] нашої віри, котрі вам треба знати і про котрі вам треба пам’ятати, та і ті науки і ради, які я вам давав, бувши з вами.
Прийміть ту книжечку так щиро, як ви щиро мене приймали в церквах і у своїх хатах, коли я мав щастя бути з вами і для вас працювати. Прийміть її так щиро, як зі щирої любові до вас писана.
Посилаючи сю книжечку до вас, прошу Господа Бога, щоби много добра поміж вами зробила, щоби принесла у ваші хати світло Божої науки і тепло любові Божої.
Найбільша потреба
Не знати, мої дорогі браття, мої дорогі сестри, чи може бути на світі щось, чого би більше чоловікові було треба, як світла Божої науки і тепла Божої любові.
Як для тіла те ясне сонечко на небі, що дає світло і тепло, є так для життя потрібним, що, якби загасло, ніхто би з нас ні одної днини на світі не пожив, так для душі треба Божої благодаті, що розум просвіуає і зігріває серце.
Без неї наше смертне тіло і у сто разів важливіша від тіла душа не мають надприродного життя і близькі до вічного зникнення.
У кого в душі світить небесне сонце Божої благодаті, той щасливий і безпечний, хоча й би не знати яке тяжке мав життя.
Але хто живе без Божої благодаті в тяжкім грісі – постав його серед розкошів і багатих цісарських палат, а щастя і спокою не знайде, а якщо перед смертю не спокутується – пропаде навіки.
Найбільша потреба канадських русинів
А якщо світла і тепла Божої благодаті всюди на всім світі християнам треба поперед усього іншого, то вам у Канаді ще більше треба так жити і так Божої благодаті прагнути, щоб вам ніколи не забракло Божого світла, святої віри і Божого тепла, любові.
У старім краю, хоча й християнин і стратить Божу благодать через тяжкий гріх, то все-таки легко може висповідатися і до Божої ласки вернути, а вже, певно, перед смертю жоден християнин не забуде завчасу закликати священика, щоб поєднатися з Богом і прийняти святі Тайни спасення.
Але у вас у Канаді як же легко так умирати, що ані висповідатися, ані запричащатися не можна.
Хоча й би зі старого краю до Канади виїхало і сто, і двісті священиків, а дай, Боже, щоби так було, – але і тоді скільки буде ще людей, що і по сто миль будуть мусити їхати до найближчого священика.
А навіть якби так весь наш край перенісся до Канади зі всіма нашими священиками і єпископами і всі руські хати і руських священиків розкинув на ті простори від нової Фінляндії або Галіфакса по Ванкувер, де всюди наші люди чи на роботах, чи на фермах перебувають, то ще церква від церкви, священик від священика мешкав би далі як за сто миль, і знайшлося би ще много-премного людей, котрим би до церкви було так далеко, що в разі наглої хвороби не могли би легко закликати священика.
Найбільший клопіт
Чоловік дорослий, котрий знає науку святої віри і розуміє, чим є в житті Божа ласка, дасть собі раду ще і в найважчім становищі. Але що буде з вашою молоддю, якщо не буде знати святої віри і якщо не буде дбати про Божу ласку. Зі всіх труднощів вашого становища се, мабуть, найбільша: як зробити такий уклад, щоб діти виросли на християн.
Я переїхав цілу Канаду, намагався по змозі всюди бути і все пізнати. Всюди у всіх церквах одне мене найбільше вразило, що в церкві нема і половини тої молоді, як буває в Галичині, хоча й дітей по родинах у Канаді більше, ніж у Галичині, принаймні тому, що молоді можуть швидше женитися, бо не мають обов’язку військової служби.
Аж страх подумати, скільки сотень, скільки тисяч є руських дітей, котрі зовсім ніколи катехизму не вчилися, зовсім не знають святої віри, а відтак не будуть у житті християнами.
Уряд канадський дуже дбає про школи і всюди школи закладаються. Маємо навіть дві вищі школи, в котрих старші хлопці вчаться на професорів для наших руських шкіл по колоніях. За заснуввання тих шкіл ми повинні уряду канадському бути дійсно вдячними, і є надія, що з тих шкіл вийдуть учителі, котрі ревно і з пожертвою добре будуть для наших дітей у школах працювати. Знайдуться, певно, межи ними і такі, що бодай частково заступлять священика, зуміють і захочуть дітей катехизму навчити та виховати їх на християн.
Але якраз у тім найбільша трудність. Чи ті молоді, що дітьми майже залишили старий край і виросли, виховалися поміж чужими – чи вони самі не втратять того, що є найбільшим нашим народним добром – нашу святу віру, наш святий обряд, нашу мову, що її нам наші діди і прадіди передали? Чи поміж ними не знайдуться такі, котрі дадуться перекупити і за чужі гроші будуть поміж нашим народом нищити і псувати те, що є найціннішим у нашій батьківщині, і болотом будуть обкидати наші святощі?
Одна просьба
У кожному разі, браття, пам’ятайте, що родичі, більше ще як у старім краю, мають святий обов’язок дбати про те, щоби діти знали катехизм. Хай же вам та книжечка буде поміччю у виконанні того обов’язку. Одну маю до вас лишень просьбу: читайте ту книжечку не раз, і частіше читайте її дітям, і радше намагайтеся навчити дітей усього того, що самі про віру знаєте, чи то зі сеї книжечки, чи з іншої, що доброго прочитаєте. Старайтеся завжди мати в хаті побожну книжку, і якщо вже не можете послухати Божого слова, голошеного в церкві, то бодай послухайте слова Божого з книжечки.
А ви, що маєте щиріше серце до Бога і Його святої Церкви, ви, що чуєте і розумієте сей голосний крик тисяч руських і християнських душ, що кличуть о хліб Божої науки, ви, що розумієте, яка страшна небезпека для дітей – вирости без віри, без релігії, без моральності, ви, що дбаєте про те, щоби нарід руський не пропав на чужині, щоби був окрасою і славою нашої вітчизни, візьміть на себе те завдання: з побожною книжкою, з катехизмом у руках ідіть до тих, що або Божого слова не знають, або за ним не живуть. Читаючи побожну книжку, станьте проповідниками Божого слова, учіть дітей, учіть молодь, подавайте старцям, що стоять над гробом, здорову науку, записану в добрих книжечках.
Якщо Бог поблагословить вашу працю і якщо вам удасться прихилити до святої віри і до вічного спасення хоча й би лишень одну душу, велика ваша заплата в небі й велика заслуга для ближніх, для народу, для вітчизни.
До молоді в середніх і вищих школах
І ти, русько-українська молоде, що в учительських нормальних школах виховуєшся на те, щоб стати провідниками дітей. Не забувайте, молоді, що ви діти християнських родичів, діти християнського народу, стережіться злих впливів чужих, котрі хочуть вам віру вашу відібрати і використати вас як зброю проти власного вашого народу.
Вороги хочуть народові відібрати його народність, його віру, його обряд, самі не могли би нічого вдіяти, шукають таких, котрі би продали їм свої послуги і помогли їм знищити руський нарід у Канаді, знають, що таких важко шукати поміж дорослими, тому до молоді звертаються. Пресвітеряни платять тим, котрі схочуть до їх школи записатися і пристати на їх віру. Знають, що, коли підкопають віру, швидко відберуть обряд, і втратиться народність. Бо якщо в чім є надія, що наш нарід не втратить своєї мови і народності, то якраз у вірі та в обряді. Перед злими впливами бороніть же себе і товаришів.
Якщо ваша праця має бути хосенною для народу, то мусить відповідати його потребам, якщо хочете мати вплив на нарід, не можете бути йому чужими, так як би ви не знали, не розуміли, не цінували християнсько-католицької віри і нашого обряду.
Ваша задача не полягає лиш у тім, щоб дітей навчити читати, писати, рахувати. Ви маєте тих дітей і виховати, виробити їх характер, навчити Божий закон шанувати, родичів слухати і поважати, маєте закласти основи моральності під їх майбутнє життя. Не виконаєте сеї задачі, якщо самі не будете глибоко впевненими християнами, людьми зі сильними характерами і чистою совістю.
Віра під загрозою
Ніде на світі не перебувають русини в більшій небезпеці щодо вічного спасення, як у Канаді, бо і ніде на світі нема таких завзятих і могутніх противників нашої віри. Конче напосілися на те, щоб наш нарід від Церкви відірвати і сотки тисячів доларів дають для сеї мети. Певно, не з християнської любові, не з ревності про спасення душ. Ідеться їм лиш про те, щоби русинів запрягти до своєї мети, а тою метою є знищення нашої святої віри і нашої святої Церкви. Вони спостерегли, що становище в Канаді таке, що русини дійдуть колись до великих маєтків і будуть мати в краю велике значення. Зрозуміли і те, що вже саме становище – і брак священиків, і труднощі душпастирської праці – є для наших людий таким затрудненням у дотриманні святої віри і вихованні в ній своїх дітей, що і без ретельної праці противників багато з наших втратять віру. Тому сподіваються, що зможуть і всіх русинів привести у свій табір. На жаль, у деяких околицях і з деяких поглядів те їм удалося. Потягнули за собою нещасливих людий, із котрих одні для гроша і без пересвідчення, інші – в добрій вірі з несвідомості віддалися під їх провід і разом із ними почали працювати для їх справи проти нас. Небезпека велика не лиш тому, що йдеться про преважливу і найважливішу справу, про святу віру, про Церкву, про вічне спасення, але і тому, що коли не зробимо всі, що лиш вдасться, то діти ваші, дорогі браття, цілком втратять свою віру, свій святий обряд і стануть ворогами тої Церкви, котра їх предків боронила перед многими ворогами і спасла наш нарід від цілковитого винародовлення, стануть ворогами святої Унії, тобто святої католицької Церкви в нашім греко-руськім обряді. Щоби мету свою досягнути, взялися до дивних способів, котрі самі суть доказом, що їх мета не благородна, бо нечесними засобами, неправдою, ошуканством не йдуть до доброї мети. Мета ніколи не освячує засобів.
Серафим, що удавав Єпископа
Знали вороги нашої святої віри, що канадським русинам треба єпископа, знали що сю потребу мають усі вірні. З того прийшла їм гадка знайти чоловіка, котрий би міг так добре єпископа вдати, щоб за собою всіх русинів потягнути. І знайшли якогось російського попа, котрого російська церква не знати за які провини покарала, забороняючи йому святі Тайни і Службу Божу відправляти. Нещасливий Серафим, бо так називався, втік з Росії і, думаючи що на тім інтересі добрі заробить гроші, найнявся пресвітерянам за комедіанта і став всюди удавати єпископа.
Такий сумний початок тої отрути, котра досі ще на погибель веде сотками наших бідних, добрих, але збаламучених людей.
Такий сумний початок нової незалежної, як себе хочуть називати, руської Церкви.
Чоловік без науки, без совісті, без честі хоче заступати самого Ісуса Христа і нову Церкву заснувати. Не знати лиш, як міг умовити в людей, що його та “серафимська” церква є християнською і апостольською?
Християнською називається Церква, що від самого Ісуса Христа походить, що її Христос установив; Апостольською – котра має неперерване передання і непомильну науку самих святих апостолів.
Дивна також річ, чому пресвітеряни (бо такими були люди, що Серафима найняли) не дали русинам правдивого єпископа, чого мусили від самого початку грати комедію?
Отже, треба вам знати, що пресвітеряни – то така секта, котра жодного єпископа не визнає і жодного єпископа не має, то значить, не лишень не має передання Апостольського єпископського чину, яке, приміром, мають православні, не лиш поміж собою не мають людей, котрих єпископами називають, як, приміром, мають англіканці (єпископальна Англіканська церква), але навіть мають таку науку, що жодних єпископів не треба, що взагалі єпископського чину в Церкві Христовій нема.
Чотири різні науки щодо єпископства
Тому знайте, дорогі браття, які то різниці є поміж різними сектами, що християнськими хочуть називатися, і церквами дійсно християнськими, але відлученими від вселенської Церкви, з одного боку, і правдивою Церквою, встановленою через Ісуса Христа – з іншого.
Чин єпископський, установлений Ісусом Христом, має дві речі, між собою різні, котрі в кожнім єпископі треба розрізняти: святу Тайну і єпископську владу. Свята Тайна єпископського чину полягає в тім, що переданням із покоління в покоління сила справляти святу Тайну священства переходить через положення рук від апостолів аж на всіх правдивих єпископів наших часів. Хто ту владу посвячувати священиків дістав положенням рук від правдивого єпископа, той має ту силу аж до смерті, хоча й би навіть відступив від святої віри і став єретиком або проти влади святої Церкви збунтувався і від святої Церкви відлучився. Таким способом мають правдивих єпископів щодо святої Тайни і єретицькі секти, як янсеністи і старокатолики, і відлучені від вселенської Церкви церкви східні, котрі православними називаються, а перебувають у схизмі, тобто у відлученні.
Крім сили посвячувати священиків, може мати єпископ і владу церковну над вірними, може мати єпархію, дієцезію. Очевидно, не може її мати ані брати сам від себе. Мусить її дістати так, що знову з покоління в покоління та влада від самих апостолів мусить походити.
У вселенській католицькій Церкві мають єпископи, призначені через Апостольський Престол римський, і силу святої Тайни і єпископську владу, яку їм Церква, тобто Апостольський Престол, надає. І в святій Тайні, і в церковній владі мають наші єпископи Апостольське передання.
У православних церквах, відлучених від Риму, мають єпископи передане Апостольське положення рук, мають силу посвячувати священиків, але влади церковної ніякої не мають, бо їх призначає цар, котрий не може їм влади церковної дати, котрої сам не мав.
В англійській церкві єпископальній хотіли би мати Апостольське передання і бодай у науці своїй кажуть, що треба єпископів, але жодного передання Апостольського не мають, і тому лишилася їм лишень назва єпископів і де в чім наука про єпископство. Речі ж самої єпископства не мають, тобто їх єпископи, хоча й називаються єпископами і як єпископи вбираються, не мають ані святої сили посвячувати священиків, ані жодної влади над вірними, бо, очевидно, влада над вірними, котра би не походила від Ісуса Христа, не була би жодною владою церковною.
Нарешті, секта пресвітерян усе скрізь відкинула. Відкинула Тайну Священства і Єпископство яко силу посвячувати священиків, відкинула і науку про єпископство і назву “єпископ”.
Тому і “пресвітерянами” називаються, щоби самою своєю назвою показати, що єпископства не виузнають, що визнають лишень пресвітерів.
Своєю чергою, ті їх пресвітери не є священиками, бо без єпископів не може бути священиків. Ті пресвітери – то лишень старші у громаді, що за всіх моляться. І слово “пресвітер” – то грецьке слово, котре означає тільки “старший”.
З того вже видите, чому, коли пресвітеряни взялися до діла дати русинам єпископа, мусили почати аж комедію грати, бо поміж своїми не могли знайти навіть чоловіка, котрого би вони бодай єпископом називали, хоча й би єпископом і не був. А мусили комедію грати хоча б і тому, що наші люди не були би хотіли їх агентів прийняти, якби були все визнавали. Бо як же тут давати кому єпископа, коли маєш науку, що єпископство цілком не потрібне, як же втрапити до наших людий, якби щиро сказати від першої хвилі, що треба знищити, скасувати і єпископство, і священство, і Службу Божу, і більшу частинй святих Тайн, і шанування Пречистої Діви. Ба то все і з обряду вимазати, і Достойпо єсть, і Честнійшую, і Богородице Діво, і святого Отця Николая, і святого Йоана Золотоустого, і святого Василія Великого, й Атаназія, і Кирила.
І що ж з обряду лишилося би? А вже ж не много, треба би знищити і фелони, і кадильниці, й іконостаси, святі образи і святий Божий жертовник, і більшу частину празників у році, і йорданське водосвяття, ну і так скрізь усі благословення, всі молитви, всі звичаї та обряди. Пресвітеряни все те у себе познищували і зі всіх тих наших установ по всіх книжках і часописах насміхаються.
Але коли йдеть про те, щоби зловити “дурного руського мужика”, як котрийсь із них у ґазетах написав, то всі способи добрі. Хочуть єпископа – треба їм такого туману пустити, щоби через якийсь час думали, що мають єпископа. Добре заплатити котрому з покараних попів у Росії. А є їх там много таких, що за пияцтво, за крадіжку скинені з уряду, та й мусять або сидіти в тюрмі, або утікати.
Та й так зробилося.
Як люди наші прийняли Серафима?
Пам’ятаєте добре ті сумні часи, коли наші люди, як з’явився поміж ними Серафим, стали до нього приставати. Зразу і найліпші дали збаламутитися. І не дивота. Так треба руського єпископа, що не розбирали, хто і як, а сотнями до нього приставали.
Він же почав усюди посвячувати священиків. Не перебирав много, не питав про науку, про чесноту, хто заплатив, той став священиком.
Ні! Заплатив та й не став священиком. Бо хоча й Серафим на нього руки клав, не міг йому священства дати. Міг навчити, як ошукувати людей, та й того вчив, бо в тім був майстром. Але не довго тривали ті його успіхи. Цілком так, як та його катедра, котру в Вінніпегу зі старих пак і з кусників старої бляхи позбивав, так розлізлася і та церкву, котру встановив, його попи чи дяки (бо священиками не були) в короткім часі його нагнали, а щоби не втратити непоганого, як здається, зарібку і гроші далі від пресвітерян брати, склали “консисторію”, його нагнали та й далі самі стали працювати над побудовою його катедри-столиці та серафимської церкви.
Назвалися “незалежними", хоча й не сказали, за що від пресвітерян гроші беруть.
Незалежні
І тут допіру почалися сумні дійсно події. Зразу могли ті люди думати, що Серафим – єпископ, а вони – священики. Але від хвилі, коли переконалися, що був ошустом, виконувати далі уряд священичий і його діло далі провадити – то вже виразно було стати співвинними, то вже виразно було свідомо людий дурити й ошукувати. А крім того, допускалися страшних святокрадств, бо рішуче є святокрадством, зневажанням святих речей – удавати священиків і правити на глум служби церковні.
Колись у старім краю лучилося таке, то якийсь парубок по-п’яному, в товаристві пустих, як він сам, молодців натягнув на себе якусь верету, гейби фелон, та й на сміх почав співати так, як священик при жертовнику. Покарав його суд світський за зневажання релігії. У Канаді такого параґрафу нема, але через те гріх не менший, і проти Бога, і проти людей.
Яку совість має чоловік, котрий не встидається прилюдно чинити наймерзенніші святокрадства, котрий не боїться всіх людий ошукувати, і видурювати від них гроші, і вводити їх у прірву погибелі. Страшний рахунок здадуть перед Господом Богом за ті душі, які заводять на бездорожжя.
При тих нещасних провідниках лишилися досі ще деякі бідні збаламучені християни, котрі чи то ще не знають, чого триматися, чи встидаються визнати вину, чи шкодують даних гроший на ті пресвітерянські церкви, чи яким-небудь способом затримувані при блудній науці.
Потрапивши в руки розбійників
Христос, коли хотів описати милосердя Боже до людей, порівняв гріх зі становищем чоловіка, котрий потрапив у руки розбійників. Пограбували його, здерли з нього одежу, зраненого покинули на дорозі!
То – цілковитий образ становища і тих бідних наших християн, котрі повірили “незалежним” і віддалися в їх руки. Втратили в одній хвилі не лишень ласку Божу і святу віру, але втратили і можливість до ласки Божої вернути, бо втратили і всі святі Тайни, встановлені Ісусом Христом для нашого спасення.
Пресвітеряни всі Тайни відкинули, хоча й зберегли, бодай часково, науку про святе Хрещення, але і Хрещення у них дуже часто не чинне, бо много з їх пастирів не дотримуються тої форми і тої матерії, без котрих нема святої Тайни Хрещення. Уже вище сказав я, як то вони відкинули всю святу Тайну Священства, як не мають ані єпископів, ані священиків, а звідси, не можуть мати ані Миропомазання, ані Євхаристії, ані Покути, ані Маслосвяття. Хоча й ті руські незалежні священики удають, що всі ті Тайни справують, та коли вони священиками не є, жодна з тих Тайн, справована через них, не є чинною. Хіба саме хрещення може бути чинне, якщо до нього правдиву воду вживають і всю форму добре, з належним наміром відмовляють, тобто, якщо, поливаючи голову дитини водою, кажуть: “Хрещається раб Божий во ім’я Отця, і Сина, і Святого Духа. Амінь”.
Навіть і подружжя, перед таким попом укладене, є нечинне, хоча й іще кілька літ тому закон католицької Церкви визнавав чинним подружжя, укладене без священика і без свідків. Забороняв так укладати подружжя, але визнавав чинним таке подружжя. Тепер уже такі подружжя скасовані, католицька Церква прийняла щодо того давній закон східної Церкви, за котрим подружжя нема без священика.
І так нещасні християни, що потрапили в руки несумлінних платних агентів, дійсно пограбовані зі всього, позбавлені Божої ласки, позбавлені святої Сповіді та святого Причастя, позбавлені й Маслосвяття, і відпущення гріхів у годину смерті, позбавлені Служби Божої та Божого слова, є дійсно так, як той бідний, що потрапив у руки розбійників на дорозі поміж Єрусалимом і Єрихоном. Пограбовані, зранені, кинені, лишені на дорозі.
Як маємо з незалежними чинити?
Тож ви, дорогі браття, котрим Бог дав ту велику ласку, що ви або досі перебували у святій правдивій вірі, або вернули до неї по короткім блуканні, будьте до тих нещасних наших братів добрими, милосердними самарянами. Працюйте з ними, щоби їх усіх привернути до Христового стада. А маєте много способів того, щоби се зробити.
Передовсім треба за них молитися. Чим більше будемо за них молитися, тим більше їх верне до нас. Я сього року в пастирськім посланні, написанім до вірних моєї єпархії, доручив усім вірним молитися за тих заблуканих братів наших у Канаді, котрі відступили від правдивої Церкви, а пристали чи то до відлучених православних, чи то до так званих незалежних протестантів. І вас тепер сильно прошу: пожертвуйте і ви свої молитви, свої Причастя і добрі діла, пости і милостині за їх навернення.
Крім того, привертайте їх до себе любов’ю, не сварнею, не ненавистю. Не ганьбіть їх, не прозивайте, не називайте образливими назвами, не засуджуйте їх, не кидайте в них камінням, вони більше нещасливі, ніж винні; винними є ті, котрі їх збаламутили і спровадили на бездорожжя.
Ви ж, браття, не забувайте: “Той, хто грішника навернув із його блудної дороги, той душу його спасає від смерті та безліч гріхів покриває!” (Як. 5, 20).
До їх церков, або радше треба сказати – до тих домів, котрі вони церквами називають, – не входіть і не єднайтеся з ними в жодних богослуженнях. Не беріть участі в їх похоронах, вінчаннях і в інших службах церковних, бо то не є церковні служби – то страшні святокрадства, котрі наслідують церковні служби. Не запрошуйте їх також за кумів ані за свідків при вінчаннях.
Особливо уникайте тих домів, у котрих вони в неділю сходяться, бо то доми гріха.
У час, коли всі християни, котрі лишень можуть, ідуть до церкви, щоби в ній Богу помолитися, ті нещасні в день святий, у день Господень, сходяться разом, щоби спільно вчинити страшний гріх святокрадства.
Ах, якими сльозами, якими молитвами випросити їм Божого милосердя, як вирятувати їх перед страшним засудженням, на яке наражаються?
До незалежних
До вас тепер звертаюся, що відступили від святої нашої віри. Браття! Діти, вертайтесь до нас, покиньте ж свої гріхи, наверніться до Господа Бога!
Вчиніть, як блудний син, верніть, як він, до милосердного свого, доброго Вітця, до Бога. Як він, скажіть: “Согрішив я перед небом і перед тобою”. Не соромтися визнати гріх. Геть далеко відкиньте від себе ту гордість, котра вам не дозволяє упокоритися, визнати вину.
Нема чого встидатися, визнати вину – то прекрасне діло християнської чесноти. Ми всі грішники, всім нам треба покаяння, без покаяння нема для нас спасення. Чому боїтесь покаяння, чому ж боїтеся сповіді. Чи тому, що духовні отці жадають урочистої обіцянки, що до своїх гріхів не вернете? А як же мали б інакше робити? Як же ж вас мають рятувати перед гріхом, єрессю, невір’ям? Ви тяжко згрішили, відступаючи від святої віри, наразилися на тяжкий гнів Бога живого в небі. Спам’ятайтеся, поки є час, поки Бог душ ваших не кличе на свій страшний суд, доки Бог “наказує сходити сонцю Своєму над злими й над добрими і дощ посилає на праведних і на неправедних” (Мт. 5, 45).
Користайте з того Божого милосердя, рятуйте свої душі, доки час, се нині время благоприятно, днесь час спасення, час милосердя, завтра може бути запізно; днесь Бог, милосердний Отець, чекає вашого навернення, завтра, може, страшний Судія буде вас карати. Днесь Ісус Христос кличе вас із любов’ю: “Прийдіть до мене (Мт. 11, 28), всі струджені та обтяжені, і я вас заспокою”. Завтра, не дай то, Боже, могли би почути те страшне слово: “Ідіть ви від Мене, прокляті, у вічний огонь, що дияволові та його посланцям приготований” (Мат. 25, 41).
Ви відступили від Христа, відступаючи від тих, до котрих сказав: “Слухаючи вас – мене слухають, вас відрікаючись – мене відрікаються”. Ви покинули Христову Церкву – Христа покинули, відрікаючись від Його Церкви, ви відреклися від Нього. Бійтеся, щоби на вас не справдилася та страшна погроза: “Хто ж Мене відцурається перед людьми, того й Я відцураюся перед Небесним Отцем Моїм” (Мт. 10).
Покайтеся, браття, наверніться, і хай Бог милосердний відпустить вам ваші гріхи і дасть вам перед смертю виправити згіршення, якого ви допустилися.
Як деякі мудріші з незалежних попів учинили?
За Божою благодаттю, навернулося вже много незалежних. Власне, вчора дістав я лист із Канади, в котрім мені доносять, що в одній колонії за останні ті тижні кілька незалежних вернуло до нашої святої Церкви. Вони, Богу дякувати, не перші й не останні. Бог дасть, що всі до нас вернуть, якщо лише щиро і покірно будемо Його про те просити. А навіть, може, Бог дасть, що бодай деякі з тих серафимських псевдопопів навернуться. Не може бути, щоби всі між ними були такими безсовісними, щоби вічно мерзенну комедію відігравати.
Уже деякі з них відступили від бридкої їх роботи. Один щиріший, коли весь нарід, що його слухав, був зібраний, голосно визнав те, що рік чи там скільки просто ошукував їх, що не був священиком, жодної влади не мав і лиш відігравав комедію. Інші потиху відступили від них і, бодай тоді, коли їх питають, визнають, що “незалежні” суть оплачувані сектою і не суть “незалежними”. Такий лист одного з них сам я маю і зберігаю. Інші, врешті, хоча й, може, і до Бога не навернулися, все-таки встидаються давнього свого ошуканскього ремесла.
Ба важко і думати, щоб хто довго при такім ремеслі витримав, хоча й би йому навіть і добре платили. Не знати навіть, чи єсть брудніше ремесло. Бути катом – ремесло грубо немиле, бруднити руки кров’ю скараних злочинців. Але, мій Боже, для хліба не один чоловік много мусить потерпіти. Бути гицлем та й по вулицях псів ловити – також немиле ремесло, бо хоча й нема гріха в тім, щоби по вулицях псів ловити, а все-таки не красно, коли і бідні собаки здалека від нього втікають, як від якоїсь зарази. Але ще і се дасться зрозуміти, що хтось із біди і за таке ремесло візьметься.
Але щоб хто за гроші продавав свою совість і давався використовувати себе для підпалювання власної церкви, а до того ще в лице брав від тих, котрі йому гроші платять, – то вже дійсно важко розуміти. Бо що ті бідаки мусять комедію грати за гроші, в тому самі зізнаються, те всі знають. Що така комедія з речей святих єсть брудним, безличним ремеслом – то також річ ясна. Але того не всі знають, як ті пани, що їм за комедію гроші платять, ображають своїх наймитів. Отже, послухайте!
Що пишуть по газетах
Я був саме в Торонто, коли в англійських часописах велася боротьба за тих наших псевдопопів комедіянтів. Був хтось закинув у часописах англійських місійному товариству протестантському, що нечесними способами русинів хочуть ловити до своєї віри, що насилають нашим людям агентів, котрі священиків удають і зі святих богослужень комедії роблять. Уживають кадила, святять воду, беруть на себе ризи церковні й уживають ікон. Шановні протестанти страх були тим обурені, бо вже ж є річчю нечесною триматися науки, котра відкидає, ба навіть висміює церковні ризи, ікони, кадило, йорданську воду і такі інші речі, а тих самих річей уживати, щоби прозелітів робити, ошуканства уживати для розширення своєї науки.
Секретар місійного товариства, котрому се все закидали і католики, і шановні протестанти, бо і між протестантами і пресвітерянами є много чесних і порядних людей, почав по часописах виправдовуватися. А виправдався так, що одним махом і визнав усе те, що йому закидали, і весь нарід руський образив, і так образив тих бідних агентів, про котрих ішлося, що з того виявилося, як вони, бідаки, мусять від своїх панів по лиці брати в чотири очі, коли собі ті пани аж у часописах таке дозволяють!
Все, що йому закидали, визнав. Видно, досить іще чесна людина. Тож визнав, що “незалежні” суть від нього “залежними”, що його товариство їм платить, що вони ніби на їх віру пристають, а ніби – ні. Тут сарачисько мнувся і мішався, бо не знав, як із правим протестантизмом правдивих пресвітериян погодити кадило й ікони, ризи і йорданську воду. Вогонь із водою легше би помішати, як протестантизм докупи зібрати зі східним нашим обрядом. Але що ж робити? Тут, у часописах, і фотографії вже тих ніби пресвітерянських, ніби руських священиків, тут листи зі всіх сторін приходять, тут сміються, тут кплять, тут закиди повторюють. Як той заєць, що хорт за ним жене, то в один бік суса дає, то в другий, так і наш сарачище, секретар місійного товариства, вививається, крутиться, на всі сторони суси дає, а всі аж за животи тримаються, так із нього, бідака, сміються.
Ображає руський нарід
“Бо то так... ось видите... мушу сказати...” – пише пан секретар. А те, що він по часописах тоді пописав від імені свого всього товариства, я собі все красненько зібрав та й вам по-нашому поясню те, що він по-англійськи написав, бо мало хто з вас має нагоду много англійських часописів читати. Ба навіть, певно, не читають їх і самі ті наші бідні агенти місійного товариства. Уся його бесіда сходила на те: “Русткий нарід дурний, простий, якби так лишень правдою і щирістю до них іти, не зловиться їх. Треба їх ошукувати. Якби їм так сказати, що приходимо знищити весь обряд і всіх святих, то вони би нас викинули та й слухати би нас не хотіли. Поки тих темних людей доведеться до того світла, щоби прийняли нашу мудру науку, ось, приміром, що та, котру то вони Богородицею називають, є простою невістою, а її Син – жоден не Бог, то много води сплине, поки вони, ті дурні русини, те зрозуміють. Треба їх ошуканством просвітити, треба, щоби лжа ясними своїми променями просвітила їх темні, дурні, забиті руські душі”.
Судіть самі! Чи таке або подібне по часописах писати – не є весь руський нарід ображати?
За справу святої віри і для Ісуса Христа треба все приймати, але тих ясних променів пана секретаря таки нам не треба, а красненько дякуємо бодай за його щирість, будуть наші бідні ошукані браття знати, чого триматися.
Красна назва
Але з усієї тої історії таки те найсмішніше, як у гарячці оборони образив і тих, котрими в нечесній своїй роботі послугується. Може, вони самі навіть не знають, чого то дослужилися. Бо якби так на чесного трапив чоловіка, то за таке красне слово свято подякував би за службу, хоча й би вдвічі ліпше хотіли платити. Отож, пан секретар назвав тих своїх агентів, ну, скажу вам так, як він сказав дослівно – по-англійськи, а ви або зрозумієте, або кого запитайте, лиш не питайте незалежних – могли би встидатися та й хитрувати, та й і їх вожді-проводирі, ніби тих незалежних, нелегко і то дозволили якраз усе пояснити, бо, певно, всіх би повтрачали.
Отож, наш секретар назвав їх, але вибачайте, що вам таки мушу повторити, бо ужив такого слова, зробив їм таку публіку, такий встид, що, якби так трапив на людей, що мають трохи гонору, зараз-таки першого дня покинули би його службу. Отож, назвав усіх до одного агентів своїх, тих-то ніби незалежних ніби священиків, котрі дурять і ошукують руський нарід у Канаді. Назвав їх Bogus Priest Bogus-ами... Ой-ой...
А, то красного гонору діждалися. Укладали собі бути каноніками, деканами, а навіть біскупами, а тут нараз стали Bogus-ами.
І то звисока спала на них та честь, бо від самого того пана секретаря, від котрого їм іде місячна пенсія.
Цікава річ, як тепер витлумачать бідним нашим збаламученим браттям, що треба до Bogus-а ходити і перед ним зі всіх гріхів своїх сповідатися. Хіба одверто скажуть, що цілком знищують святу Тайну покаяня, що як чоловік согрішить, то вже аж до смерті має в грісі лишитися. То й ліпше буде, бо будуть бодай люди знати, чого з ними триматися. А навіть пан секретар таке наперед заповів: “Хай-но тільки трохи ті дурні русини помудріють, то вже не треба буде ані фелонів, ані ікон, ані жодних із тих речей, що до руського обряду належать”.
І вже подекуди починають. Один із них уже людям сказав, що для відправи не треба йому фелона, бо його молитви не суть ліпші з фелоном ані без фелона. Той бідачисько казав правду, що його молитви так само нічого не вартують із фелоном, як і без фелона. У них фелон не має кого означати, коли священиків у них нема. Той Bogus-піп нічогісінько не має, чого би не мав кожний християнин. Лиш те дивно, за що він лиш один гроші бере.
Що ще сказав пан секретар?
Найбільше того пана секретаря протестантських місій ганьбили вже самі протестанти, що він якусь Службу Божу заводить, бо треба вам знати, що зі всіх звичаїв святої нашої Церкви і святого нашого обряду нема звичаю, котрого би протестанти більше цуралися, як Пренайсвятійшої Жертви Служби Божої. З давен-давна у себе цілком залишили, і страх було би їм встидно, якби так світ довідався, що вони ніби від нас наново прийняли Службу Божу. На такий закид пан секретар руками і ногами перед тою Службою Божою борониться. “Але ж ні, ні, – пише, – наші агенти, серафимські незалежні попи, Служби Божої не правили ніколи, ані такої, як правлять у римській церкві, ані такої, як правлять у грецькій церкві. Вони, каже, правлять “Літургію св[ятого] Іоана Златоустого... а бодай тя, не святого, я помилився, вони лишень так його називають, – тож наші попи правлять тоту Службу, котру називають Літургією Йоана Златоустого. Але з тої відправи все точно упускають те, що становить жертву Служби Божої. Хліба і вина не освячують”.
Ану, браття, що ходили на відправи незалежних, чи ви спостерегли коли, що всю відправу так фальшують, що найважливіше упускають?
А може, і не упускають, а лиш так крутять, бо, видно, нема ліпшого способу, щоб крутійство боронити, як нове крутійство.
Авжеж, ліпше було би, щоби цілком покинули ті Bogus-и не лишень освячувати хліб і вино, але і всяку церковну відправу. Не могли би бодай дурити людей та й казати, що їм Службу Божу відправляють.
Церкви православні, схизма
Як до церкви незалежних, так і до православних не можете ходити. Бо хоча й православні мають правдивих священиків, суть відірвані від загальної єдності вселенської Церкви і не мають усієї повної науки віри, звичайно навіть у своїх церквах їх священики замість Божої правди голосять єресі. Не всі науки Божого об’явлення втратили, много тих наук правдивих і святих зберегли, але, відірвавшись від непомильного учительства вселенської Церкви і римських архиєреїв, намісників Христових і наступників святого Петра, не спромоглися зберегти Христову науку без многих блудних домішок людських наук. Коли, проте, їх священик проповідує, хоча й як красно говорить, не можна знати, чи до науки святого Євангелія не домішує якої єресі. Тому під тяжким гріхом не вільно греко-католикові, тобто католикові східного обряду, в їх церквах слухати духовної науки. Був би через таку науку наражений на тяжкий гріх супроти святої віри і на прийняття єретицьких наук разом із правдивими. Крім того, Церква свята під тяжким гріхом забороняє брати участь у їх богослуженнях, брати їх за кумів або свідків при вінчаннях. Під тяжким гріхом заборонено також у їх священиків сповідатися.
Вони Тайну сповіді мають так, як і ми, як усі інші Тайни, встановлені через Ісуса Христа. І коли у їх священика сповідається християнин, що в їх вірі народився і виховався, то Бог так дає, що та сповідь може бути доброю і гріхи відпустити так, як наша сповідь. Але для наших вірних, що свою Церкву покинули, а до їх віри пристали, ніколи сповідь у їх священиків не може бути чинна і не може гріхів відпустити. Їх священики не мають жодної влади в імені Христовім нашим вірним відпускати гріхи. А втім, гріх відступлення від своєї віри не може бути прощеним без жалю і поправи, як кожний інший гріх, а до жалю за той гріх і до поправи належить до своєї віри назад вернути.
Влада до сповіді
ІЦоби в імені Ісуса Христа відпустити грішникові гріхи, треба двох речей. Сей, що гріхи відпускає, мусить бути священиком, а крім того, то, крім законно одержаного священства, треба йому ще влади для слухання святої сповіді. Тим різняться священики православні від серафимських незалежних, пресвітерянських, або протестантських, що протестантські ані влади не мають, ані священиками не суть; а православні суть священиками, але влади не мають.
Ту владу слухати святу сповідь у кожнім краю дають єпископи, і такий у тій речі є всюди лад, що священик, котрий хоче в якім краю, місті чи в селі слухати сповіді вірних, мусить ту владу дістати від єпископа місця, в котрім має сповіді слухати; якщо йому єпископ тої влади не дасть, сповідати не може, хіба випадково мав би сповідати християнина, котрий є його парохіянином і котрого він є парохом.
Так само в годині смерті, коли нема священика з владою від єпископа, можна сповідатися й у такого, що не має сеї влади, бо на годину смерті свята Церква кожному священикові дає владу сповідати.
Такий самий порядок є і в наших єпархіях: якщо який священик одної єпархії, приміром, львівської чи перемиської, хоче сповідати в межах другої єпархії, приміром, станіславівської або мукачівскої на Уграх, мусить кожного разу мати владу від єпископа того місця, де хоче сповідати, і без тої влади не може чинно дати розгрішення.
Як Бог дасть, що будемо мати свого руського єпископа в Канаді, він буде ту владу давати всім священикам, що зі старого краю приїдуть. А без влади від нього жоден священик, чи німецький, чи французький, чи англійський, не буде могти русинам дати розгрішення. Поки руського єпископа нема, мусить священик мати ту владу від того одного єпископа, котрий сю владу може дати, тобто від католицького єпископа. Чи той єпископ є англієць, чи француз, чи німець – усе одно. Хто лишень є католицьким єпископом у тій частині краю, в котрій має відбутися сповідь, має сам-один право давати ту владу слухати святу сповідь, і без тої влади не може бути чинна сповідь.
Французи
У многих сторонах Канади є єпископами англійці, але в тих частинах, де є найбільше наших людей, католицькими єпископами є тепер французи. Та й із того скористали вороги святої Церкви, щоби піддати нашим людям гадку, що французи – то наші вороги, і що кожний, котрий має владу від єпископа католицького, є вже тим самим французом.
Чим мали би французи нашому народові зашкодити, дійсно не знаю. Думаю, що много з них є правдивими приятелями, як і поміж англійцями можемо знайти много приятелів. Приятелями будуть, звичайно, ті, що мають ту саму віру, що ми, тобто католики. Хто більше Бога любить, хто міцніше тримається святої науки Ісуса Христа, той є ліпшим чоловіком, безпечнішим товаришем і приятелем. Французи й англійці мають, крім того, прикмети і чесноти, котрих треба би нам від них учитися. Свого не встидаються, дбають про своє, тримаються купи. Якби то наші люди так само чинили, всім нашим поселенцям і в Канаді, і у Сполучених Штатах, і у Бразилії краще би поводилося. Чуже шануймо, а дбаймо про своє; та від чужих учімся, від них приймаймо те добро, яке вони мають, а ми – ні. Так, за Божою ласкою, діждемося, що й наш нарід, як інші великі народи світу, чимось прислужиться для всього роду людського та через те здобуде собі почесне місце поміж іншими народами. І наш нарід дасть колись великих святих перед Богом і заслужених для людей.
Дай то, Боже!
А якщо хто каже, що французи хочуть на свій обряд перетягнути, то на се була би рада дуже легка – добре триматися свого обряду. На жаль, поміж нашими людьми много таки самі покинули свій обряд, але ті не стали французами, але протестантами.
Я переїхав усю Канаду, а ані одного русина не здибав, котрий би був став французом. Хоч, на жаль, здибав таких, котрі без нічиєї намови своє покинули, а пристали на чуже так, що навіть свого стидалися. Я не видів русинів, щоб навчилися по французьки, але здибав і французів, і бельгійців, котрі навчилися по руськи, щоб нашим людям помагати.
А чому французами називають тих священиків, котрі дістають владу слухати сповіді від французького єпископа, то таки вже важко здогадатися. Русини з крові і кості, по-французьки слова не знають, та й є французами? А що ж мають робити? Чи людей зовсім не сповідати, чи так, щоби не давати розгрішення, а лиш удавати, що дається розгрішення. Чи мають людей дурити? То хіба такими самими французами є ті, що не відрікаються від французького католицького єпископа, як духоборами – всі ті, що його не тримаються.
Запис церков
Коли я був у вас, ви у многих місцях мене питали, чи і як записувати церкви? Ми всю справу обговорювали і обертали на всі сторони, щоби напевно знайти, що найбільше відповідає потребам і добру нашого народу. Я вам обіцяв списати і се в тій книжечці, щоб ви напевно знали, яка моя рада.
Буває, що церква поставлена є на ґрунті християнина, що його хоче дарувати. Таке становище не єсть безпечне. Раз – що може власник того церковного ґрунту умерти, і якщо agreement, тобто контракт запису і даровизни не був зроблений, даровизна може цілком пропасти, а разом із нею і церква, побудована коштом людським. Переходить у власність дітей малолітніх, котрі не можуть власністю своєю вільно розпоряджатись, а суд не може і не схоче дозволити другий раз даровизну робити.
Але може бути небезпека і така, що власник ґрунту, зразу і найпобожніший, дасться перекупити і ґрунт разом із церквою передасть іншій вірі, чи протестантам чи схизматикам. Річ ясна, що тяжко грішить супроти сьомої Божої заповіді і що той гріх не може йому бути відпущений, поки не поверне чужого добра. А чужим добром є і ґрунт, ним дарований, а ще більше – і церква, що її люди за свої гроші заклали. Біда лиш у тім, що коли agreement-у нема, не можна в суді впоминатися тої тяжкої кривди, заподіяної громаді.
Така сама небезпека є і тоді, коли ґрунт церковний записаний не на одного, а на двох чи трьох тростисів. Поки від їх волі лишень залежить, кого до церкви хочуть впустити, а кого – ні, доти ані громада, ані священик не може бути за церкву спокійний. Вона з волі тростисів може перейти в чужі руки і для нас цілком пропасти. Були такі випадки. Наші священики заохочували людий до будування церкви, до складання грошей, до жертв, церкву посвячували і в ній правили. Тростиси далися перекупити, нашого священика викинули, а церкву віддали в чужі руки. І священика, і громаду ошукали.
Не дивно відтак, що наші священики не хочуть тепер посвячувати такі церкви, що їх уряд цілковито в руках одного або другого світського чоловіка. Не можуть інакше робити. Мусять уважати таку церков за приватну, а не церковну власність.
Можуть у такій церкві Службу Божу відправляти і святі Тайни справувати так само, як можуть се робити й у приватних хатах, де не можна інакше. Можуть на се дістати дозвіл.
Але і сього не можуть робити, поки не мають від людей цілковитого запевнення, що до тої церкви іновірців не допустять ані жадних незаконних і суспендованих священиків.
Такі церкви, непосвячувані і записані чи на одного власника грунту, чи на кількох тростисів, не були би ще домами Божими, а лиш були би на те приготовані, щоби стали Божими домами, тобто стали би Божими домами у хвилі посвячення і віддання церковній владі.
Такий перехідний час не міг би дуже довго тривати, бо все-таки була би небезпека, що візьмуть церкву люди чужої віри. Треба би, врешті, обов’язково церкву записати на якусь церковну владу.
Але найважливіша річ така: треба, щоби чи тростиси, чи люди, котрі церкву хочуть ставити, виразно засвідчили, що якщо церкви не записують на владу церковну, то не тому, що самі хочуть у церкві урядувати. Бо се засада протестантська, котрої ніколи не визнає наша церква, щоби в церкві урядували самі лишень світські люди, а священик не мав жодного голосу.
Самі добре пам’ятаєте, як є у старім краю. У церкві може братство церковне мати і світло, і скарбницю, і робити порядки, комітет церковний у громаді має голос і в будові, й у ремонті церкви, але все-таки господарем церкви є священик, а від єпископа залежить, якого священика надає і якому доручає уряд церкви. Громада не може сказати: того священика приймаємо, а того не приймаємо. Від тої засади церква не може відступити, а в Канаді та засада ще потрібніша, ніж деінде, бо там у вас більша небезпека, що, якби самі люди мали приймати священика, могли би нині прийняти нашого, а завтра незалежного, позавтра – православного, а відтак священика, десь караного, або суспендованого, або без влади, як то подекуди сталося. Тому-то буває, що так твердо від вас деякі духовні отці жадають запису церкви на якусь церковну владу. Не можуть інакше робити, бо бояться, що люди опираються записувати церкви через ту протестантську засаду, щоб церква була зписана на світський комітет, незалежний від будь-якої влади церковної.
Тому треба обов’язково, щоби всі добре зрозуміли, що ви не противитеся записові церкви на церковну владу, як то є і в старім краю. Хай буде ясно, що то не протестантський дух робить, що часом боїтеся церкву записати, і що люди готові записати церкву свою на церковну владу, коли би Престол Апостольський зволив дати русинам у Канаді руського єпископа.
Добре би, проте, було, щоби такі листи, підписані тростисами і людьми, подавали духовним отцям, а духовні отці ті листи могли би прислати до місцевих єпископів, щоб ті єпископи знали, що ви не стоїте за протестантською засадою уряду церков через світських, але лиш стоїте за своїм обрядом і просите, щоби Святійший Отець вам призначив до Канади руського єпископа.
Треба нам про єпископа молитися
Думаю, і дійсно так є: треба передовсім про ту справу гаряче молитися і Всевишнього Бога передовсім просити про ту ласку. Дуже вам тому раджу зробити так, як уже зробили в деяких церквах, що по кожній відправі в неділі й у свята весь нарід співає малий молебень “Помилуй нас, Господи, помилуй нас...”, виявляючи так перед Божим Престолом гаряче своє бажання і покірну свою просьбу.
“Милосердія двері отверзи нам, Благословенная Богородице Діво” – нехай то буде для нас усіх щоденною просьбою так довго, поки з неба не випросимо собі бажаної ласки.
Я ж, пересвідчившись у Канаді наочно в потребі того зарядження, зі сторони церкви ту всю справу віддаю під покров Богородиці Діви, Непорочно Зачатої, віддаю безконечній любові та милосердю Найсвятішого Серця Христа Спасителя, а зі своєї сторони обіцяю разом із вами і за вас про те просити.
Як Бог дасть, Святий Отець Папа Римський зволить так вирішити, і будете мати свого єпископа в Канаді, не буде вже, думаю, жодних труднощів. Кожний із вас зрозуміє, що всі церкви будуть мусити бути записані на єпископа і віддані під його духовну владу. Від того, як щиро його приймете і як будете його слухатися, буде залежати найбільше і благословення Боже для вас, і його повага серед чужих людей.
Однак, не можемо бути певні, що досягнемо те, про що просимо. Можемо просити Христового Намісника, але не годиться ніколи ані погрожувати, ані відлучатися від Його верховної влади, якби не прихилився до наших просьб і не дав нам єпископа. Бо хто його перестає слухати, той відлучається від вселенської Церкви, від самого Господа Ісуса Христа. Нема справи такої важливої, щоб задля неї можна наразити свою душу на вічну погибель, якщо, не дай те, Боже, Святійший Отець Папа Римський не дасться упросити, тоді треба буде його владі, його волі скоритися.
Та й і тоді треба буде, як досі, щоби церкви були записані на ім’я якоїсь церковної влади.
При такім записі треба лишень на те зважати, щоби забезпечені були наша свята віра і наш святий обряд.
Вільно нам, ми повинні обряду триматися і зберігати святий обряд, бо така воля святої Церкви і така воля Святійшого Отця. Ви добре пам’ятаєте той закон церковний, котрий із давен-давна в нас, у Галицькій провінції, зобов’язує, що під тяжким гріхом не вільно християнинові самочинно покидати свій обряд і переходити на латинський без дозволу Апостольського Престолу.
Тож і при записі церков треба нам застерігати собі, що церква, побудована трудами і лептами нашими, лишиться на всі часи при нашім обряді та для нашого народу. У різних провінціях Канади бувають різні права й устави, але всюди може бути agreement так зроблений, щоби в нім церква була застережена для нашої святої віри і для нашого обряду. Та й при тім може бути сказано, що, як Святійший Отець призначить руського єпископа, та церква має належати до його влади.
У деяких сторонах уже є така практика, що церква може бути записана яко греко-католицька парохія, і то добрий запис, лиш мусить бути ще виразно означено, що значить “греко-католицька парохія”. Яка се віра, який обряд, для якої народності. Але подекуди суди такого запису не приймають, і не лишається тоді жодного доброго запису, як лиш на Чин Отців Василіян. Чин Василіянський має charter і якраз є такою церковною владою, що забезпечує святу віру і наш обряд. За таким записом іще не йдеться, щоб Отці Василіяни мали обслуговувати таку церкву, на них записану. Знаєте самі, що Отців Василіян є лишень четверо, і хоча й працюють понад силу, все-таки не можуть обслужити всі колонії, котрі мають духовну потребу. Вони такі записи приймають лишень на те, щоб забезпечити святу віру і церкву і щоб самі люди безпечно знали, що їх церква ніколи не перейде в чужі руки.
При такім записі на їх Чин обіцяють Отці Василіяни, що віддадуть церкву під владу руського єпископа, як лиш такого призначить Престол Апостольський. Люди що так позаписували свої церкви, добре зробили і можуть бути бечпечними.
Обов’язок утримувати священика
Ви всюди просили мене про своїх священиків зі старого краю, обіцяв я вам їх прислати, і, як я вам сказав, уже двоє поїхало. Де осядуть – того не можу знати. Певно, там, де найбільша буде потреба, а вона всюди дуже велика. Є в тій справі і много труднощів, котрі не хочу замовчати. Усе скажу не тому, щоби, сохрани мене, Боже, хотів сам труднощі робити. Цілим серцем і всіми силами буду над тим працювати, щоби з часом виробилося все духовенство для руських канадців, але в кожній справі треба знати труднощі, не можна заплющувати на них очі.
Нашому християнинові в Канаді у сто разів ліпше, як у старім краю. Якби пішов священик із жінкою і дітьми, то було би йому так зле, що не знати, чи до року витримав би. Досі, крім церков Отців Василіян, при котрих усюди єсть бодай малий монастирчик, майже ніде нема помешкання для священика. У деяких місцевостях люди про те пам’ятали і набули при церкві кусник землі на город для священика. І дуже добре зробили. Але навіть, де є резиденція і город, як священик із Галичини з жінкою і дітьми приїде, буде мати у сто разів більше труднощів, ніж фермер. Нашим християнам у Канаді набагато ліпше, ніж у старім краю; нашим священикам із родинами було би набагато гірше. Мусив би жити з готівки, котру складали би йому люди, а не діставав би жодної пенсії, ані від уряду, ані з каси.
Знаєте добре, яка то в тім різниця між старим краєм і Канадою. У нас тут, у Галичині, належать до кожної церкви ґрунти (так звана ерекція), котрих дохід пароху належить. А якщо того доходу не вистачає, то доплачує парохові релігійний фонд, тобто церковний фундуш, котрим завідує уряд, а в разі потреби – і сама державна каса. У Канаді самі люди мають обов’язок священика утримувати.
Той обов’язок утримування священика є обов’язком святим і важливим, котрий під тяжким гріхом зобов’язує. Спирається на наказ святої Церкви, є предметом шостої заповіді церковної. Інші християни – поляки, німці, французи – мають також той обов’язок щодо своїх священиків. Платять пересічно шість-вісім доларів на рік від родини. Не всюди однаково, але майже ніде менше від шістьох доларів. Наші люди ледве половину того дають, тобто ледве три долари річно від родини, і то ще много наших людей від того обов’язку відкараскуються. Тяжко через те грішать. Отці духовні могли би таким грішникам, що важливих обов’язків не хочуть виконувати, відмовляти в усіляких духовних послугах, а навіть у самій святій сповіді, якби виявилося, що християнин дійсно про той обов’язок знає і розуміє його, а не хоче його виконати, могли би відмовити в розгрішенні так, як кожному грішникові, що не хоче обов’язків своїх виконувати.
Отці духовні того свого права дуже рідко хіба коли уживають. Звичайно воліють зректися того, що їм належиться, і дарувати гроші, котрі їм люди винні, якщо їх хто добровільно не хоче зложити, але з того таке йде, що священикові дійсно не раз важко мати те, що йому обов’язково треба на утримання життя. Мусив би від хати до хати ходити і всіх просити про гроші на утримання.
Крім того, треба священикові жити з готівки і кожний кусник хліба в місті за гроші купувати. До міста ж або пішки ходити, або коней за великі гроші винаймати, бо нема на чім утримувати коней. У старім краю вірні поможуть і в господарці, в Канаді, хоча й би священик і мав ферму чи город, хто ж прийде йому працювати? Хто ж позичить машину? Ба як же машиною впорядкувати кусник городу. Крім того, де дітей до школи посилати? Добре, де ще є школа для дітей, але що робити там, де її нема, що робити, коли діти підростуть, коли треба би їх до вищих шкіл посилати? Ту потребу не кожний фермер відчуває, але як хоче, а вже трохи доробився, то легко міг би дитину і у школі утримувати.
Те все не означає, щоби не мало бути руського священства в Канаді, треба і про те молитися, і того прагнути, щоби за який час ви мали місіонерів, котрі би бодай кілька літ над вами працювали, а щоби з часом мали своє канадське священство руське, що виховається уже з ваших дітей.
Потреба школи
Друга річ, рівно ж дуже важлива для майбуття нашого народу в Канаді, – то школа. Але не яка-будь, а добра школа. Від того, чи є школа, чи нема, і чи школа добра чи не добра, залежить ціла майбутність молодого покоління. Де школи нема, там діти ростуть, мовби в лісі, дико. Жодної просвіти не мають і не можуть дати собі ради в житті.
Хіба не много дуже людей таких, щоб не розуміли, як обов’язково чоловікові треба бодай знати письмо та рахунки? Як того християнин не має, то хіба буде йому тяжко боронитися перед тими всіма агентами, що лихий товар хочуть конче за грубі гроші продати та й при тім бізнесі ще християнина здурити. От хоча й би лиш таким способом, що підсуне запис на морґеч (morgage) замість звичайної ноти (Note – вексель). Першого внеску за машину не заплатив, а вже з поля снопи забирають, християнин ані не знав, що сам підписав таке.
Як дитина до школи не ходить, то хіба трудно виробиться в ній чесний благородний характер, а не знати, і коли навчиться всяких нечесних діл. Навіть буде красти, а то в Канаді вважається наймерзеннішою і найбридкішою зі всіх провин.
І у старім краю, звісно, красти – річ нечесна, бридка і все гріх перед Господом Богом. Але в Канаді злодій – то чоловік, котрого всі прямо бояться, на котрого пальцями показують і котрим бридяться. У сто разів гірше, як таким, що його нужда їсть. Приняв його англієць до себе на нічліг та й рано будиться – вже гостя в хаті нема, та й хтось коцик забрав. Хай той гість буде випадково русином, а і через п’ять літ жодного русина не прийме на нічліг ані сей англієць, ані жоден із його сусідів. А прийде колись русин до його хати, то і на крок не відступить, і на руки буде дивитися, і найшвидше з хати випросить, бо буде думати, що всі русини подібні до того, що колись у нього ночував.
Браття сердечні, аж встид усім нам подумати, яка то неслава ще кілька літ тому була пов’язана з тим словом “ґалішен” (Galician). Богу дякувати, що тепер уже й англійці, і французи, і німці починають нас називати так, як називаємося – русинами (Ruthenians), – а та стара назва “ґалішен” (Galician) із усією її неславою від нас поволі відпадає. Але донедавна ще, а подекуди ще і тепер “ґалішен” – то вже було останнє і зі всіх найгірше на світі. Видно, треба нам буде добре ще працювати, щоби ту неславу стерти, що деякі нам зробили через крадіжки, пияцтво, бійки і вбивства.
Перепис людності
Невдовзі почнеться перепис усієї людності в Канаді. То дуже важлива хвилина для нас, бо від неї залежить, скільки за нами будуть визнавати сили. Ось, приміром: треба, кажемо, обов’язково, щоб нам дали єпископа руського для русинів. А тут питають: скільки ж вас є, русинів, у Канаді? Загляньмо до книг. На кордоні кожний чужинець, що до країни в’їжджає, мусить записатися, до якого народу належить. А тут подивімся, скільки в тих книгах записаних русинів?
Іду я в Оттаві до Immigration Office, тобто до того уряду, через котрий усі чужинці пере ходять і котрий збирає зі всіх кордонів мельдунки, до якого народу хто записався. Чи вгадаєте, скільки є людей, записаних яко русинів, поміж тими, що за двадцять літ останніх переїжджало кордони Канади? Певно, ніколи не вгадали би – всього-на-всього 3107.
Чи ж є кому давати єпископа?
Щоправда, за десять літ було близько 68 тисяч, що записалися яко ґалішени. Єсть близько 37 тисяч, записаних яко австрійці, але русинів нема більше, ніж 3107. Ну, бо кожний знає, що ані Galician, ані Austrian не є обов’язково русином. І жид із Галичини буде ґалішен, і німець із Відня буде Austrian, а за русина може справедливо лишень той сходити, що себе запише Ruthenian.
Тож, браття дорогі, шануйте свою честь, не встидайтеся свого народу, своєї віри і свого обряду. Як будуть списувати людність Канади, записуйтеся всі до одного яко русини-католики греко-католицького обряду, яко Ruthenian-catholic rite in communion with Rome.
Не бійтеся також, щоби той запис мав стати підставою чи то для податку, чи для десятини, чи для військової служби чи чогось подібного. Так воно не є. Про те одне лишень ідеться: держава Канада хоче знати, скільки душ живе в Канаді, якої хто віри і якої народності. Що більше буде записано русинів, то буде для нас ліпше, то більше будуть нас шанувати, тим легше чогось доб’ємося. Тому записуйтеся всі так, як називаєтеся, так як, вас похрестили, а не перекручуйте імена своїх батьків і дідів.
Колись був я в якійсь школі. Директор каже мені, що є записаний і малий русин. Але як записаний? Тато називався Зелений та й сина казав записати Ґріном (Green – значить “зелений”). Чи то не смішно? А може, більше ще сумно, ніж смішно.
Ви, що і письмо знаєте, і ліпше розумієте, що до чого йде, поясніть же неписьменним, що то значить транскрипція, про що ідеться і як треба в тій справі чинити.
Не пошкодуйте троха праці – вона не буде витрачена, а вийде на хосен і славу нашого народу.
Дбайте про дітей
Ви, родичі, пам’ятайте, що є вашим святим обов’язком перед Господом Богом працювати над добрим вихованням своїх дітей і посилати їх до школи, де лишень можливо. Якщо хочете, щоб вас діти на старість шанували, щоб вас колись не виганяли з хати, дбайте завчасу про те, щоби діти добре знали і Божий закон, і правди святої віри і щоб хотіли добре, по-християнськи чесно і чемно, жити і працювати. Дбайте про них, старайтеся, працюйте, бо від того залежить щастя ваше на старі літа, від того залежить і щастя ваших дітей. Бо лишень той щасливий, хто є порядним чоловіком і добре знає свою віру і згідно з нею живе.
І у старім краю суть родичі зобов’язані працювати над вихованням дітей. Але тут, у нас, мають у тій праці много помочі. Навіть там, де родичі свого обов’язку не виконують, заступлять їх душпастир і учитель. У Канаді нема кому заступити родичів; як родичі своїх обов’язків не виконують, діти будуть поганими християнами, не виростуть на чесних людей і готові будуть колись проклинати пам’ять своїх родичів.
Уже й уряд про те дбає, щоб у кожній місцевості була школа, а радше, щоби школи буди так розсіяні по заселенім фермами краю, щоб від жодної хати не було далі до школи, як три англійські милі (4 кілом[етри]).
Сплине ще много часу, поки будуть організовані всі школи і поки в кожній буде учитель. Але се значною мірою залежить від наших людей: коли схочуть мати свою школу, бо сливе всюди, де наші фермери живуть, є така постанова, що люди зі шкільного дистрикту (близько трьох квадратних миль) самі вибирають собі учителів, котрі самостійно керують школою, приймають учителя, домовляються з ним про пенсію, в нашім випадку – відправляють його. Тож де люди більше про просвіту і школу дбають, там і швидше буде школа і учитель буде ліпший.
Яких треба учителів?
Важлива се річ – добре дібрати учителя. У добрих учителів буде добра наука, а в поганих – зла. Тож коли доведеться вам домовлятися з учителем, добре дивіться, яким він є учителем, та запитайте і тих, у котрих був, щоби знати, кому своїх дітей віддаєте. Пильнуйте, щоб учитель був і нашої віри, і нашого обряду. Такий буде дітей і по руськи вчити, навчить і катехизму, може навчити і пісень церковних, і хор у церкві заснувати й утримувати, одним словом – може бути таким, якого треба, що виховає ваших дітей добрими, чесними християнами, порядними людьми. А як доброго учителя знайдете, то не шкодуйте для нього грошей, платіть йому добре, бо на добру пенсію заслуговує. Добра наука і добре виховання дітей – то річ така важлива і така цінна, що майже для неї ціни нема.
А коли не можна знайти учителя русина, то добре питайте, якої віри є учитель, що до вас зголошується. Бо якщо на те не будете зважати, а приймете кого-небудь, то та байдужість до святої віри і та неувага могли би принести гіркі плоди.
Довірите, приміром, дітей протестантові або чоловікові іншої якої секти. Нема сумніву, що зі школи винесуть якусь трутизну, котра вам добра в хату не принесе. Хай, приміром, учитель у школі висміяв якийсь із наших обрядів, от хоча й би лишень водосвяття. Уже те може в серці дитини прийнятися, дитина може поволі навчитися легковажити святий обряд, та й церковні устави, та й народні звичаї.
Уже не те, що їх не розуміє – може не розуміти, а ще цінувати, – але вже легковажить, але вже смієся, а єще крок наперед, і цілком відкине. А що ж допіру сказати про те, якби учитель хотів свою віру над усе вихваляти, до своєї віри тягнути, а може, наш обряд і нашу віру принижувати в очах дітей? Кожний видить, яка з того походить небезпека. А ще гірше буде, якщо учитель стане вливати в дітей цілковиту байдужість до всього, що Боже, до всього, що віри стосується. Як стане вихваляти ось таку, не знати, як сказати, чи релігію, чи цілковиту безвіру, як, приміром, “що в житті нема речі, важливішої від грошей; як хто має гроші, то все має, а решта – пусте; от якби много життя зажити, якби обов’язки легкими зробити”. Або знову таке, “що кожна релігія однаково добра чи однаково непотрібна – от старі забобони та й тільки. Або знову: “Не знати, як то Ісус Христос учив, не знати, що правда у світі”.
Кожний видить, що хоча й би професор не часто сказав таке або подібне слово, то воно все-таки душам дітей поволі шкодить, підкопує те найбільше добро, яке нам Бог дав і яке нам наші батьки лишили, підкопує віру, підкопує прив’язання до народності, до обряду, а замість щось доброго подати, піддає душі трутизну сумніву, насмішок, байдужості і якоїсь новизни, що, може, сподобається, а добра не принесе.
Ще старша молодь легше оборониться перед такою пропагандою фальшивої науки, але і старші хлопці все суть наражені на правдиву небезпеку для душі. Тому, як маєте своїх синів віддати до вищої школи, тож пильнуйте, щоб була або школа католицька, або, якщо такої нема, щоби хлопців добре пильнували і добре застерігали від злого впливу непевної науки.
А коли приймаєте учителя, добре питайте, чи якщо не може бути і нашої віри, і нашого обряду, то бодай щоб був тої самої віри, що ми, щоб був католиком.
Школи Сестер Служебниць
Пам’ятайте і про підтримку шкіл наших Сестер Служебниць. Сміло посилайте туди дітей і віддавайте їм на виховання дівчаток. Уже, за Божою ласкою, маємо в Едмонтоні красну школу й Інститут для дівчат. Дасть Бог, вийдуть звідти добрі господині й матері родин. Бо Сестри Служебниці ревно і з правдивим посвяченням працюють над вихованням ваших дітей і заслуговують на те, щоби їх підтримали. Ясна річ, що Сестри Служебниці не можуть утримувати задарма дітей.
Колись, як будуть мати якийсь маєток, чи через запис багатих людей, чи через датки, будуть могти і задарма утримувати кількох дівчат-сиріт. Але поки ще не мають записів ані фундацій, мусять родичі за дітей платити. Та й не важко зрозуміти, що дорожче утримання дитини в місті, у школі, як на фермі. На те, однак, не шкодуйте грошей: то гроші, котрі сто разів вернуться і щастям дитини, і вашим задоволенням, і Божим благословенням у житті.
Кулі, карти, горілка
Якби так наші люди не тратили грошей на непотрібні, а навіть шкідливі видатки, то мали би досить грошей не лишень на утримання одної і другої малої школи для дітей – могли би утримувати і вищі школи, гімназії, університети, академії торговельні, промислові і здобути собі в Канаді таке становище, й економічне, і політичне, якого ніде у світі не мали русини. У тім лишень біда, що много з наших фермерів, а ще більше – з наших робітників не вміють досить грошей цінувати, а часом викидають цілком на пусте.
Не кажу, щоб конче всі танці й забави мали бути злими. Можна пристойно і чемно забавитися, можна бути веселим у житті, але того вже ніхто не похвалить, щоби танці відбувалися в пісні дні, коли церква забороняє всілякі забави, або знову, щоб відбувалися в суботу ввечір і молодь цілу ніч гуляла і через те не могла бути в неділю в церкві.
Перша річ у житті – виконати всі свої обов’язки. Як обов’язок виконаний – бався, скільки хочеш, і будь веселий.
Але до веселості й забави хіба не належить марнувати гроші, заграватися в кулі або карти та впиватися горілкою, а до того ще платити високі штрафи? Не ліпше би то було гроші заощаджувати, щоби за них, якщо хто ще молодий, здобути більшу і ліпшу освіту, або навчитися якогось потрібного ремесла, або щоб за ті гроші чи у старім краю, чи в новім докупити більше землі?
Коли Бог дав кому кращий маєток і більше грошей, то треба би бодай частину, бодай те, що збуває, що непотрібне, дати на убогих, прилучитися до побудови церкви, дати на підтримання або заснування якоїсь хосенної руської інституції чи руської школи, а не по-дурному програвати в карти чи в кулі.
Бридка гра
Можна і в карти бавитися, і в кулі, хоч іще ліпшою була би для молодих якась розумніша забава чи гра, як-от шахи. Але се вже і дурна, і бридка річ – грати на гроші. Така гра робить чоловіка пустим і виробляє в нім не один блуд. Хто звик грати на гроші, може дуже легко стати до грошей захланний. Без праці хотів би набувати чужий гріш. А скільки то разів при такій грі дійде до сварні, до бійки та робиться своєму народові встид перед чужими!
До того, коли грається на гроші, могло би закрастися і таке лихо, що молоді люди навчилися би в карти ошукувати; а треба вам, браття, знати, що на цілім світі, де лишень живуть культурні люди, прийнята є така засада, що ошуканство у грі є найбридкішим, найбільш негоноровим зі всіх ошуканств; є всюди прийнято, що чоловікові, котрого раз злапано на ошуканстві в картах, жоден чесний чоловік не подасть руки, жоден до хати не прийме, жоден не засяде при однім із ним столі. Усі чесні люди бридяться таким чоловіком і бояться забруднитися, стягнути на себе нечесть і неславу, якби йому подавали руку або з ним мали які-будь зносини.
При таких пустих іграх і забавах рідко коли обійдеться без пияцтва. І знову марнуються гроші. При тім втрачається здоров’я і стягаєся на себе, ба і на нарід, нечесть і неславу.
Велика рана
Якби так наші поселенці у Сполучених Штатах і в Канаді були всі людьми тверезими, якби не бували так часто караними за пияцтво і бійки, що йдуть за пияцтвом, то сливе наша справа в Америці стояла би ліпше. Люди шанували би нас більше, і легше було би нам і знайти добру роботу, і мати за роботу вищу заплату.
Як у старім краю пияцтво є для многих найбільшим нещастям, а для цілого народу є великою раною, так є і нещастям для всієї нашої американської еміґрації.
Скільки то треба навстидатися за наших людий, коли чоловік питає якогось американця чи англійця про його думку щодо русинів. Були б добрі люди, відповідають, якби не пияйтво. “Нам, суддям, – так мені колись один із вищих суддів говорив, – русини дають много роботи, часто поміж ними трапляються бійки, а навіть убивства, але звичайно то лишень через пияцтво”. Якби були тверезими, були би найпоряднішими з людей. Нема ліпшого колоніста, як тверезий русин, порядний, працьовитий, промисловий, доробляється маєтку, як ніхто інший.
Якби так усі русини були тверезими, то за короткий час здобули би половину Канади. На фермах уже відповідає кожний за себе, але поміж робітниками в містах чи в копальнях на кожного впливає товариство, в яке потрапить. Приїде молодий хлопець перший раз до Америки, потрапить у місті в порядне товариство трохи старших або рівних собі робітників, застережуть його не від одного зла, навчать його чесно працювати і стерегтися пияцтва і всякої іншої неморальності. Певно, не позбудемося того поганого блуду пияцтва іншим способом, як тим, що всі порядні і тверезі об’єднаються всюди в товариства, щоб поборювати ту страшну заразу. Самі між собою дадуть собі слово, що не будуть алкоголю жодного вживати й інших будуть до того схиляти всіма можливими способами.
Соціалісти
Велике нещастя для молодого чоловіка, коли потрапить у погане товариство молодих пустих і дурних людей, але ще гірше нещастя, як дістанеться в руки соціалістів та запишеться до якого соціалістичного товариства. Зле товариство людей пустих нелегко зіпсує розумного молодця, котрий знає, чим є життя, а чим поважні обов’язки життя. Але товариство соціалістів може зіпсути і розумного, і благородного молодця. Поміж ними знайде, може, не одного благородного доброго хлопця, котрий дався їм ошукати і до них пристав. Знайде, може, і не одне, що йому сподобається, бо соціалісти якраз тим до себе людей притягують, що позірно заступаються за всі людські кривди і вдають, що про добро убогих і скривджених дуже дбають. Поміж ними може бути навіть багато таких, що і дійсно відчувають кривду, яка не раз убогим чиниться, і що щиро хотіли би тому зарадити. Але провідникам ідеться не про те, а цілком про щось інше. Їм ідеться про те, щоби якнайбільше людей відтягнути від святої Церкви і від віри. Найвищі провідники, коменданти й організатори соціалізму – то жиди. Хотіли би дійти до якнайбільшої влади і до як найбільшого впливу й зібрати собі війско, котре би їм підлягало в усім і сліпо піддавалося їх наказам.
А не досить їм мати під своєю владою самих жидів, бо жиди, як буде треба, за гроші все зроблять. Хочуть і християн узяти під свої накази; а що християн не много можна купити, а до того йдеться ще про те, щоб християни гроші давали, беруть їх, як рибу на вудку, на красні слова про людську кривду, про потребу єднатися, організовуватися. І то дійсно їм удається, всюди тягнуть за собою много добрих і порядних людий, котрі не розуміють, не знають, до чого йде вся та робота.
Коли тих християн уже мають у своїх товариствах, намагаються всіми силами відірвати їх від Ісуса Христа і від Його Церкви, і знову то їм не раз удається, християн доводять до такої ненависті до всього того, що християнське, що аж важко зрозуміти, як їм могло удатися таке.
Найліпше показує, як далеко заводять соціалісти тих християн, що їм у руки потраплять, те, що зі мною самим трапилося в місті Ванкувері (Vancouver, B.C.).
Ходячи всюди там, де міг здибати наших людей, я нічого іншого не шукав, як лиш послужити їм і працювати для них. Тож і до Ванкувера я приїхав із тою самою метою: хотів проповідувати Боже слово і сповідати тих, котрі би хотіли. Я був першим священиком руским, котрий до Ванкувера приїжджав. Тому і не знав, до кого звернутися, щоби знайти русинів або про них щось довідатися. А що наших людей у місті є досить, я те вже чув від різних людей, котрі давніше бували у Ванкувері й мені оповідали, що там завжди наших робітників много. Дали мені навіть якісь адреси, але, шукаючи, не міг я нікого знайти. Так пройшло мені майже три дні в пошуках людей, котрі могли потребувати моєї духовної помочі. По трьох днях допіру зустрів я кількох людей. Були то соціалісти. Замість зробити так, як обіцяли, і дати знати християнам, що їх священик приїхав, вони дали знати самим лишень соціалістам і постановили, певно, між собою перешкодити мені в моїй роботі, нікого до мене не допустити, а до того ще мене зневажити. Запросив я їх було до церкви і просив, щоби всім, котрих знають, дали знати, що о тій і о тій годині буде Служба Божа. Майже ніхто до церкви не прийшов. Я. запросив на мітинг (meeting), щоби пізнатися та порозумітися; на моє чемне запрошення відповіли, обкидаючи мене яйцями і всіми можливими зневагами.
Не знаю дійсно, чим я міг провинитися і чим викликати до себе їх ненависть. Хіба тим одним, що хотів Боже слово проповідувати і людей сповідати. Але вже дійсно далеко зайшла ненависть до всього, що християнське, якщо на чужині так приймається свого священика, котрий приїжджає для того, щоб попрацювати для вірних.
За зле не маю тим бідним збаламученим хлопцям їх поведінку. Не лишень давно їм зі всього серця відпустив, але навіть ані найменшої хвильки не мав я до них урази. Жаль мені було, що я через те не міг зробити у Ванкувері того, по що приїхав, що ледве кількох людий міг висповідати і міг Боже слово проповідувати лиш тим немногим. А з іншого боку, я всім серцем тішився, що міг бодай трохи потерпіти для Ісуса Христа, котрий за мене пролив Свою кров. А тішуся ще і тому, бо з того прикладу хіба кожний переконався, що соціалізм не веде до доброго, коли веде до такої ненависті до Божого слова і тих, котрі хочуть Боже слово людям проповідувати.
Много поміж соціалістами є людей, що не хочуть вірити в те, гніваються, коли хто каже, що соціалізм є ворожий християнству, що не можна бути християнином і соціалістом. Може, з того, що зі мною трапилося, переконаються, що так є. Та й, може, Бог дасть їм ласку навернутися і покинути небезпечну дорогу, на яку ступили, записуючись до соціалістичноі організації.
Злі книжки і часописи
Часом більше від злого чоловіка може пошкодити зла книжка. Може чоловікові в короткім часі відібрати святу віру і спровадити його на бездорожжя гріхів. Тих же злих книжок і часописів є в наших часах таке множество, що неможлива річ – людей перед кожною зокрема перестерігати, неможлива навіть річ – знати всі злі книжки, які виходять по різних містах. Навіть не варто про них згадувати, бо деякі люди суть такі допитливі, що готові умисно за злою книжкою шукати.
У Канаді треба вам особливо уважати на такі книжки, котрі видають для наших людей незалежні або протестанти. У такій книжці помішані будуть правда і неправда. Можуть, приміром, бути представлені науки Ісуса Христа, і представлені цілком так само, як у наших книжках, а попри те, деяка наука буде так хибно і підступно представлена, щоб якраз довести якусь єресь або єресь якусь доказами оборонити й утвердити. Отож, треба вам знати, що хто читає таку книжку, в котрій є доводжувана і боронена наука, супротивна науці нашої святої Церкви, тим самим відлучається від Ісуса Христа і від Його святої Обручниці – вселенської католицької Церкви.
Хто таку книжку читає – грішить передовсім проти Божого закону, тому що наражає свою душу на небезпеку тяжкого гріха проти віри. А наражати свою душу на небезпеку тяжкого гріха є також тяжким гріхом. Тяжко грішить і тому, що не слухає заборони Церкви, котра забороняє кожну злу книжку читати.
Нарешті, крім гріха, піддає свою душу карі церковної клятви, від котрої не може його кожний священик увільнити. То – кара, заповідана Святійшому Отцю, від котрої може увільнити лишень такий священик, що має окрему на те владу.
Очевидна річ, що священик той гріх може відпустити лишень тому, котрий щиро обіцяє поправу і обіцяє злу книжку або знищити, або віддати духовному отцю.
За одною річчю можете пізнати, чи книжка добра, чи ні. За апробатом, або дорученням церковної влади. Ясна річ, що лишень на книжки про віру або про речі Божі дає церковна влада такий апробат, коли в них нема жодного місця, супротивного науці святої віри і християнській моральності.
Коли сам єпископ книжку пише, ось як я сю книжечку для вас пишу, то не треба апробату, бо кожний знає, чи такий єпископ слухає, чи не слухає своєї влади Христового Намісника. Як слухає, то і в тій книжці, котру написав, не голосить іншої науки, як свята Церква. А якщо який єпископ від найвищої влади церковної, від Христового Намісника Римського Папи відірвався і його не слухає, то і не можна його ані слухати, ані читати його книжки.
Якщо, проте, знайдете про науки віри і моральності яку книжку і захочете пересвідчитися, чи вона добра, чи недобра, дивіться чи є дозвіл від єпископа книжку друкувати. Ба і від якого єпископа є дозвіл, бо на книжках схизматицьких, виданих у Росії, стоїть також “дозволено духовною цензурою”. То був би якраз знак, що то книжка недобра. Якщо жодного апробату нема, то також знак, що книжки не годиться читати.
А як де написано, звідки та книжка походить, приміром “владою самостійної грецької церкви в Канаді”, – то вже знайте напевно, що в тій книжці є єресі, що її тому не вільно читати під карою церковної клятви, заповіданої Святійшому Отцю, що не вільно її ані в хаті тримати, ані іншим давати, ані позичати, ані самому читати. Навіть слухати голосне читання такої книжки буде тяжким гріхом.
Навіть саме Святе Письмо, чи Євангеліє, чи Апостол, чи Біблію Старого Завіту не вільно читати, коли на книжці нема апробату церковної влади або коли та книжка є видана протестантами.
Хоча й вас до того, мої браття дорогі, наполегливо заохочую, щоби мали по хатах якнайбільше добрих книжок і читали їх уголос таким, що не знають письма, ще з більшою наполегливістю застерігаю вас від злих книжок і злих часописів.
Хто злу книжку читає, подібний є до дурного чоловіка, що, як має ріллю свою засіяти, замість її зорати убиває її на тік, щоби жодне зеренце не могло пустити коріння. Він подібний до чоловіка дурного, що до щоденної страви своєї додає трутизну, котра поволі відбирає йому здоров’я, нищить сили і приспішує смерть. Бо зла книжка є дійсно трутизною для душі, вона так чоловіка псує, що не може бути добрим чоловіком, хто читає злі книжки. Не буде мати ані Божого благословення, ані Божої ласки, ані родинного щастя, ані потіхи з дітей. Добре каже Письмо Святе, що як той порох, що його вітер збиває з лиця землі, так життя нечестивого і “путь його погибнет” (Пс. І, 4-6).
Бо як же ж не назвати нечестивим чоловіка, котрий не дбає про здоров’я своєї душі, про спасення своїх дітей, хто не слухає Церкви, легковажить Божий закон і святу віру? А все те робить чоловік, що злу книжку читає або лиш у хаті її держить.
Добрі книжки
А є стільки добрих книжок, котрі варто читати і котрі вам раджу. За малі гроші можете собі самі придбати сі книжки і в коротенькім часі зібрати красну бібліотечку добрих, хосенних книжок. Не говорю тут про добрі книжки, що належать чи до господарки, чи до історії, чи як плекати садовину або ходити коло худоби. Такі всі книжки можете читати і з них користати, хоча й би були написані найгіршими людьми, бо й недобрий чоловік у тих речах господарських може добру раду дати, а якби рада не була добра, то кожний фермер переконається в короткім часі.
З книжок, що належать до віри і Божої науки, ті вам раджу:
Усі видання Отців Василіян із Жовкви і часопис “Місіонар” (адреса така: (…)).
Раджу вам також видавництво св[ятого] Апостола Павла, котре вже много добрих книжечок видало (адреса така: (…)).
Далі – книжечки місійні й “Посланник” (адреса така: (…)).
Далі – бібліотека “Основи”, котра вже видала кільканадцять красних і добрих книжечок (адреса така: (…)).
У Філадельфії виходить дуже красний часопис “Душпастир” (адреса: (…)).
Нарешті, почало виходити у Львові маленьке видання “Еміґрант”. Видає його товариство св[ятого] Рафаїла (…). Має воно на меті, щоби ми тут, у старім краю, мали якнайбільше відомостей про всіх поселенців на чужині, а ті поселенці – знов щоб мали відомості зі старого краю. Тому-то “Еміґрант” запрошує всіх русинів, що живуть на чужині, щоби присилали відомості, як де кому поводиться. То і ті, що схочуть їхати до Америки, будуть ліпше знати, куди їм їхати і чого сподіватися. Товариство св[ятого] Рафаїла недавно засноване, але, як Бог дасть, може мати величезне поле для діяльності і прекрасні заслуги перед нашим народом, бо його завдання – опікуватися і помагати всім нашим поселенцям за кордонами краю.
У році 1902 я написав для вас ув Канаді книжечку “Правди віри”. У ній подав я, по можливості, всі науки Божого об’явлення. Перше видання розійшлося таки в Канаді, що з другого видання лишилося – посилаю вам тепер через отця місіонера. Він ті книжки всюди пороздає і всім отцям духовним розішле. А якщо Бог поможе і поблагословить, то сю книжку ще раз для вас перероблю і доповню.
Днесь хочу вам лиш коротенько подати найголовнійші правди віри і додати на кілька слів більше про тайну подружжя.
Правди віри
Наша християньско-католицька віра така: віримо в одного Бога у трьох Божих особах: Отець, Син і Дух Святий, Святая Животворящая Тройця, в ім’я Котрої ми охрещені водою і духом, – се один Бог. Усі три Особи мають одну Божу натуру, є всі тим самим Предвічним і Всемогутнім, Всемилосердним Богом. Божий Син походить від Отця, а Святий Дух походить від Отця і Сина. Отець Небесний сотворив світ разом зі Сином і Святим Духом; усім керує і про все дбає. З любові до нас зіслав із неба єдинородного Свого Сина на спасення людського роду. Віримо, що Син Божий із неба зійшов на землю, воплотився, взяв на себе людське тіло, став чоловіком, у всім до нас подібним, крім гріха, народився з Пресвятої Діви Марії, Богородиці. Яко чоловік жив на землі, дав нам приклад і науку, як маємо жити, щоби по смерти досягти вічне щастя в небі. Навчив нас Божих правд святої віри, встановив сім святих Тайн, заснував святу Свою Церкву, лишив нам св. Петра яко Свого наступника і намісника. Для нашого спасення перетерпів Син Божий страшні муки. Тими терпіннями і страшною смертю на хресті купив нам Божу благодать, без котрої не можна нічого доброго зробити ані спастися. Невдячні люди не прийняли свого Сотворителя і Спасителя й віддали Його ворогам на зневажання і розп’яття. Христос був суджений, зневажаний, бичований, носив терновий вінець і багряну ризу, був виставлений на посміховисько, порівняний із Варравою, скараний на смерть, терпляче поніс хрест Свій на Голгофу і поміж двома розбійниками був розп’ятий.
І воскрес у третій день, як провістили пророки, і вознісся на небо в сороковий день і з неба зіслав нам Святого Свого Духа. Той Божий Дух, що в Старім Завіті говорив устами пророків і на святі книги Старого Завіта надихнув їх святих авторів, зійшовши на апостолів і мучеників, навчив їх Божої правди, об’явленої Ісусом Христом, і доповнив їм Христову науку. Апостоли, за Христовим наказом, розійшлися по світі і проповідували науку Святого Євангелія.
Ми віримо, що наука Ісуса Христа дійшла аж до нас незмінна. Віримо, що Ісус Христос дав святій Своїй Церкві Свого Духа і що той Божий Дух не дозволяє Церкві зблудити. Він стереже її від усякої помилки і блуду в проповідуванню Божого слова. Церква свята не може помилитися в науці віри і християнських звичаїв.
Ми віримо, що головою Христової Церкви є наступник святого Петра Христовий Намісник Римський Папа. Ми віримо і визнаємо, що святий Апостольский Престол і Римський Архиєрей тримають на весь світ першу і найвищу духовну владу. Віримо, що Святійшому Отцю, Папі Римському, Ісус Христос передав в особі святого Петра повну владу пасти, урядувати і керувати вселенською Церквою. Віримо і визнаємо, що, коли Святійший Отець проголошує якусь правду віри, яко учитель усього християнського світу, та його наука є непомильною наукою самого Христа Спасителя, що і йому Христос дав сей дар непомильноств, яким наділив святу Свою Церкву. Віримо також і за непомильну правду приймаємо все те, що Бог об’явив, а свята Церква і Христовий Намісник на землі подають нам для вірування.
Зокрема, віримо яко у правду, об’явлену самим Богом, у науку про Непорочне Зачаття Пречистої Діви Богородиці, бо ту науку проголосив вселенський Архиєрей Пій Дев’ятий, Папа Римський, яко правду, Богом об’явлену.
Віримо, що Пречиста Діва Марія чудним даром Божої ласки була застережена від усякої плями первородного гріха, в самій хвилі зачаття її пресвятої душі не діткнув ані на хвилю гріх первородний, котрий із першого нашого прадіда Адама перейшов на весь рід людський. Ми родимося дітьми Божого гніву, а Вона, Пресвятая Діва, котра мала пізніше стати Божою Матір’ю, від першої хвилі свого Зачаття була Пречистою і Пресвятою Божою дитиною. Наші душі допіру вода святого хрещення очищує від гріха первородного. Перед хрещенням ми не діти Божі, ми не спадкоємці Христового царства. Пречисту Діву Марію Бог застеріг від сього нещастя, неласки і гніву Божого і від першої хвилі дав Її душі задля майбутніх заслуг Ісуса Христа щедру благодать Божу.
Віримо і за непомильну правду визнаємо всі науки, які вселенські собори проголосили і вірним для віруваня подали яко Богом об’явлену правду віри. Так, приймаємо всі рішення соборів вселенських владою вселенських Архиєреїв, Єпископів римських, законно прийнятих і їх владою підтверджених. Так приймаємо за правду, так віримо, так визнаємо науки віри, визначені й оголошені святими вселенськими соборами тридентськими, флорентійськими і ватиканськими.
Святі Тайни
Віримо і визнаємо, що є сім святих Тайн, установлених Ісусом Христом для спасення нашого. Ті святі Тайни не однаково для всіх потрібні. Не кожному треба, не кожний може всі приймати, але кожний мусить їх визнавати, а приймати тоді, коли, згідно зі законами і постановами церковними, християнин може або повинен яку святу Тайну прийняти. Святі Тайни – це Хрещення, Миропомазання, Євхаристія, Покаяння, Єлеопомазання (Маслосвяття), Священство і Подружжя.
Віримо, що у святій Тайні Хрещення через воду і через прикликання св. Тройці (Отця, Сина і Духа Святого) душа людська очищується від гріха первородного від усіх гріхів учинкових, якщо приймає се святе хрещення в пізнішім віці. Віримо, що в Тайні Миропомазання, котру так, як і хрещення, можна лиш раз у житті приймати, дається нашим душам дар Святого Духа, котрий нас утверджує в християнськім житті й дає нам силу для боротьби за спасення душі.
Віримо, що у святій Євхаристії приймаємо Пресвяте Тіло і Пресвяту Кров Господа нашого Ісуса Христа. Віримо, що по освяченні дарів на Службі Божій священиком уся сутність хліба переміняється в сутність Тіла Христового, а вся сутність вина переміняється чудесним способом у сутність Крові Господньої. Під виглядом хліба по освяченні дарів нема вже хліба, а є Христове Тіло, а під виглядом вина нема вже вина, а є Христова Кров. Віримо, що у вигляді хліба і вина є присутній Господь наш Ісус Христос, Богочоловік із душею і тілом і з Божеством і Чоловічеством.
Віримо, що в часі Служби Божої приноситься правдива жертва, Богу на хвалу і на хосен наших душ і на хосен померлих, котрі зійшли з сього світу в ласці Божій, а мають іще відпокутувати тимчасові кари в чистилищі.
Віримо, що та безкровна жертва Служби Божої є повторенням кривавої жертви, яку приніс Христос на горі Голгофі.
Віримо, що через кожний тяжкий гріх християнин тратить Божу благодать і що до неї не може іншим способом вернути, як лиш через належне прийняття святої Тайни Покаяння. Віримо і визнаємо, що в Тайні Покаяння священик, до того Єпископом уповажнений і заступаючи місце самого Бога, грішгикові, що кається і сповідається, в імені Божім гріхи відпускає.
Знаємо, що до доброго приготування до святої сповіді треба обрахувати всі свої гріхи, вчинені від останньої доброї сповіді або від хвилі набуття розуму. Знаємо, що кожний тяжкий гріх є обов’язковим предметом сповіді так, що хто один гріх тяжкий у сповіді затаїть, тим самим уже сповідь його стає нечинною. Знаємо, що така нечинна сповідь є тяжким гріхом святокрадства. Віримо і визнаємо, що за кожний гріх смертельний належить страшна кара в пеклі. Знаємо, що за один гріх тяжкий, учинений у думці, Бог ангелів із неба скинув у прірву пекельну. Знаємо, що гріх перших родичів стягнув на весь рід людський хвороби, смерть й інші страшні наслідки.
Маємо тому, браття дорогі, причину боятися Божого гніву і Божої кари. Маємо причину тремтіти на згадку про страшну хвилю, коли доведеться нам складати звіт перед страшним Судією людської совісті. Маємо причину тремтіти за своє спасення. Знаємо, що ми згрішили, знаємо, що легко можемо згрішити, знаємо, що можемо у грісі вмерти, знаємо, що се річ страшна – втрапити в руки Бога живого, знаємо, що вмерти у грісі – се найстрашніше нещастя, яке може спіткати чоловіка, знаємо, що геєна огненна, що хробак совісті, що засуджує на вічні муки, – се нещастя такі великі, що їх розум не може охопити.
Тож коли ми згрішили, треба нам боятися Божої кари і Божого суду і зі страху перед тим нещастям усім серцем бридитися і ненавидіти наші гріхи і від них відвертатися, як від найгіршого, наймерзеннішого зла, від найбільшого нещастя. А більше ще треба нам шкодувати про наші гріхи з любові до безконечної доброти Господа Бога, котрий такий добрий Отець, стільки для нас зробив, так нас любить, а передусім сам у собі такий безконечно добрий і милий, так заслуговує на нашу любов. Він є нашим початком і найвищою нашою метою. Він є нашим спасенням, нашим добром, нашою радістю. Він для нас є тим, чим світло для ока, чим повітря для грудей, чим життя для душі, чим душа для тіла. Поза Ним нема для нас ані щастя, ані добра, ані спасення, поза Ним – темна прірва вічної смерті, безодня зла і нещастя. А в ту безодню веде гріх. Тому є над чим плакати, є чого шкодувати та чого каятися.
Тож шкодуймо щиро про наші гріхи і з боязні кари і з любові до Божої краси і доброти щиро сповідаймося перед отцем духовним, щоб Бог милосердний вернув нам святу свою ласку з неба.
Закон Церкви наказує раз на рік сповідатися, як наказує раз на рік приступати до святого Причастя напередодні Пасхи. Але для здоров’я душі, для певності спасення треба частіше сповідатися і якнайчастійше причащатися. Треба так жити, щоби, як припуститься гріха, якнайшвидше висповідатися і вернути до Божої благодаті.
Віримо, що в Тайні Єлеопомазання через помазання недужого святим єлеєм і молитву священика відпускаються тяжкохворому гріхи, якщо про них щиро шкодує, а висповідатися не може, відпускаються і рештки гріхів по сповіді, і гріхи прощенні, а часом дається і полегша у слабості.
Віримо, що у святій Тайні Священства положенням рук єпископа і його молитвою надається на те вибраним християнам влада відправляти Службу Божу і справувати святі Тайни. Від самого Ісуса Христа неперервним ланцюгом переходить та свята влада від Христа на апостолів, від апостолів – на їх наступників-єпископів, від тих – із роду в рід, із покоління в покоління, аж до наших часів. Єпископство єсть повнотою священства. Священик тим різниться від єпископа, що єпископ може передавати владу справування святої Жертви і святих Тайн, а священик тої влади не може передати іншому християнинові.
Така свята католицька вселенська віра, поза котрою ніхто не може спастися. Тримаймо її кріпко, прагнімо добре знати, стараймося, щоби діти її добре уміли, перебуваймо в ній аж до смерті. Любім нашу святу віру всім серцем, будьмо готові за неї і життя Богу в жертву принести. Умерти за святу віру, вмерти смертю святих мучеників – се найбільша ласка, яка могла би нам дістатися в долі. „Блаженні переслідувані за правду, бо їхнє є Царство Небесне. Блаженні ви, коли зневажатимуть вас та переслідуватимуть, і скажуть всяку погань на вас, поносячи вас за мене. Радійте й веселіться, бо велика винагорода ваша на небі” (Мат. 5. 10-12). Нема страшнішого гріха, як гріх проти віри. Стараймося ту віру передати і тим, котрі її не мають, навчити тих, котрі її не знають, утвердити в ній тих, котрі у вірі слабкі.
По смерті допіру починається наше живе життя, котре вічно буде тривати. Від того, як дотримаємося віри, як перебудемо в Божій ласці, залежить вічність щаслива або нещаслива. Працюймо ж на те, щоб ми дісталися до Божого царства, стережімся гріха, умертвляймо пристрасті, працюймо над дотриманням Божого закону, прагнімо добрими ділами заслужити ласку Божу, пам’ятаймо про убогих, пам’ятаймо про умерлих, котрі в муках чистилища очікують хвилі звільнення і допущення до небесної слави. Молитвами, милостинями, постами, а передусім Службами Божими за їх упокій прагнімо їм принести зараду й охолоду в тих муках; випрошуймо їм допущення до видження Божого лиця, щоб і вони нам колись помогли, коли по смерті будемо і ми ждати хвилі звільнення з мук чистилища. Але пам’ятаймо, що до небесної слави можна дістатися лишень через ретельну і довгу працю над спасенням душі.
Тайна подружжя
Одна з найбільших кривд, яку роблять нашому народові протестанти і соціалісти, полягає в тім, що підкопують життя родинне. Протестанти підкопують його тим, що відбирають Боже благословення і Божу ласку. Подружжя, укладене перед протестантським пастором або перед незалежним псевдо-священиком не є чинним подружжям, не має ані Божої благодаті, ані благословення святої Церкви, а до того при самім його укладенні і хлопець, і дівчина допустилися тяжкого гріха святокрадства, приймаючи з рук світського агента, або навіть нехриста, або недовірка щось, що вдавало святі церковні обряди. Бо, певно, ви чули, що поміж тими протестантськими попами, що незалежними називаються, був і один такий, що не був охрещений, був жидом. Досить довго удавав священика, дурив людий, Бога зневажав та й, урешті, мусив утікати, бо були би його взяли до криміналу за різні нечесні діла. А бідні наші люди й ішли до нього до сповіді, й перед ним вінчалися.
Не дивно, що таке ніби подружжя – то хіба як у приказці кажеться: “Лукавий вінчав їх, а чарівниця була за сваху”.
Життя подружнє повинно бути святе, так як усе життя християнське. Святі зв’язки, що їх сама рука Вседержителя Бога в небі нав’язала, єднають чоловіка з жоною, родичів – із дітьми.
Тому-то Ісус Христос зробив зі зв’язку мужчини з невістою святу Тайну, тобто одну з тих сімох святих установ, через котрі дає Бог святу свою ласку з неба.
Як кожна Тайна, так і святе подружжя у християнськім житті є криницею, з котрої черпає християнин Божу благодать. Але, так само як інші Тайни, і подружжя дає Божу ласку лиш тоді, коли Божий закон дотриманий, а християнин не ставить перешкоди Божій ласці. Подружжя, в котрім муж і жона свято дотримуються Божого закону, стає на ціле життя джерелом і нагодою Божого благословеня.
Християнська родина
Добра, побожна жона є щастям для мужа: вона помагає йому тягарі життя зносити, виконувати з дня на день часом тверді обов’язки, зносити терпляче хрести, які йому Бог посилає, і працювати над вигодовуванням і вихованням дітей на порядних людей. А в самім тім вихованні яким важливим є носієм добра, свята мати родини. Побожна, розумна невіста своїми науками, і порадами, і прикладом впливає на сина, на доньку так, що без її поради нічого не зроблять і в пізнішому віці. Як той ангел, випрошує щоденними молитвами ласку для всєї родини, а спокоєм, терплячістю, любов’ю залагоджує всі суперечки і, якщо коли зайдуть, сварки і непорозуміння між отцем і дітьми.
Отець родини, зі свого боку, яко голова урядує всім, про все думає, все в ладі утримує і всіх дорогами щоденного християнського життя провадить до неба, бо якою би не була дорога нашого життя, все-таки має до неба прямувати. А якщо сього не робить, то весь людський розум, і людська слава, і людське багатство, „наймарніша марнота, сказав Проповідник, наймарніша марнота, марнота усе” (Еккл. 1, 2). Бо „не знаєте, що завтра станеться, – яке [буде] ваше життя. Це пара, що на мить з'являється, а потім зникає.” (Як. 4, 15).
Отець родини працює, дбає про буденні добра, защаджує і думає про те, що лишити дітям, але не забуває, що вічне спасення важливіше від усіх тимчасових дібр. Виховує синів на добрих робітників, на чесних людей, котрі всюди зможуть дати собі раду, всюди виконають свої обов’язки і заслужать на честь і повагу в людей, але передусім дбає отець про те, щоб ті сини були правдивими християнами, зберегли аж до смерті віру і не далися звести злими прикладами на бездоріжжя невір’я і неморальності.
Добрий муж для жони є підпорою, і порадою, і силою, і поміччю, і прикладом; для дітей – провідником, і учителем, і приятелем.
У такій християнській родині діти суть благословенством родичів, а родичі – щастям дітей. Така родина і має щоденне щастя, і певна є вічного спасення.
Якби так у якім народі всі родини були християнськими родинами, то, мабуть, той нарід був би найщасливішим, наймогутнішим на світі, а люди, котрих би такий нарід давав, були би і щасливими людьми, і заможними громадянами. Тому і я, браття мої дорогі, тою наукою про християнську родину хочу закінчити се моє писання, бо знаю, що від того, чи збережені суть Божі закони християнської родини, дуже много в житті залежить.
Як одружуватися
Пам’ятайте про те, молоді, вступаючи у стан подружній. Хлопці! Коли маєте вибирати товаришку на все життя, добре про те замисліться і щиро помоліться Богу. То – хвиля, важлива для вас, від неї залежать уся майбутність, усе ваше щастя, уся вартість вашої родини. Не вибирайте дівчини пустої, що не вміла виконати обов’язків своїх щодо родичів, що без їх дозволу в світ пішла на роботу. Хоча й би вам подобалася з лиця, то річ пуста і минуща, бо якщо шукає лиш забави в житті, якщо думає лишень про красні одежі, про музику, про танці, не буде доброю жоною, не принесе щастя.
Переконайтеся передовсім, чи є сумлінна, чи побожна, чи вміє виконати обов’язок, хоч і прикрий, чи уміє своїм добром пожертвувати, чи господарна, чи ощадна, чи працьовита, чи буде доброю християнською жоною, чи буде доброю християнською матір’ю.
І ви, дівчата, поки постановите віддати руку і серце молодцеві, добре пізнайте його, щоби вас не ошукав зовнішній вигляд, щоби за добре золото не прийняли того, що, може, світиться і блищить, але не є золотом.
Передовсім не забудьте много просити Бога про Його святе світло з неба. Не один молодець, що видається і розумним, і освіченим, і добрим, якщо необережно зблизитеся до нього, красний цвіт вашої невинності поломить, забруднить, поки ще буде могти намарне розтратити цілісіньке віно вашого щастя. Будьте обережні, здалеку дивіться і не дійте без поради отця і матері. Дивіться, випитайтеся, як той молодець молиться, як у церкві поводиться, яким сином є для родичів, чи не легкий, чи не марнотравний, чи не грав у карти, чи є чоловіком чесним і гоноровим, одним словом, яким є християнином, яким буде чоловіком, яким буде вітцем.
Потреба спільних молитов
А коли вже молоді одружаться і разом стануть під вінець, нехай від самого початку запровадять собі обов’язкову для християнської родини настанову спільних щоденних молитов і спільного читання побожної книжки, хоча й би лиш у неділі та свята. Ця настанова застереже їх не від одного непорозуміння і не від одної сварки. Будуть усе життя щодня пригадувати собі хвилю, коли перед Богом присягали собі взаємну любов; тими молитвами випросять із неба і спасення щоденне, і Божу благодать. Спільні голосні молитви будуть їм щодня пригадувати Божий закон; легко їм буде зберігати мир із людьми і стерегтися всіляких ненависті, і сварок, і прокльонів, котрі так псують життя християнське.
Потреба згоди
Не знати, звідки то походить, що поміж нашими людьми так важко йдеться про згоду. Навіть там, де сусід від сусіда, як у Канаді, живе за два-три кілометри, а часом навіть далі, так часто поміж вами якісь непорозуміння, і плітки, і сварки, а навіть образи і ненависть, що літами тривають. „Коли ж маєте гірку заздрість і сварливість у ваших серцях, не хваліться і не кажіть брехні на правду. Це не премудрість, що сходить згори, але земна, душевна, бісівська” (Як. 3, 14-15).
Звідки поміж християнами сварки, ненависть? То не життя християнське, то не Божа премудрість, що на людей із неба сходить: заздрість, ненависть, сварки. То якась мудрість плотська, диявольська.
Чи ж не ліпше було би жити у згоді та християнській любові? Чи ж не ліпше поступитися, ніж сперечатися? Чи людська згода, чи християнська любов не єсть більшим добром від тої дурниці, про яку поміж вами йдеться? В Отченаші щоденнім говоримо: “Остави нам довги наша, якоже і ми оставляємо довжником нашим”. А як же самі відпускаємо? Прикре слово, а навіть нехай і так буде – тяжку образу літами тримаємо в серці й анітрохи не пам’ятаємо про слово апостола: „сонце хай не заходить у вашому гніві” (Ефес. 4, 26). І тут же апостол додає: “і не давайте місця дияволові”, – як би хотів сказати, що як лиш сонце зайде, а ти з ближнім не поєднався до вечора, то разом із тьмою ночі на твою душу находить тьма нечистої сили, котрій ти душу віддаєш, якщо в ній плекаєш гнів до брата.
Потреба милостині
Життя ваше в Канаді дуже мені сподобалося: широкий, розлогий, далекий степ, а повітря таке чисте, так здорове! Одне, видно, в тім житті прикре: не лиш те, що церкви є ще рідко, що мало священиків; бо, за Божою ласкою, то все зміниться; але, як видно, в Канаді убогих і жебраків нема, котрим би можна милостиню давати.
Богу дякувати, що людям так ведеться, що кожний, як лиш хоче, може собі заробити, що мало таких, котрі би жили з милостині, але знаєте, браття, мені видається, що як християнин не має ніколи нагоди дати жебракові милостиню, то якось щось у житті бракує. І як же ж не мало би бракувати щось важливого в житті, якщо християнин не має як виконувати того наказу Христа: „Тож із внутрішнього давайте милостиню, і все вам буде чисте.” (Лук. 11, 41). І ще: „Продайте ваші маєтки, роздайте милостиню: зробіть собі такі гамани, що не старіються; такий скарб, що не зменшується на небі, де злодій не підкрадається, де міль не точить” (Лук. 12, 33). Христос наказує давати милостиню для того, щоби зібрати собі такий скарб, що ані злодій його не вкраде, ані міль не з’їсть.
Коли нема кому дати милостині, коли не можна грошей своїх перекласти з тої одної дерев’яної скрині, що в хаті стоїть, до тої другої золотої скрині, що в руках Христових у небі для нас зберігається, то як же ж не має бракувати чогось важливого в житті?
Тож треба собі той брак заступити і бодай іншими добрими ділами любові ближнього збирати собі заслугу милостині в небі. Найкраще може діло християнське любові ближнього зберігати з усіма мир, коли блаженними назвав Христос тих, що „плачуть, бо вони будуть утішені.” (Мат. 5, 4), – і блаженними, тих, що так чинять, що всюди мир приносять: „Блаженні миротворці, бо вони синами Божими будуть названі” (Мат. 5, 9).
Щасливий і блаженний той, що зможе погодити сусіда з сусідом, мир до хати принести поміж чоловіком і жінкою, помирити ворогів, що роками не говорять взаємно. І хто ж не спокусився би на таке красне діло, хто ж із вас не забажає дістати з неба ту чудну назву Божої дитини, Божого сина?
Чиніть так, як наказав апостол: „Всяке роздратування, і гнів, і лють, і крик, і огуда хай віддаляться від вас разом з усякою злобою. 32 Будьте ж добрими одне до одного, милосердими, прощаючи одне одному, як і Бог через Христа вам простив!” (Ефес. 4, 31-32). Наслідуймо Бога, як Божі діти, живімо в любові взаємній, як і Христос полюбив нас і віддав життя своє за нас. Ми всі діти одної родини, любімося як браття, як браття між собою живімо.
Майте довіру до священиків
Священиків, браття дорогі, шануйте як отців, із вдячністю і любов’ю приймайте їх духовні послуги і помагайте їм у їх тяжкій праці. Будьте певні, що йдеться їм лишень про добро ваших душ, працюють для Бога, для Ісуса Христа над спасенням вашим. А їх послуги, їх праця має для християнської душі таку неоціненну вартість, що хоча й би навіть не з Христової любові давали те, що дають – Боже слово і святі Тайни, – то ще заслуговували би на вашу вдячність, на любов, на повну довіру з вашої сторони.
Майте лишень віру Божу, розумійте лишень Божий дар, який усі маємо з рук священика, бо і ми, священики і єпископи, потребуємо священика для відпущення гріхів і для інших святих Тайн; зрозумійте, яку безконечну вартість має та влада священика, що в ім’я Боже дійсно відпускає гріхи, і не тяжко вам буде бути вдячними тим, котрі вам ту ласку з неба дають в імені Божім. Без священика нема спасення для християнина, бо нема відпущення гріхів, бо нема Служби Божої, безкровної жертви Христової, котрою випрошуємо собі ласку з неба. Без священика нема причастя Пресвятої Христової Крові, без котрої не воскреснемо до вічного життя.
Самі видите, скільки то треба пожертви зі сторони духовних отців, щоби так далеко не раз їхати з послугами для християн із Божим словом, і самі визнайте, що священики, котрі над вами працюють, працюють ревно і з пожертвою власного добра.
Є в Канаді священики наші світські. Вже їх є четверо. Знаю їх ревність і дбалість про добро народу. Знаю, що таких священиків бажаєте і тому буду старатися ще нових вислати до Канади.
Є в Канаді й Отці Василіяни. Усюди я був у їх церквах, усюди з ними разом над вами працював. Кожного з них знаю дуже віддавна і знаю, що подалися до Канади за наказом своїх настоятелів із чистим наміром працювати над спасенням людських душ і для добра народу. Можете мати до них повну довіру й у кожній речі чинити так, як вони вам говорять. Будьте їм вдячними за їх працю над вами.
Крім них, суть і ті ще отці, котрі, будучи родом із іншого народу й іншого обряду, випросили собі у Святійшого Отця дозвіл перейти на наш обряд, щоби для наших людей працювати. Навчилися нашої бесіди, навчилися нашого обряду, щоби здобути собі вашу довіру і щоб вас рятувати. Чому ж би ви не мали приймати з вдячністю послуги духовні, які вам несуть із християнською любов’ю ближнього. Любіть їх, шануйте, будьте їм вдячними, бо вони на се заслуговують.
Поки нема в Канаді стільки священиків, щоби могли задовольняти всі духовні потреби наших людей, шукайте, де і як можете, сповідатися і бути на Службі Божій. Лиш пильнуйте, щоби сповідатися лиш у такого священика, котрий може сповідати і має владу дати розгрішення.
Святкування свят
Пам’ятайте, що одним із важливих обов’язків християнина є день святий святкувати. Се заповідь Божа, а відповідає їй церковна заповідь, котра наказує Служби Божої та науки духовної в неділю і свято слухати.
На фермах переважно не маєте жодних труднощів утримуватися від тяжкої роботи й у неділі, й у свята. Важча річ – зі слуханням Служби Божої. Виконання сього обов’язку є лишень тоді можливе, коли є так близько до церкви, в котрій Служба Божа відправляється, що можете до церкви піти чи поїхати без великого труду; коли є так далеко, або така погана дорога, або така негода, що було би дуже прикро до церкви піти, можна лишитися вдома. Також можна вдома когось лишити в часі відправи в церкві, коли не можна самої хати лишити. Обов’язок бути на Службі Божій у неділі й у свята є обов’язком тяжким. Тяжко грішить, хто його не виконує, має гріх смертельний, хто міг до церкви піти, а не пішов.
Діти також від сьомого року життя, тобто від хвилі, коли починають розуміти, що наказано, а що заборонено, мають також обов’язок до церкви ходити в неділі та свята. Родичі відповідають за те, якщо дітей зі собою до церкви не беруть і дітей не навчать того, що є обов’язком християнина. Чим рідше буває в церкві Служба Божа, тим є річ важливіша, щоби всі діти були в церкві. Інакше могли би вирости і не знати, що таке церква, що – Божий закон, що – віра свята.
Для робітників, що працюють по містах, на фабриках чи при інших роботах, буває, може, річ легша бути в неділю на Службі Божій, але значно важче всі свята так святкувати, щоб утриматися від тяжкої роботи.
Як у місті є наша церква, то щодо неділі майже нема труднощів, хіба би робітник жодного не міг знайти іншого зарібку, як лиш такий, на котрий треба цілісінький тиждень працювати, не виключаючи неділі. Мав би в такім випадку, однак, обов’язок шукати іншого зарібку.
Інакше щодо святкування свят, бо, певно, ніде в Канаді не знайдеться такої роботи, в котрій би вільно можна в руське свято залишити працю. Тому можна сміло сказати, що наші робітники на чужині є все звільнені від святкування свят. Коли можуть, однак, то повинні бодай Різдво і Йордан святкувати. Інші свята були би ніби перенесені на неділю. І добре би було пам’ятати про них у неділю.
Як своєї церкви де нема, то треба в неділю бодай помолитися в часі Служби Божої, коли правиться в якій-небудь католицькій церкві, чи французькій, чи німецькій, чи англійській. Лиш треба би пильнувати, щоб ніколи не вступити до жодної з церков ані протестантських, ані православних.
Дотримання постів
Від посту є звільнений робітник, котрий не може знайти пісної страви без тяжкого труду або великого кошту. Фермери хіба рідко є в такім становищі, щоб не мали набілу, муки, яєць і щоби були змушені їсти м’ясо в пісний день, хіба де в дорозі трапилося би таке, що зовсім не можна би нічого іншого знайти, крім м’яса.
Знайте добре, що, однак, святий піст не зобов’язує так суворо, як нарід у Галичині суворо давніх постів дотримується. Знайте, що 1891 році відбувся у Львові великий синод провінційний, котрий звільнив від давньої суворості посту. До вашого відома подаю тут рішення того нашого Собору. Передовсім отці Собору хвалять пости суворі, такі, яких наш нарід подекуди дотримується, і тепло заохочують людей до дотримання давніх постів у всій їх суворості. З огляду, однак, на слабке в наших часах здоров’я, як, не менше, на ту обставину, що многим людям піст є дуже прикрим і тяжким і много навіть незлих християн не мають уже того ревного і гарячого духа, що давно, Синод так постановив:
У весь великий піст, у Пилипівку перед Різдвом Христовим, у Петрівку і Спасівку, треба дотримуватися суворого посту без м’яса в усі понеділки, середи і п’ятниці. Навіть у ті дні вільно їсти набіл; в інші чотири дні тижня, тобто вівторок, четвер, суботу і неділю, вільно їсти і м’ясо, а за той дозвіл їсти м’ясо має кожний християнин відмовити перед обідом і перед вечерею 5 (п’ять) Отче наш і 5 (п’ять) Богородице Діво.
У неділю сирну, по м’ясопусній неділі, поститься так само, як у великий піст. У перший тиждень великого посту й у великий страсний тиждень не позволяє Синод м’яса, а в понеділок, середу й у п’ятницю не дозволяє і набілу; в ті два тижні в понеділок, середу і п’ятницю треба постити без набілу, а у вівторок, четвер, суботу і неділю дозволено їсти з набілом, але без м’яса.
Так само як до рішення синоду, і після синоду не вільно м’яса їсти в усі середи і п’ятниці цілого року, на празник Усікновення Чесної Глави святого Йоана Хрестителя й у празник Чесного Хреста; в навечір’я Різдва і Богоявлення. Рівно ж не змінив синод загальниці, в котру вільно їсти м’ясо і в середу, й у п’ятницю.
Тих усіх звільнень, які дозволив Львівський синод, можете сміло в Канаді дотримуватись, а у випадку, коли би котрому з вас видавалося, що такий піст для нього засуворий, повинен порадитися з отцем духовним і пояснити йому свої труднощі.
Користаючи, однак, із таких великих звільнень від суворості посту, не забувайте, що той робить ліпше, хто більше постить. Піст і молитва для людської душі – то так, як ті два крила, що її до неба підносять; піст і молитва – се для нас дорога до неба, се дорога до осягнення від Бога всіх ласк і всіх дарів потрібних. Хто уміє добре молитися і хто уміє святим постом умертвляти тілесні пристрасті, той напевно буде добре по-християнськи жити і досягне нагороди, призначеної тим, що Богу вірно служать і Його люблять усім серцем.
Бог дав вам у Канаді много земних дібр. Уживайте ж їх добре і будьте Богу вдячними; вірністю і любов’ю відплачуйте Йому за Його дари.
Будьте добрими громадянами
Будьте також вдячними краю, котрий вас прийняв і дав вам можливість нового, ширшого і кращого життя. Будьте добрими громадянами Канади, будьте правдивими, щирими і добрими канадцями. Не забувайте мови, яку вам діди і прадіди передали у спадщину. Дотримуйтеся всіх добрих старих руських звичаїв. Не встидайтесь ані руської мови, ані руського обряду, голосно зізнавайтеся, що ви є русинами, лиш намагайтеся поведінкою своєю заслужити і собі, й народові повагу і славу в людей. Ані наш обряд, ані наша бесіда не перешкоджають вам ні в чім бути добрими, прив’язаними до краю і про добро краю дбайливими громадянами Канади.
Живете під пануванням короля Англії, будьте ж для нього щирими і добрими підданими. Живете під вільною і мудрою орудою крайового і провінційних урядів. Шануйте ж оруду і закони Канади. Використовуйте також усі права вільних громадян; беріть участь у житті публічнім і політичнім. Розважливістю, солідарністю, сильними свідченнями і прихильністю до святої віри можете заслужити руському народові і славу, і силу. Не лишень для себе, але і для всієї Канади можете примножувати земне добро, бо чесна праця кожного громадянина є добром цілого краю, а праця публічна і політична має на оці передовсім загальне добро всіх, а на другім місці добро кожного зокрема.
А в усіх заняттях і зусиллях передусім дбайте про поміч із неба, не забувайте, що „Кожне добре дання і кожний досконалий дар є згори, бо сходить від Батька світла, у якого нема зміни чи тіні переміни” (Як. 1, 17). У Божих руках уся наша майбутність, у Божих руках наше щастя і наше життя. З Божим благословенням і Божою ласкою можемо всього досягнути, а без Бога ніколи ні до чого не дійдемо. Любім Його, служім Йому вірно, щоби колись могли оглядати безконечну красу Його лиця і могли з ангелами і святими Йому славу, честь і поклоніння возсилати: Отцю, і Сину, і Святому Духу, нині, і присно, і на віки віків. Амінь.
Писано в Лаврові в лютім року 1911.
Пастирське послання 
Пам’ятка для руських робітників у Німеччині, Франції, Сполучених Штатах, Канаді, Бразилії та Аргентині
(листопад 1911 р. – березень 1912 р., Дев’ятники-Лаврів)
Вступне слово
Їдете в незнаний для вас край. За Божою ласкою і при добрій та ретельній праці з вашої сторони можете здобути немалий хосен, заробити досить грошей і не одного хосенного навчитися від німців чи французів і англійців. Ті народи так високо стоять у культурі, так мудро вміють працювати і вчитися, що можна много від них навчитися. Але при тій подорожі можете багато втратити, якщо Бог сего вашого діла не поблагословить, воно вам і не поведеться. Не один, що з великими надіями йшов у чужину на роботу, марно згинув. Не один при тяжкій роботі втратив здоров’я, вернув домів калікою, жебраком; а ще інші потрапили в таку неволю, що, хоча й ціле життя тужать за домом, за селом, домів вернути не можуть.
Важлива се для вас, браття і сестри, важлива для вас, дорогі діти, річ, щоби з Богом починали і на початку самім здобули собі Боже благословення на далеку подорож і на довгомісячне, а може, часом і довголітнє перебування поза вітцівською хатою. Не можу нікого намовляти до виїзду з дому, але того й нікому не хочу боронити. Не можу намовляти, бо часто трапляється, що виїзд на роботу до Німеччини або Америки виходить на таке нещастя для наших людей, що важко, аби було гірше. Але й не хочу і не можу боронити і стримувати, бо ті, що розум свій мають, або суть повнолітні, або з дозволу і благословення родичів у світ пускаються, самі за себе відповідають, свою долю мають ніби у своїх руках. Значною мірою від вас самих залежить, чи далека подорож, чи робота на чужині на добро ваше вийде чи на нещастя.
Але якщо ви вже хату покинули, не хочу вас лишити без слова вітцівського повчання і заохочення, без Божого Слова, котре нехай буде вам товаришем, нехай від злого вас стереже так, як Архангел Рафаїл був товаришем подорожі молодого Товії.
Той, що пише ті слова, що сю книжечку для вас написав, ваш душпастир, Архиєрей. Щодня молю Всевишнього Бога, щоби вас стеріг від злого, щоб не дав вам зійти на манівці гріха чи невір’я. Днесь же, особливо припадаючи до Божого жертовника, віддаю вас усіх невичерпному милосердю, безконечній любові Божественного Серця Христового; віддаю вас під святий Покров Пресвятої Пренепорочно Зачатої Богородиці Діви і прошу Всемогутнього Бога, щоби дав вам ясно пізнавати й уникати небезпек, які вам загрожують, щоби не втратили Божої ласки й у здоров’ї, в силі, з добрим зарібком і здобутою за кордоном просвітою вертали домів.
Бо треба вам домів вертати. Недобре роблять ті, що тут, у Галичині, продають ґрунт, хату і так їдуть у далекий світ. Випускають із рук те, що мають, а не знати, що їх чекає на чужині. При такім виїзді то і погано продають ґрунт і хату та шкодять усім людям у громаді, бо, як своя земля переходить у чужі руки, всі на тім втрачають. А вже ж не годиться так дбати про своє добро, щоб забувати про вітчизну, про своїх. Тому їдьте, як хочете, але вертайте певно, не лишайтеся на чужині. Вертайте кращі, багатші, вертайте з заробленим грошем, із наукою, просвітою, досвідом. Не покидайте назавжди матері своєї, рідної землиці, не забувайте про сю церковцю, в якій вас охрестили, в якій ви дітьми бували, не віддавайте в чужі руки хати, в котрій ви прийшли на світ, де родичі повмирали. Не покидайте святих гробів, де спочивають їх кості.
Контракти – обов’язок
Їдеш на роботу чи на поселеня. Перша річ – подумай добре і порадься зі всіма, з ким лише можеш, чи добре ти робиш і чи варто туди їхати. Найменше радься з агентами, стережися їх і не вір відразу нічому, що він тобі розказує та обіцяє.
Сумна то, на жаль, правда, що наші люди переважно звикли вже залагоджувати свій виїзд за кордон рідного краю лише через агента і мають до нього повну довіру, а порад і осторог інших людий і товариств опіки над переселенцями не приймають. Походить то від того, що агенти рай усім обіцяють, котрого ніде на землі нема, а всі інші говорять правду, не таку заманливу, але правду. Хто ще такий недосвідчений, що думає дійсно знайти десь обіцяний рай через агента, відразу платить і їде. Не дивно тому, що сотні тисяч наших людий марно пропали.
Бо треба вам добре знати, що то є агент. Закордонні фабрики викидають великі гроші на те, щоби притягнути до себе наших робітників. Платять за голову по 14 корон і більше. Агент, котрий доправить робітників, дістане від фабриканта по 14 корон або і більше за кожного робітника. Тому агенти не много питають, чи робітникові буде добре, а про те одно питають, щоби много робітників десь там загнати і много заробити грошей. До того ж, раді би агенти і від робітника взяти гроші, хоча ніколи нічого не належить агентові від робітника – їм платять лиш фабриканти.
Коли який агент розказує, як десь і красно, і добре, і зарплата велика, і всілякі вигоди, не вірте йому. За таке вихвалювання бере великі гроші, то й не дивно, що вихваляє.
Буває, втім, деколи і таке, що агент вербує робітника, а не каже йому виразно, куди, та й контракту не дає (або, може, й фальшивий). Деякі агенти, може, так роблять тому, що більше грошей візьмуть, як без контракту заженуть кудись много робітників. А чому так? Бо тим більше агентові, чим менше робітникам. А чому менше робітникам? Бо вже приїхали; вертати нема за що; не знати, куди далі їхати; треба такі умови, таку зарплату прийняти, яку дадуть, треба за що-небудь працювати.
Тому перша річ – не вір агентові; стережися його: а як за кордоном треба тобі чи про щось розвідати, чи доброї поради, чи якоїсь помочі, то звертайся чи до священика, чи до товариств якихось, от як Товариства святого Рафаїла, або, як подекуди, в якісь католицькі Синдикати або Секретаріати, або бодай якісь бюро посередництва. А такому агентові, що сам на свою руку то тут, то там людей тягне, не вірте і в домовленості з ним не вступайте.
Не вір також занадто і листам, які дістаєш, хоча й би навіть були підписані нібито нашими людьми. Бо знову так буває, що декотрому з наших людей за те платять, щоби до своїх листи писав та все дуже вихваляв, навіть і біду, і лихі зарібки. Нещасний пише, щоб гроші за лист заробити, пише, що добре, хоча йому зле; а може, хоче тебе притягнути, бо думає, що краще стане, як вас буде більше; а ти як повіриш, поїдеш, буде тобі зле, як і йому зле. Хіба вже певно знаєш чоловіка і знаєш, що тебе не схоче дурити.
А коли контракт дістаєш, добре роздумай, до чого зобов’язуєшся; бо як зобов’яжешся, то вже мусиш слова дотримати і не годиться його ламати.
Контракту не підписуйте, як не розумієте його добре. У контракті треба жадати повного утримання, котре депутатом називають. Найгірше тоді, коли робітник має за харч платити дозорцям ауфзеєрам або за лихе утримання доведеться йому дорого платити. Дуже погано та небезпечно, коли такий ауфзеєр є підприємцем і сам контракт із робітником підписує, тобто якщо контракт не підписує чи фабрика, чи домініум, чи директор, але приватний чоловік.
Контракту кожного умова в тім полягає, що з обох сторін один другому обов’язується щось дати або щось зробити; а інший обітницю приймає і за ту обітницю зобов’язується зі своєї сторони своє дати або своє зробити. Приміром, фабрикант чи власник землі або копальні обіцяє робітникові за роботу таку або таку зарплату і харч, помешкання і все, як у контракті є. А робітник зі своєї сторони приймає ту обітницю і зобовязується до роботи на такий довгий час, по стільки годин денно, з такими перервами, як усе в контракті записано. Обов’язок, який із такого контракту лишається, обидві сторони однаково зобов’язує. Зобов’язаний пан сумлінно виплачувати зарплату і не жадати більшої роботи, ніж записано, і все давати, як у контракті записано. А робітник зі своєї сторони зобов’язаний сумлінно і добре виконувати все те, до чого зобов’язався. І одному, за Божим законом, по справедливості, не вільно затримувати зарплати; і другому не вільно зупинити або завчасно перервати і покинути роботу. Можеш наперед не зобов’язуватися, можеш жадати ліпшої платні або більше вільних днів, але коли ти зобов’язався, так мусиш і дотримати.
Коли контракту наші робітники не дотримують або, як то часом деякі роблять, що в середині умовленого часу роботу покинуть, а може, до того і гроші наперед за роботу візьмуть, то не лишень грішать і кривдять того, з ким домовилися, але, крім того, ще шкодять собі самим і всім іншим робітникам, бо кому руські робітники раз і другий так зроблять, той уже русинів буде боятися та й не прийме до роботи. Чемність і чесність у виконанні обов’язків – се перша ознака чесного та доброго робітника, а, річ ясна, люди лиш добрих робітників цінують, лиш добрий робітник знайде добрі зарібки.
У Німеччині звичайно так буває, що хлібодавець затримує 20 або 30 марок кавції; як робітник утече перед закінченим часом умови, то кавція пропаде.
У контрактах повинно бути означено, які свята вільно робітникові святкувати. Як те не описано, то робітники, святкуючи свята, яких собі в контракті не застерегли, наражаються на втрату, а може, і на грошові карі, якби в контракті такі кари за ухиляння від роботи були постановлені, хоч у Німеччині умова така з робітником про грошову кару є заборонена і нечинна. Тому мусите добре знати, які дні святкові контракт вам дозволяє. І знову треба вам знати, як маєте святкувати свято, що не є застережене в контракті. Не потрібно застерігати собі всі свята, бо через таке руський робітник був би настільки гіршим від інших робітників, наскільки би святкував більше днів; а за таке знову мусив би діставати й меншу зарплату.
До руських єпископів у Галичині з різних сторін зверталися і робітники, і священики-місіонери, і хлібодавці з запитаннями, до яких найважливіших празників руські робітники з церковного права зобов’язані і як би то можна зробити, щоби не мали обов’язку всі празники святкувати і через те не забагато тратили. Тому-то всі три галицькі єпископи разом видали розпорядження, яке вам, певно, ваші отці духовні оголосили. Ми постановили, що руські робітники, котрі за кордоном працюють, мають обов’язок у контрактах застерігати собі святкування лиш тих празників: Різдва, Йордану, Благовіщення і Чесного Хреста. Єпископи дозволяють їм усі інші празники святкувати в неділю, найближчу по празнику, або тоді, коли вся людність у околиці їх празнує. У контракті, проте, повинно бути зазначено, що у дні 7 січня (за новим стилем) і 19 січня (н. ст.), 7 квітня і 28 вересня вільно робітникові до роботи не прийти. В інші дні святкові вільно працювати. Празник треба відсвяткувати чи в неділю, чи тоді, коли той самий празник в околиці святкують.
Очевидна річ: церковна влада не боронить вам інші дні святкові собі застерегти, але якщо хто не застереже собі, то вже йому вільно працювати, та й повинен контракту дотримуватися.
Важлива се річ у житті – виконувати всі свої обов’язки щодо людей сумлінно і чесно. Важлива се річ – бути перед людьми за чоловіка, що як слово скаже, то і дотримає; у сто разів іще важливіша річ – виконати свої обов’язки щодо Бога; цінніше і важливіше добро – коли Бог на небі про кого знає, що є вірним слугою і добрим робітником.
Трудимося, працюємо, щоб заслужити собі на тимчасову зарплату, котра швидко минає, так само як той округлий гріш качається і гине; а так часто забуваємо про заплату, котру Бог обіцяв тим, що вірно виконають задачу свого життя, скінчать святу Божу роботу над власною душею.
Складений гріш
А коли дістанете зароблену плату, шануйте гріш, складайте сотик до сотика, щоби вам не пропадав марно, щоби, вернувши домів, ви могли купити собі за нього чи хату, чи ґрунт або допомогти ним родичам. Велика пустота – тяжко зароблений гріш видавати на дурні забави, або на пияцтво, або на гру в карти або в кулі. Пуста річ – одягатися занадто модно і видавати гроші на дитинні забавки, на цукерки, на скельця, що світяться, а через кілька днів поб’ються, будуть зіпсуті або загублені.
Є на світі прерізні великі сили, що показали чудеса. У чужих краях більше, ніж у нас, можете видіти таких чудес. Великі чудові палати, чудесні церкви, що ніби до неба возносяться, вежі, такі високі, а тонкі, що їх вершка ледве добачаєш, предовгі мости, перекинуті над широкими, як море, ріками; всілякі фабрики, і копальні, й кораблі величезні, й канали, на сотні миль довгі, й залізниці, що переносять за короткий час чоловіка і страшні тягарі з одного кінця світу на другий. Коли ви такі дива бачили, чи ви коли запитали, які то безмірні сили такі чудеса по світі поробили? Може, не запитали, та, може, ані не здогадаєтеся. Яка ж то страшна, яка могутня сила переносить у тих величезних кораблях тисячі й тисячі людий через широке і далеке море, і то за кілька чи кільканадцять днів. І яка ж то сила?
Певно, не інша, як лиш розум людський і людська ощадність. Розум ті чудеса обдумав. Людський розум, але не який-будь, а розум освічений, бистрий, працьовитий, розум, що знав, до чого йде, і на боки не роззирався. Але і розум сам не много зробить, якщо не поможе ощадність, котра людям каже дрібні гроші докупи збирати, а зібрані гроші різних людий знову складає, збирає і так грішми многих та й працею многих досягає того, що давно людям ані не снилося.
Подібно, дорогий брате, може бути й у твоїм житті. Ти заробив – заощаджуй; видавай лиш те, що обов’язкове, решту складай, але складай так, щоб тобі хто її не взяв, складай чи до каси, чи у родичів, чи як там.
Варто добре задуматись і добре розвідатися і порадитися, як то гроші заощаджувати, певно, таки найкраще поштою додому відсилати, а найгірше – віддати якому агентові або малому банкові, бо зазвичай пропаде. Поштою – то майже ніколи не пропаде та, може, найменше коштує, а, напевно, найбезпечніше. Коли, приміром, із Німеччини хто до Австрії посилає 100 марок, то тут виплатять 117 корон 60 сотиків, а то коштує лиш 50 пфеніґів.
Хоче хто ті гроші витратити – хай витрачає, але мудро, не по-дурному, хай, приміром, видає на те, щоби більше просвітитися, навчитися, як працювати, щоби більше заробити, щоби стати мудрішим, більше просвітитися. Якщо на те видає хто гроші, то вернуться, ще і з процентом.
Коли маєш багато грошей, не забувай і про убогих.
А знаєш, що милостиня – то скарбниця, свята Божа скарбниця, захована в руках Ісуса Христа.
Кожний гріш, даний убогому, кожна милостиня, і кожне добре діло – се так, як гріш, вкладений до скарбниці вічності, в руки самого Ісуса Христа. Кожний сотик, там складений, віднайдеться тоді, коли Бог віддасть кожному за його ділами. За кожне, навіть за найменше добре діло, зроблене в Божій ласці, належить нам заплата. Склянка води, подана убогому, кусник хлїба, добре слово, коротка молитва, добрий приклад, виконання кожного, хоч би і якого малого обов’язку, – все то добрі діла, за котрі не мине нас заплата в небі, якщо лишень живемо в Божій благодаті за Христовим законом, без тяжкого гріха на душі і якщо перебудемо в Божій ласці до смерті й без тяжкого гріха зійдемо зі сього світу. Ісус Христос сказав: “Продавайте достатки свої та милостиню подавайте. Робіть калитки собі нестаріючі, невичерпний скарб той у небі, куди не закрадається злодій і міль де не точить” (Лк. 12, 33.).
Давайте милостиню, приготуйте собі мішки, що не старіються, скарб, що ніколи не зменшується, скарб у небі, де злодій не вкраде, де міль не з’їсть.
Розбій на гладкій дорозі
Пригадуєте собі, певно, Христову притчу про Самарянина; як то на дорозі між Єрусалимом і Єрихоном подорожній втрапив у руки розбійників. Напали на нього на рівній дорозі, побили, пограбували і зраненого покинули при дорозі.
Знаєте, до кого подібний той бідний подорожній? Подібний до кожного грішника. На дорозі життя чигають на християнина вороги спасення, щоби не допустити до Божого царства, сього вишнього небесного Єрусалима. Вороги нападають на чоловіка і грабують його. Які то вороги ?
Найгірші вороги людської душі – то гріхи. А що крадуть? Усі добра надприродні, Божу благодать, чесноту, заслуги, все те, що для нас є правдивим, бо вічним, багатством.
Але, може, зі всіх гріхів найгірший ворог чоловіка – то пияцтво. Нещасний чоловік, що потрапить у руки того розбійника. Здере з нього останню сорочку, кине його об землю, буде доптати ногами, буде в лице плювати, обкидає болотом, гноєм, буде нещасного бити, копати і на рівнім гостинці покине зраненого на посміховисько людям.
Чи ж так не є ? Чи кожний із вас, навіть наймолодший, того не видів? Чи не знав, як той лютий ворог, той небезпечний розбійник обходиться з чоловіком, що потрапить йому в руки? Як кожний тяжкий гріх, так і сей відбере Божу благодать. А чого вже інші гріхи не роблять – пияцтво чоловікові відбирає розум, відбирає здоров’я, відбирає сили, відбирає честь у людей, відбирає часто і весь маєток, усі зароблені гроші, а часом відбирає і совість чоловікові. Як же ж то часто буває, що нещасний молодець, що забувся і віддав душу і тіло тому проклятому дикому ворогові, кидався, як несамовитий, як зажерливий вовк на невинне ягнятко, і робив нещасливою на все життя бідну дівчину, що необережно до нього наблизилася.
Скільки ж то разів буває, що в шалі пияцтва чоловік, майже несвідомий, учинить злочин, за котрий мусить довгі літа у криміналі покутувати. Інший по-п’яному в бійці й життя втратить, і сходить у грісі зі сього світу, і навіки, може, пропадає. Хто ж із вас того не знає? Наслідки пияцтва суть такі страшні, що не знати, чи не ліпше було би чоловікові умерти в молодім віці, чи не ліпше було би молодцеві, якби хто млиновий камінь повісив йому на шию і кинув у море, як щоби мав стати пияком.
Будьте ж у тій речі обережні; не думайте собі, що можна раз-другий дозволити собі, що раз упитися – мала річ. Хто вже за першим разом не міг опертися покусі, може стати пияком. Як ідеш над прірвою, то одного кроку фальшивого вистачить, щоби упасти в безодню і розбитися.
На чужині ж, поміж німцями, французами чи англійцями ще більше треба вам стерегтися того бридкого мерзенного пороку. Раз – тому, що пияцтво вважається поміж культурними народами за великий встид. Порядний чоловік, що себе шанує, хоча й би був найубогішим і малоосвіченим, буде встидатися показатись на вулиці з чоловіком, котрий часом упивається. Крім того, русин, що поміж чужими уп’ється, наводить неславу не лише на себе, але на всіх русинів, псує добру думку, яку хто, може, має про наших робітників.
Тому-то коли поміж робітниками де знайдеться один такий, що упивається й іншим встид робить, усі інші повинні кожний зокрема і всі разом напоумлювати його, і картати, і просити, ба за нього і молитися, аж виправиться і перестане такий встид робити собі, товаришам і всьому руському народові.
Пияцтво і в тім є гріхом небезпечнішим від інших, що пияк завжди дає згіршення; до пияцтва самим прикладом своїм, а часто і намовою людей веде. А кожний із вас, що знає бодай трохи катехизм і на проповідях бував, розуміє, яка се страшна річ – давати згіршення, коли Христос із натиском і напевно сказав, що: “Краще б такому було, коли б жорно млинове на шию йому почепити та й кинути в море, аніж щоб спокусив він одного з малих цих!” (Лк. 17, 2). Згіршення просто душу убиває. Гіршитель мусить перед судом Божим відповідати за людську душу. Яке ж то нещастя для молодого хлопця, для молодої дівчини – потрапити в недобре товариство і навчитися злого.
Пекельна печера
Аж страх подумати, дорогі діти, на які небезпеки наражені суть молоді дівчата. Треба вам знати, що всюди поміж людьми крутяться правдиві такі розбійники, що повинні бути замкнені не знати в яких криміналах. Бо всюди, за всіма законами всіх держав, тяжким криміналом карається так звана торгівля дівчатами.
Отож, усюди суть люди, котрі на невинних дівчат сіті наставляють, щоб їх узяти у справжню неволю і прямо їх продавати так, як на торговиці продають худобу. Безличні ті розбійники мають величезні зиски з тої торгівлі, тому можуть бідним і несвідомим дівчатам великі обіцянки давати, давати великі гроші. Великі гроші, а ведуть їх у нужду гіршу, як у найбіднішого жебрака.
Молода робітниця не має якийсь час роботи, або їде десь сама, або лиш на чверть чи півгодинки залишить товаришку – з’являється якийсь панок або пані, красно убрана, чемна, мила, ба навіть по-нашому може говорити і знає околицю, звідки дівчина походить, і про все випитує, і готова помогти, і хоче позичити грошей. Або знов така пані ніби добру службу офірує і ліпше буде платити, ніж кожна інша, та обіцяє, що у неї на службі дістане і кращу, і багатшу одежу, і робота буде дуже легенька. Готова би взяти на нічліг, а треба би їй не одної, а двох, трьох і більше служниць.
Гей, гей, які пекельні сіті наставлені на бідну дитину! Хай лишень повірить, хай лиш спокуситься на легку роботу або на шовкову сукню – і вже бідацтво пропало. Ще хвиля – і за нею замкнеться страшна чорна брама смерті.
Уже ніколи не побачить ані матері, ані вітця: вже ніколи не зобачить рідного села, ніколи не засміється з товаришками, ніколи вже дружки не будуть плести для неї весільного вінця.
Ліпше, у сто разів ліпше було би для неї, якби родичі були її замолоду поклали в зимну землю. Не така страшна була би її доля, якби скажений пес був її розшарпав. Те, що її тепер чекає, у сто разів страшніше від найстрашнішої смерті. Як була би молодою вмерла, були би родичі заплакали, і її красненько біло убрали, і були б молилися за дитинку і потішалися гадкою, що дитинка в небі щаслива.
А тепер, коли послухала тої ніби доброї пані, коли з нею пішла, дійсно чорна брама смерти за нею замкнулася і вона, бідна, впала у прірву такого бруду, такого встиду, такого смороду, що і згадувати важко.
А якщо коли звістка про те, що нещасна пропала, дістанеться до рідного села, родичі з гризоти й зі встиду помруть. Старий батько, стара мати не будуть сміти людям в очі подивитися, не будуть сміти за неї помолитися, і хіба часом, коли не будуть бачити, в темній хаті, вночі, гірко заплачуть над донечкою, котру любили і котрої вже не сміють донькою назвати, як доньку любити.
Пильнуйте, дівчата, не виїжджайте ніколи без дозволу і благословення родичів. А коли родичі дозволять, поблагословлять, тримайтеся товариств тих старших, котрим родичі вас доручили. Самі нікуди ніколи не йдіть. Ніколи ніде самі не ночуйте; стережіться всякого товариства, де п’ють, грають, танцюють. Стережіть своєї невинності як ока в голові, як якого великого скарбу.
А ви, мужчини, молодці, що маєте до того нагоду і спроможність, стережіть і ви тих молодих дівчат, що, може, з вами десь на фермі чи на фабриці працюють. Мужчина повинен бути опікуном невісти. Сором страшний, коли опікун спротивиться своєму обов’язкові й, замість стерегти від нещастя, сам у нещастя пхає. Встид і ганьба для мужчини – зловживати довірою слабших, невинних, бідних. Згіршити, до злого довести – се гірше, ніж убити, се може штовхнути у прірву прірв, із котрої вже майже нема рятунку. Будьте обережні: якщо в тій далекій подорожі збережете себе в чистоті й душі, й тіла, то, коли вернете домів, зможете з Божою благодаттю і благословенством Пречистої та Пренепорочної Діви Марії закласти хату родинного щастя. Бог буде благословити і дасть вам видіти дітей ваших дітей і тішитися тою радістю, найчистішою і найкращою радістю, радістю чистої совісті й радістю життя родинного, не заплямленого брудом гріха.
Може і таке трапитися, що хтось буде переслідувати наших дівчат і не давати їм спокою. Перший, хто се спостереже, повинен зараз дати знати поліції. У Німеччині таке переслідування буває тяжко каране. Бо щонайменше буде визнане за порушення домашнього спокою (Hausfriedensbruch). А якщо при тім було і присилування до злого, то карою був би довголітній кримінал, до 10 літ.
Нема чого боятися до поліції донести і на самого дозорця, що то в Німеччині Aufscher називався, бо не буде могти ніяк помститися, а в кожнім суді робітник має право жадати перекладача і, якщо сам є оскаржений, – оборонця, – так само як кожний робітник хворий має право жадати лікування у шпиталі, бо кожний є в касі хворих забезпечений. У випадку скалічення має робітник право на ренту.
У Німеччині є ще і таке право, що поліція забороняє спільне мешкання для робітників-мужчин із невістами; жінки і дівчата мають право разом і самі мешкати. Та й то мешкання повинно бути так улаштоване, щоб могли в нім замикатися. Як того нема, то повинна перша-ліпша розумна і проворна невіста чи дівчина в поліції поскаржитися і зажадати, щоб усе було так зроблено, як є приписано.
Може також трапитися, що поміж робітниці зайде котрась зіпсута, а до того, може, і підплачена, щоби за собою й інших вести на погибель. У такім випадку треба обов’язково ту зіпсуту викинути, щоби не сталося так, як Апостол і святий Євангеліст каже, що трохи лишень квасу заквашує цілу діжку муки. “Трохи розчини квасить усе тісто!” (Гал. 5, 9). Одна хвора вівця може заразити ціле стадо – від одної зіпсутої душі многі зіпсуються, з одного гнилого яблука ціла чвертка зігниє.
Краса білої лелії
Нема на світі більшої краси, як краса чистого невинного серця, і нема на світі більшої радості, як радість чистої любові. І нема на світі кращого цвіту над цвіт білої лелії; і нема на світі більшого скарбу над скарб родинного щастя, опертого на Божій благодаті; й нема на світі більшої сили, як свята християнська родина.
Але щастя християнської родини, і щастя чистої любові, і щастя невинного серця знайде лиш той, хто зуміє пошанувати красу невинного серця, красу білої лелії.
Де загніздяться бридкі гусениці нечемних поглядів, бридких пісень і забав, де на широких гостинцях світу краса білого цвіту невинності буде заляпана болотом, потоптана тілесністю, зірвана і поламана бурями пристрастей, там знайдеться мало щастя, і мало правдивої любові, й мало згоди, мало щирого серця, а передусім мало Божого благословення.
Там, де серце, невинне, як весняний цвіт, до сонця повертає біленькі, як сніг, листочки, там, де серце чисте у простоті віри, в дитинячій любові Бога оглядає і купається у проміннях сонячних блисків, – там і лиш там родиться та любов невинна і свята, котра є радістю і щастям молодих, що стають перед жертовником, щоб собі любов досмертну присягати.
Тому будьте обережні, молоді, зрозумійте, що хвиля бридкої спокуси – то хвиля, в котрій ідеться про цілісіньке щастя і ваше, й інших. Не забувайте, що один бридкий погляд, одне бридке слово, одна хвиля нечемної забави можуть сплямити душу, можуть стати для неї трутизною, що поволі нищить здоров’я і відбирає життя.
Будьте обережні, будьте чемні, будьте чисті, не марнуйте замолоду молодих ваших сил, молодого здоров’я, молодої краси.
Ви Божі діти, вибрані Христом на те, щоби стати товаришами небесних ангелів. Ви освячені водою святого хрещення; годовані Пресвятим Тілом Христовим, п’єте у Причастю Його Кров. Ваші душі позначені святим знаком Божого синівства та обдаровані Божою благодаттю, що освячує душі. Ви носите на душі печать Дару святого Духа, незатертий знак тайни Миропомазання. Се знак Христових воїнів, що йдуть у бій за святу справу, в бій із пристрастями, з гріхами, з безличними злочинами, котрі загрожують християнському народові й кожному з нас зокрема. Ви діти Божі, спадкоємці Христового царства, потомки святих, – живіть же згідно з вашим званням. “Гідно покликання, що до нього покликано вас” (Ефес. 4, 1.) Живіть, як повинні жити християни, і на хвилю не забувайте, що “блаженні чисті серцем, бо вони будуть бачити Бога” (Мт. 5, 8).
 
Божа робота
Декому з вас, певно, видається, що се річ немислимо важка – зберігати таке чисте серце. Хочу вам довести, що так не є.
Подумайте: скажіть, чи се дуже важка річ – так працювати, як повинен добрий робітник, коли чекає його добра заплата? Правда, що не так дуже? А я вам скажу, що зберегти чисте серце і не втратити Божої благодаті – се річ іще легша. Про те одне лиш ідеться, щоби бути добрим робітником Христовим; виконати ту Божу роботу, для якої Бог послав нас на сей світ, якої від нас жадає. Та Божа робота легша від роботи людської. Не треба над нею стільки натрудитися, скільки мусить не один натрудитися, щоб заробити щодня на кусень хлїба.
А чи ви знаєте ту Божу роботу, яку маєте Богові принести? Чи ви ту роботу робите, чи та робота рухається, чи хто, може, вже закінчує її? Мої питання дивують вас? Не один, може, взагалі не знає, яка се робота, не один, може, і не спитає про те.
Може, не один із вас подібний до парубка-наймита, що вийшов у поле жати для господаря збіжжя та й, замість до роботи братися, цілком забув, пощо прийшов. Серп на землю поклав і розтягнувся спати, пробудився, викупався в потічку, пообідав, закурив, а про роботу ані не думає. Сонечко вже високо на небі, вже незадовго й зайде, а йому ані на гадку не прийде, пощо вийшов у поле.
Християнин, що не знає, яка є та свята робота, котру має для Бога робити, якраз до такого немудрого робітника подібний. Чи ж може сподіватися заплати, нагороди за роботу, про яку нічого не думає, не знає. Чи ж той лінивий пустий наймит за ту свою роботу, чи радше за дармування, візьме заплату, чи та робота на що заслуговує?
Так само, якщо хто з вас не знає добре, якої святої роботи Христос домагається від нас, то, певно, в тій роботі буде подібний до того дурного парубка.
А може, і в його житті, так, як у днині того недбалого наймита, сонечко вже високо на небі, може, вже на другий бік перехилилося, може, не для одного, не для одної з вас наближається вже захід сонця.
Молодець, що з радістю і цікавістю вибирається в далекий світ, уже, може, до хати родинної не верне. Не одного, не одної кості покриє чужа земля, а над могилою ніхто з чужих і не помолиться.
І молоді умирають, смерть не питає про літа, бере й несподівано та й ставить перед Божий суд.
Тому, дорогі браття, дорогі сестри, замисліться добре над тою Божою роботою, про яку вам тут пишу, щоби напевно знали і яка се робота, і як до неї братися, і коли просувається.
Робота нашого життя отака. Освятити свою душу через виконання Божих заповідей, через молитву і приймання святих Тайн. Нічого іншого Бог не вимагає, а за ту просту роботу платить вічним життям у небі. Не наймитів се робота, а дітей, дітей улюблених, що мають стати спадкоємцями Христового царства, з котрими Христос має поділитися своїм царством і своєю славою в небі.
І чи ж то важка річ – виконувати Божі заповіді? Чи важка річ – боятися Божої кари, а бажати собі, сподіватися щастя в небі й так пам’ятати про Божі заповіді, щоб у тяжкій речі ніколи не образити Бога?
Христос сказав, що: „моє ярмо любе і мій тягар легкий”, – тягар Божих заповідей, який Христос на нас накладає, – то тягар легкий і солодкий для того, хто має здоровий розум і щире серце.
А навіть коли воно і тяжким видається дотримуватися Божих заповідей і тяжко не грішити, то на те є спосіб – молитва. Проси у Бога, і Бог дасть; що досі видавалося тяжким, стане тобі легким; і те, що було прикрим, стане милим, а те, що було гірким, стане солодким.
Що Богові належить
Коли чоловік один із другим укладає контракт, із обох сторін зобов’язуються щось дати: чи гроші, чи товар, чи хату з ґрунтом, чи роботу. Трохи щось подібного є поміж людьми та Господом Богом. Коли називаємо святі книги Богом Об’явленої науки “Новим і Старим Завітами”, то слово “Завіт" значить майже те саме, що умова або контракт. Бог людям, а люди – Богові дають і обіцяють. Бог обіцяє нагороду в небі, а люди обіцяють виконати всі свої обов’язки.
Бог такий добрий, що від людей нічого не жадав, як лиш того одного – виконання обов’язків. Тому той контракт між людьми та Богом – не так, як інші умови, що їх можна взаємно скасувати або і не зробити, бо чоловік уже зроду єсть Божим слугою, наймитом, зобов’язаний служити, виконувати Божі заповіді. Сама натура покладає на нього сей обов’язок – слухати, служити, дотримуватися закону.
Якщо Господь Бог сю людську роботу так приймає, що ще дає і заплату, нагороду, то в тім можемо пізнати безконечну доброту Небесного нашого Отця. Міг би Бог жадати роботи, а не давати ніякої нагороди. Ми в Божих руках – як той горнець у руках власника. Служить горнець у хаті все життя, а коли схочеш, коли сподобається, береш горнець і кидаєш. І ані на гадку не прийде нагороду за службу горнцеві давати. А ми в руках Божих є ще чимось меншим, як той горнець, Богові наша служба ще менше потрібна. Бо якщо сотворив нас, то на те, щоби показати свою доброту, свою любов; якщо приймає нашу роботу, то тим не ми Йому робимо ласку, а Бог – нам.
І сама служба, котрої від нас жадає, полягає в тім однім, щоб ми для себе самих заробили на вічне щастя, щоб ми нашу душу так приготували, так вірою і добрими ділами освятили, щоб ми могли дістатися до неба, до Бога, разом із ангелами і святими.
Якщо, проте, Бог укладає з нами ніби умову, контракт, якщо обіцяє і приймає наші обітниці, то при тій умові все добро по нашій стороні, й наша власна користь, наш інтерес, наше добро вимагають від нас самих, щоб ми дотримались аж до самої смерті всіх, хоч би найменших обов’язків щодо Бога.
Релігія – то наше найбільше добро, більше, ніж само навіть життя, більше, ніж усі, хоч би не знати які великі багатства і добра сього світу. Бо релігія – то зв’язоку, що нас із Богом єднає; то та умова, той контракт святий, котрий дає нам право на небо, на вічне щастя. То умова, якою Бог нас за дітей приймає і дозволяє себе Отцем називати. Чим же був би чоловік, що ту умову порушив би?
Який же нещасливий чоловік, що не має права називати Бога Отцем, що перестав бути Божою дитиною, втратив право на небо, втратив життя душі й без хісна, без нагороди, без майбутності, без надії, без любові веде марне життя з дня на день, подібний до волоцюги, що немає ані хати, ані пристановища, ані родини, що для всіх є чужим і на широкім білім світі найменшого кутика не має, щоб міг своїм, рідним назвати.
Боже світло з неба
Усе щастя, яке нам дає релігія, спирається, ніби на основу, на святу віру. Тому першою річчю в житті є так дбати про святу віру, так стерегти той Божий скарб, щоб нікому не дати вирвати собі віри зі серця. „Без віри неможливо догодити Богу”, (Євр. 12, 6). Без віри не можна подобатися Богові. Віра – то перший зв’язок, який нас єднає з Богом, то перші слова того Божого письма, котре нам дає право бути Божими дітьми і наслідниками Божого царства.
Віра – то Божа сила, дана нашим душам, котра нам дає як непомильну правду визнавати все, що Бог об’явив, а католицька Церква для вірування подає.
Божий Син із неба прийшов на землю і став чоловіком, щоби навчити нас Божої та вічної правди. Сам через себе, а опісля через своїх апостолів навчав людей; відкривав перед ними Божі тайни, котрих люди не могли пізнати без Нього. Учив про те, яким є Сотворитель неба і землі, предвічний Бог на небі; і для чого нас Бог сотворив, і чого від нас жадає; що нас чекає по смерті, і як треба нам жити, щоби навіки не пропасти, а бути по смерті щасливими.
Але щоби пізнати науку Христову, щоби її щирим серцем за правду прийняти, треба помочі з неба. Та поміч Божа, той дар із неба – то свята віра. Бог дає її кожній дитині у хвилю святого хрещення; тому дітям легко вдається за правду визнавати все, що Бог об’явив, хоча й то правди високі, далеко понад розум людський. А однак із Божою поміччю дитина, коли у школі вчиться катехизму, відразу вірить, знає, що наука, котрої священик учить, – то не його вигадка, то правда Божа з неба; то наука предвічного Божого Сина; то наука святих апостолів, за котру святі мученики кров проливали, і котрої святі Отці учили, і котру по цілім світі голосить свята Божа Церква, встановлена Христом Спасителем, котра в ім’я Боже всім народам світу і по всі часи проповідує Боже слово.
Божа правда доти лишається в душі чоловіка, поки через тяжкий гріх супроти віри не втратить того Божого дару святої віри. А може втратити через сумніви щодо віри, які добровільно приймає, через читання злих книжок, через недобрі бесіди з невіруючими.
І ви, мої браття, що на чужині зустрічаєтеся з різними людьми і прерізними фальшивими і недобрими вірами чи релігіями, легко можете наразитися на втрату віри. Тож пильнуйте. Не читайте злих книжок, бо зла книжка – то смертоносна трутизна. Не входіть до церков чи протестантських, чи англіканських, чи пресвітерянських, чи схизматицьких, котрі самі себе православними називають. Як ви є у краю, де нема нашого священика і нашої церкви, ходіть на службу до католицької церкви, а якщо вдасться – сповідайтеся і причащайтеся у католицького священика. Не зважайте на те, що він німець чи француз, якщо лиш якимось способом можете з ним порозумітися, то не бійтеся перед ним сповідатися. Хоча й він не нашої народності й не нашого обряду, все-таки нашої він віри, бо так само, як і ми, визнає за Голову Церкви Намісника Христового Папу Римського.
Правди віри – Божий прапор
А щоби вам легко було встерегтися від усякого гріха супроти святої віри і непорушеним дотримати сей Божий скарб, спишу вам ще коротенько всі найважливіші правди святої нашої віри, щоби ви могли повторювати їх собі та пригадувати собі науки, яких ви дітьми чи вдома, чи у школі вчилися; і щоби могли пізнати фальшиву, хибну науку, вміли світло відрізнити від тьми, а правду – від брехні.
Добрий жовнір знає добре свій прапор, прапор свого реґіменту. І мусить його знати, щоб у битві розрізнити, де приятель і де ворог, щоб довкола свого прапора збиратися і разом зі своїми боронитися і перемагати. А ми всі, християни – і мужчини, і невісти, старці й діти, – ми всі мовби у війську Христа Спасителя, а довкола нас битва.
Вороги нашого спасення нападають на нас, щоб нас повалити і взяти в неволю. Нам треба боронитися, бо тут про життя йдеться, про вічне життя і вічне щастя. А щоб боронитися, треба нам гурутватися довкола свого прапора; прапором же нашим є правди святої нашої віри. Як жовнірові треба знати свій прапор, так нам треба знати нашу святу віру, всі правди, що їх Бог об’явив, а свята Церква подає для вірування. Раз у раз звертаймо очі на сей Божий прапор, раз у раз дивімося, де воно, се святе знамено Христове; там перемога, там життя, там вічне спасення.
Хто хоче спастися, обов’язково треба, щоб до смерті перебував у святій католицькій вірі й за нею жив. А свята наша віра така:
Віримо, що є один Бог у трьох особах. Віримо в Отця, і Сина, і Святого Духа. Ми в ім’я Пресвятої та животворящої Тройці охрещені і в ім’я Пресвятої Тройці хрестимося щодня знаком святого хреста. Віримо, що три Божі Особи рівні собі й у славі, й у силі, одну і ту саму мають Божу натуру, суть одним і тим самим Богом; Передвічним, безконечним, усемогутнім, усевідаючим, усюди присутнім, справедливим і милосердним Богом. Віримо в Бога Отця вседержителя, творця неба і землі, всього видимого і невидимого. Віримо, що Бог Отець разом із Божим Сином і Святим Духом сотворив усе, що є на небі й на землі. Він усім керує і про все дбає, промислом своєї безконечної любові веде нас до вічного добра. Віримо в єдиного Господа Ісуса Христа, Божого Сина і нашого Спасителя, правдивого Бога і правдивого чоловіка, що в єдинстві Божої Особи злучив Божу і людську природу, єсть Богочоловіком, другою особою Божою, що має заразом і Божу, і людську природу. Віримо, що єдинородний Син Божий, роджений від Отця перед всіма віками, правдивий Бог від правдивого Бога, світло від світла, роджений, а не сотворений, одної Божої природи з Отцем і Святим Духом, із неба зійшов на землю і став чоловіком для нашого спасення. Прийняв за чудесною справою Святого Духа тіло від Пречистої Діви Марії, котру яко Богородицю і Приснодіву величаємо. Віримо, що Пречиста Діва Марія, Божа Матір, чудесним даром із неба була в самій хвилі свого зачаття застережена від усякої плями первородного гріха. Віримо і знаємо, що Ісус Христос умер на кресті для нашого спасення. Був мучений, бичований, терном вінчаний, розп’ятий за нас. Віримо, що у третій день воскрес, як провістили пророки, і вознісся на небо, і з неба зіслав людям Пресвятого свого Духа; і сидить одесну Отця. Віримо, що колись прийде судити живих і мертвих, що не буде кінця Його царству.
Віримо у Святого Духа, правдивого Бога і Господа животворящого, котрий походить від Отця і Сина, котрому з Отцем і Сином поклоняємося і котрого славимо. Віримо у святі книжки Божого об’явлення. Віримо, що Дух Святий говорив до людей через пророків і апостолів.
Віримо в єдину святу католицьку апостольську Церкву під видимим головуванням Папи Римського, Намістника Христового і наступника святого Петра. Віримо і визнаємо, що святий Апостольський Престол Римський і Римський Архієрей, Христовий намісник, на всьому світі має першу і найвищу духовну владу. Віримо, що Папа Римський є наступником святого Петра, верховного Апостола, Головою всієї Церкви, всіх Християн Отцем і Учителем. Віримо, що коли в ім’я Христове проголошує яку Божу правду, правду віри і звичаїв, є непомильним, тобто не може помилитися. Має від Христа Спасителя і від Святого Духа ту поміч із неба, що, коли про віру і збичаї вчить світ християнський, не може помилитися, так само як і свята Божа католицька Церква, коли правно на вселенський собор збирається і коли єпископи під проводом Папи правду віри проголошують, учать непомильно Богом об’явлену правду.
Віримо в єдине хрещення на відпущення гріхів, віримо, що у святій Тайні хрещення водою і Божим словом змивається з душі гріх первородний, а новоохрещений чоловік дістає Божу ласку і стає Божою дитиною. Віримо у святу Тайну Миропомазання, в котрій через помазання святим великим миром і Боже слово витискається на душі печать дару Святого Духа і примножується в ній освячуюча благодать Божа. Віримо, що у святій Тайні Покаяння, святій Сповіді християнин, що після хрещення Бога образив тяжким гріхом, але за ті гріхи свої щиро шкодує і з них щиро сповідається, може від священика, котрий на се має від Церкви владу, дістати відпущення гріхів і тим способом повернути до Божої благодаті.
Віримо, що у святій Тайні Євхаристії словом Христовим, сказаним через священика, пшеничний хліб чудесним способом перемінюється в найправдивіше животворяще тіло Христове, а вино змінюється на Христову кров. Віримо, що під час Служби Божої повторюється некривавим способом жертва Христової смерті; а у святім причасті християнин, що годується Христовим тілом і п’є чашу Христової крові, дістає примноження освячуючої благодаті й завдаток вічного воскресення.
Віримо, що у святій Тайні Маслосвяття через помазання святим єлеєм і молитву священик, дається хворому душевне, а часом і тілесне полегшення, а якщо того треба – відпущення гріхів.
Віримо, що подружжя, котре поміж християнами лишень через смерть може бути розв’язане, є одною із сімох Ісусом Христом установлених тайн. Віримо, що лишень одна Церква свята має від Ісуса Христа владу те постановляти й уряджувати, що тої святої Тайни стосується. Віримо у святу Тайну священства, віримо, що через положення рук єпископських і єпископську молитву на те вибраному християнинові дається влада справляти святі Тайни і безкровну жертву приносити. Віримо, що всі святі Тайни суть Ісусом Христом установлені на те, щоби людям давати Божу благодать і утримувати в них надприродне життя.
Віримо, що Божа благодать є конче потрібна для вічного спасення, що без неї не можна зробити нічого, що заслуговувало би на нагороду перед Божим судом. Віримо, що через кожний гріх тяжкий ласка Божа втрачається і що лишень через покаяння можна втрачену ласку Божу знову здобути. Віримо, що, за ласкою Господа нашого Ісуса Христа, можемо по смерті дістатися до Божого царства. Віримо, що воскреснемо колись для іншого життя, і сподіваємося на Божу поміч, що дасть нам так виконувати наші обов’язки, щоби ми, за Божою ласкою, заслужили собі на життя будучого віку. Амінь.
Божий провідник
Письмо Святе оповідає, що, коли старий праведний Товіт мав сина свого Товія послати в далеку дорогу до міста Рахи у краю Мідійськім, щоби там забрав позичені Гаваїлові гроші, й молодий Товія, за наказом вітця, шукав собі доброго і вірного товариша і провідника, Бог прислав йому Архангела Рафаїла у вигляді молодця, котрий зголосився завести його до міста Рахи і назад його привести до родичів. Такого провідника треба би і вам, дорогі, що не раз самі в далеку пускаєтеся дорогу в чужий незнаний край по роботу. Але до того Богом даного з неба провідника подібна є віра свята, котра дорогу життя просвічує і вказує нам, куди йти, що робити.
Без того Божого провідника ми би блукали в житті, як у темну ніч, так, як блукають ті, що, на своє нещастя, від того Божого провідника відступили і зійшли на манівці своїх пристрастей.
Живуть, але лишень тілом; живуть, але не знають, пощо і навіщо. З дня на день шукають своєї поживи, догоджають пристрастям; живуть, але лишень тим життям, що кінчається в темнім гробі. Нема в них того ліпшого вищого життя, що лишається нам і по смерті тіла і буде нашим щастям у вічності.
Тому, мої дорогі, коли Господь Бог дав нам те щастя бути дітьми християнських, католицьких родичів і бути вихованими у християнській вірі, живімо за приписами віри, нехай віра не буде в нас мертва, ділами показуймо, що ми християни.
Життя наше подібне до тої подорожі через широке далеке море, хвилі життя кидають човен на всі сторони, то підносяться над ним, як би мали його затопити, то знову поривають угору, щоб опісля у глибоку прірву між хвилями кинути; щасливий, хто має доброго сильного човна, хто на безпечнім великім кораблі здійснює подорож; але у кого човен слабкий або хто такий нерозумний, що човен покидає і вплав пускається в море – напевно пропаде.
Тим човном є в житті свята віра. Без неї неможливо дістатися на другий берег щасливої вічності. У кого віра слабка, мертва, без діл – легко пропаде. Хто, нерозумний, покидає човен і з корабля кидається у глибоке море, відступає від святої віри, покидає святу католицьку Церкву; віддається брехливим пророкам, згубним проповідникам фальшивої науки, той ніби вже згинув; хіба чудо Божого милосердя може ще вирвати його з прірви загибелі.
Божий корабель
Кораблем, що веде нас на другий берег щасливої вічності, є і Церква свята, що віри учить, віру підтримує і Божі правди для вірування подає. Тому лиш той буде добре віри триматися, що до смерті лишиться вірним сином, доброю дитиною святої католицької Церкви. Лиш той перепливе широке море, що відбуває подорож на сім кораблі.
Подорож далека і важка. Не один корабель, не один човен буря розбиває, затоплює хвиля, заносить вітер на безлюдні острови. Лиш той корабель безпечно уникне і бурі, й вітру, і підводних скал, котрий має Богом поставленого керманича; що з Божою поміччю, з поміччю Духа Святого веде корабель.
Церква Христова є лишень одна, віримо в одну Церкву. Не може бути двох Церков, заснованих Ісусом Христом. Нема двох кораблів, що могли би на другий бік завезти. Усі, що беруть подорожників, розіб’ються по дорозі, лиш один спасеться. Легко той один корабель розпізнати поміж усіма; за Божим керманичем пізнаємо його. В інших або керманича нема, або хто-небудь бере кермо в руку.
У пресвітерян наука така. Можеш собі Письмо Святе тлумачити, як сам хочеш, вибери собі з нього, що тобі подобається, а і та віра, що її собі сам вибереш із Письма Святого, не зобов’язує тебе ні до чого в житті, можеш собі жити, як хочеш.
Хто ж не видить, що з таким кермом корабель мусить розбитися, а може, і взагалі корабля нема? Та наука така, як би хто казав: сідай на мітлу, як на корабель, і їдь через море.
А у схизматиків знову керманича нема. Їх православними називають, хоча й справедливо одна лишень католицька Церква є православною, і хто в Церкву католицьку не вірить, а надто відкидає Непорочне Зачаття Пречистої Діви, той і не має права православним називатися.
Церкви, що відпали від одної святої вселенської Церкви, єпископи та й патріархи, що збунтувалися проти свого наставника, вселенського зверхника й учителя, кожне має свій кораблик і у своїм кораблику, за своїм розумом, веде людей. Можна сміло сказати, що Церква східна, не з’єднана з Престолом Римським, – то не одна Церква, тому і не єдина Церква Христова, – то малих церков триста, чотириста чи там стільки, скільки єсть єпископів. А до того, тих усіх керманичів хто поставив керманичами кожного в кораблику? Переважно світські урядовці: у Росії Синод, який підпорядкований міністерству і яким керує світський прокурор, призначає і скидає єпископів, коли і як хоче. Він усім у церкві керує, стоїть над єпископами, заступає голову Церкви, а сам є собі урядовцем, що може і в Бога не вірити.
Хто ж не видить, що з такими керманичами та на таких корабликах недобре пускатися в далеку подорож, що такі керманичі дуже легко доведуть до загибелі тих, що їм віддадуться в опіку.
Уже ж і ведуть до загибелф. Ось бо до чого довели. Довели до науки, що Пресвята і Пречиста Діва Марія зачата у грісі так, як кожний із нас.
Православні – переважно люди добрі. Нарід такий, як і в нас, і побожний, і працьовитий, а у многих сторонах непросвічений і темний іще гірше, як у нас; хто в добрій вірі й несвідомо є відлученим від загальної Церкви, той може, за Божою благодаттю, спастися; бо належить більше до нашої Церкви, ніж до тих провідників, до тих фальшивих пророків, що на бездорожжя ведуть бідних людей. Вони перед судом Божим відповідатимуть. Але що до злого ведуть, то можна вже з того пізнати, що завели в таку фальшиву і безбожну науку. По овочах їх пізнаєте їх – “Пізнається бо дерево з плоду!” (Мт. 12, 33) Кожний щирий, добрий християнин бачить, що неправдива і безбожна є наука, котра каже, що Пречиста Діва Марія Божа Мати зачалася в первороднім грісі й була, хоч би коротко, невільницею диявола.
А довели і в постановах на бездорожжя, коли, приміром, у Росії є постанова така, що священик має на грішника, котрий сповідається перед ним, відразу до поліції донести, коли лишень сповідається із чогось, що уряду супротивне. Такі-то овочі бунту проти своєї найвищої церковної влади і відречення від церковної єдності; від єдиної, святої, соборної й апостольскої Церкви.
І віддайся ж тут такому провідникові! Сідай на кораблик, що його такий керманич веде! Пускайся в широке море! Віддай йому в руки свою душу і справу свого вічного спасення!
Чи треба показувати ще, як небезпечно відступати від святої віри, а приставати до чужих наук? Чи ж треба за порядком доводити, як кожна з них, із тих, що поза католицькою Церквою стоять, і фальшива, і небезпечна?
Їх стільки намножилося по світі, стільки є прерізних фальшивих і сект, і вір, і наук, і церков, що нелегко можна їх почислити: методисти, пресвітеряни, англікани, протестанти, євангеліки, кальвіністи, лютерани, баптисти, квакери, цвінґліяни, янсеністи, старокатолики, та й хіба додати ще богохулів. Де рушишся за кордоном, там усюди знайдеш проповідників, і книжечки, і брошури. Кожна з тих прерізних сект на свій бік тягне, а тягне тим ревніше, що як кого затягне, то й закладе на нього добрий податок. Щасливі ми, коли маємо від Бога самого дану певність, що керманич нашого корабля Богом самим установлений і Божу поміч для урядування святою Церквою має.
Кому ж Христос сказав: “Паси вівці Мої!" (Йо. 21, 16.), – як не Петрові? Про кого сказав: “Ти скеля, і на скелі оцій побудую Я Церкву Свою, і сили адові не переможуть її" (Мт. 16, 18.), – як не про Петра? На кім Церква побудована, як не на Петрі?
І кому дав Христос ключі Царства Небесного, як не Петрові? І кому наказав: “Я ж молився за тебе, щоб не зменшилась віра твоя; ти ж колись, як навернешся, зміцни браттю свою!” (Лк. 22, 33), – як не тому, котрого поставив зверхником апостолів і намісником своїм на сім світі? А хто наступник святого Петра, як не Римський Архиєрей? Хто учитель Усесвіту? Хто Отець усього християнського світу? Хто голова Церкви, як не Римський Папа?
Найбільший скарб
Є один скарб, дорожчий, цінніший за всі скарби сього світа. Цінніший від золота, від срібла, від дорогих каменів, від багатих палат; скарб, такий цінний, що варто все життя працювати і трудитися, все життя шукати, щоби його здобути. Є один скарб, прихований на світі, а коли знайде його чоловік, від радості йде, і все, що має, продає, і купує його (Мт. 19, 44). І є одна дорогоцінна перла, що, як її зобачить купець, іде, продає все, що має, і купує її.
Чи ви знаєте, де та дорогоцінна перла, той скарб прихований, де те безмірне золото, дорожче від усякого золота, і ті дорогоцінні камені, що красою, блиском, ціною перевищують усяке поняття людське, і всяку міру, і вагу, і ціну, що можна її знайти на сім світі?
Блиск тої перли ясніший від сонячного блиску в ясний день ополудні; а її краса перевищує всю красу і всіх квіток польових, і всіх ясних зір на небі; а її вартість така, що якби хто міг за неї віддати мільйони і мільярди найліпшої землі й фіри золота і срібла, то би ще нічого не дав такого, щоби хоч іздалека наближалося до її вартості.
А дорогоцінна та перла може стати власністю кожного з нас. Кожний із нас може її здобути як свою і через неї стати багатшим від усіх царів, могутнім, як ангели небесні.
Та перла, той скарб – то Божа благодать.
Добре каже Святе Письмо, що то скарб прихований; голим оком тіла не можна його зобачити, віра допіру показує його красу і його вартість. Кожний чоловік може той скарб здобути, може його у власність отримати, може його множити кожним добрим ділом. І не лишень може здобути; кожний християнин дістає його задарма у хвилі хрещення і має доти, доки не образить Бога тяжким гріхом; має його прихованим у душі. Царство Боже всередині вас є.
Оком тіла не можемо зобачити, чи яка душа є праведна, живе Божою благодаттю, чи лежить у тяжкім грісі. А однак, яка то безмірна різниця між душею, що має Божу благодать, і душею, що живе в тяжкім грісі. Ласка Божа робить душу святою. Чоловік, що живе у стані надприродної освячуючої ласки, єсть Божою дитиною, братом небесних ангелів, спадкоємцем Христового царства. Душа його чиста, ясна, світить, як небесне сонце. То все перед очима людей закрите. Але Бог із неба споглядає на ту душу і тішиться нею, як своєю дитиною. А Божі ангели і святі милуються красою тої освяченої душі й уважають її за свою, за близьку, за рідну.
Яка ж страшна зміна відбувається в тій душі у хвилі тяжкого гріха. Блиск душі втратився, краса її зникає; душа забруднена, захляпана болотом пристрастей гріха. “Як потемніло золото, як відмінилося щире те золото добре, як на розі всіх вулиць каміння святе порозкидане!” (Плач. Єрем. 4, 1) З обридженням відвертається від неї Бог. Не пізнає в ній своєї дитини, й ангели, і святі бридяться нею. У хвилі тяжкого гріха з Божої дитини стає невільниця диявола. Право на небесне Царство замінила на присуд на вічний вогонь у иеклї. Допіру ще кожне найменше добре її дїло записували небесні ангели, щоб виміряти колись небесну нагороду. Усі її заслуги пропали. Тій душі, що у стані смертного гріха знаходиться, по справедливості й правді, вже нічого не належить, окрім вічного засудження, вічної кари. За хвилю ще перед гріхом та душа могла вільно з Богом розмовляти, і Бог радо і з любов’ю вислуховував побожні її молитви. По грісі молитви душі та її добрі діла, її добра воля не мають перед Богом вартості.
Кожний із вас, кожний християнин одержав Божу благодать у хвилі хрещення, мало таких, котрі би зберегли її до смерті; много-премного, на жаль, Бога тяжкими гріхами ображають і втрачають ласку святого хрещення. І тоді вже нема іншої ради, іншої дороги до спасення, як покаяння. Треба Божої кари боятися; з обридженням і відразою відвертатися від гріха, причини тої кари, з теплими сльозами покаяння треба звертатися до Бога милосердного, небесного Отця. Як блудний син, треба Йому приносити щирий жаль, щиру постанову поправи. Треба щиро перед священиком сповідатися, покаятися, змінити життя і виправитися.
Свята обітниця
Отці духовні заохочують вас, щоби ті, котрі в далеку вибираються подорож, перед виїздом із хати склали урочисту присягу, що до смерті будуть міцно триматися святої нашої католицької віри і що не дадуть звести себе на бездорожжя єрєсі або схизми. Важлива ся обітниця, повторюйте її собі часто, часто доручайте Богу і просіть Бога про ту ласку, щоб вам дав витримати і виконати дану обітницю. І не бійтеся ту обітницю давати, не бійтеся її відновлювати за кожним разом, коли з дому на тривалий час від’їжджаєте.
Певно, нема речі, важливішої для наших людей, як щоби ясно розуміли свою віру, добре про неї пам’ятали і твердо її трималися. Аж страх, аж встид подумати, скільки то людей дається чим-будь збаламутити противниками святої віри. Приїжджають до Америки і навіть не запитають не раз, де наша церква і де наш священик, а відразу йдуть до православної церкви, так, як би цілком своєї віри не знали, як би її не любили і не цінували.
Що обряд у православних церквах такий самий, як у наших, – те кожний знає; але інша річ обряд, а інша річ – віра.
Ті єпископи, що колись разом із гордим Фотієм і безсовісним Керулярієм бунт зчинили проти Христового Намісника, зберегли східний обряд, а правдиву Церкву покинули, бо опісля і віру сфальшували, понаробляли собі наук, що прямо противлятьоя правді й Божому об’явленню. Та й і від них таке пішло, що наш грецький і греко-слов’янський обряд маємо не лиш ми, католики-русини, але і православні, серби, болгари, росіяни.
А хто ж не видить, що віра важливіша за обряду Обряд – зовнішня форма, зовнішня одежа, а віра – зв’язок із Богом і дорога до Царства небесного. Обряд наш любимо, цінуємо, знаємо, що треба його дотримуватися, що встид, що гріх його покидати. Але віру, Богом об’явлені правди мусимо більше цінувати і більше ще любити, і твердіше ще їх триматися. Обряд і всі святі обряди – то чудна золота одежа, що прикрашає царицю, святу Божу Церкву, як каже псалом 44, 10: „По правиці Твоїй стала цариця в офірському щирому золоті.”
Але як та сама одежа може вкривати живого чоловіка і покривати бридкий труп, так само може той самий святий обряд прикривати і прикрашати правдиву віру у правдивій святій Церкві, але люди можуть і тим самим святим обрядом надуживати для того, щоб прикривати єресі, блуди і схизму.
То все мусять знати наші люди, якщо мають безпечно спастися.
Християнин, котрий сього не знає, може ще у своїм селі безпечно жити й умирати, якщо буде жити згідно із заповідями Божими, якщо буде гріха стерегтися, за Божою ласкою, буде спаснений. Але хто вже пускається у світ поміж чужих людий, якщо добре тих всіх правд не знає, буде наражений на стільки небезпек, що ледве потрафить їх уникнути.
Бо треба вам знати, що то немале нещастя – втратити віру, покинути і перейти до фальшивої якої церкви. Бо поза католицькою Церквою нема спасення.
Хто від віри відступить, то як би пропав; хто Церкву покине, від того Бог відступить і той у чужій вірі, в чужій церкві не знайде спасення.
Тих усіх правд учітеся ще через ту святу обітницю, котру даєте своєму духовному отцю, виїжджаючи за кордон. Отець духовний має нагоду поучувати, пригадувати, перестерігати; вже самі складаючи обітницю, ліпше розумієте небезпеку, яка загрожує, і злучаєтеся до смерті з Ісусом Христом і Його святою Церквою.
Не бійтеся також, щоби з тої обітниці виходили якісь більші гріхи, якби її не дотримали. Вона лиш помагає перебути у вірі й Церкви міцно триматися, без тої обітниці й без тої присяги сам зі себе вже страшний гріх – відступити від Церкви, стати відступником, ніби Юдою.
Уже всюди в нас, у Галичині, в усіх єпархіях таке розпорядження: ті, що виїжджають за кордон на роботу, мають перед виїздом скласти присягу твердо триматися святої віри і Церкви. Може, однак, бути, що много з вас із села виїхали потай від духовного отця. Тому тим писанням заохочую вас усіх разом і кожного з вас зокрема, щоби ту присягу склали; якщо вже того не можете зробити у своїй церкві перед своїм отцем духовним, то бодай у власнім серці перед Усевишнім Богом.
Подам вам тут і форму такої присяги, ніби молитву, котру можете собі не раз, а по кільканадцять, по кількадесят, по кількасот разів відчитувати, щоби щораз більше і більше утверджуватися у святій вірі та щораз старанніше стерегтися всякої небезпеки в тій справі. Нехай же така присяга буде і щоденною постановою, і щоденною вашою молитвою.
Молитва, котру щодня треба повторювати
Вірю, Господи, у все те, що Ти об’явив, а свята Церква католицька для вірування подає. Вірую, що вся Тобою об’явлена наука є непомильною правдою, тому що Ти, Боже, єси предвічною безконечною правдою і ніяким способом ані Сам не можеш помилитись, ані нас у блуд впровадити.
Хочу належати до святої католицької Церкви, до котрої належали мої батьки, діди і прадіди; хочу в тій Церкві жити і в тій Церкві умерти.
У присутності Пресвятої Діви Марії, святих Ангелів і всіх Божих Угодників у небі обіцяю Тобі урочисто, Христе Спасителю, що до смерті буду триматися міцно святої католицької віри; що не відступлю від неї та не дам себе від неї відірвати.
Обіцяю, що до смерті буду добрим сином (донькою) святої католицької Церкви; що не відступлю від послуху, належного Христовому Намісникові, що так, як я народився у злуці з Престолом Римським, хочу в тій святій унії й умирати.
А Ти, Боже предвічний, допоможи вірно аж до смерті дотримати ту присягу. Дай мені ласку вберегтися від небезпек; зміцнюй мою віру, стережи мене перед ворогами спасення і дай у Твоїй ласці жити й у Твоїй ласці умирати. Так мені, Боже, допоможи і всі Святі. Амінь.
Ангельська пожива
Отці духовні доручають і заохочують вас і до того, щоби перед виїздом у чужий край прийняли святе Причастя і тим способом віддали Ісусу Христу все своє життя і всю свою майбутність і заслужили собі Його поміч і Його ласку на час тої подорожі, як і на все життя.
Дуже красна і добра настанова: з Богом Ісусом Христом починати кожне діло. Красний звичай – перед далекою подорожжю приступати до святого Причастя. До того вас днесь іще заохочую, бо, видите, дорогі, нема речі, страшнішої для душі, як довго жити без того ангельського хліба, без тої Божої поживи.
Не дай тілу кілька днів їсти – ослабне і стане неспроможним до праці, – чи ж буде інакше з душею? І душа потребує харчу. Відмов їй у тому харчі, не дай їй ангельського хліба святого Причастя – і буде подібно як тіло сохнути, нидіти, слабувати і легко буде наражена на смерть, на гріх тяжкий.
А коли ж більше треба того ангельського харчу, як не тоді, коли душа наражена на небезпеку гріха. Душа здорова, сильна легко таку небезпеку перенесе. Бог не дасть їй упасти, буде їй із дня на день давати стільки ласк, що не важко їй буде спокуси поконати і лишитися вірною Господу Богу. Навпаки, коли душа слаба, хвора, коли сил не має, бо рідко дістає Божий харч, святе Причастя, тоді мало має Божої благодаті, бо і мало дбає про Божу благодать. Перша спокуса валить її з ніг, при першій спокусі впадає у гріх і втрачає життя Божої благодаті.
А тут, на нещастя, коли би вам найбільше було треба тої помочі, тої сили, яку дає святе Причастя, тоді якраз найважче вам приступати до святого Причастя.
Там, де на роботах перебуваєте, нема нашої церкви, а наш священик рідко коли може приїхати; а в деяких околицях то і зовсім ніколи не приїде. Тому, дорогі, треба вам радити собі, як лиш можете. Приїде наш священик, то не втратьте сеї нагоди сповідатися і запричащатися. Висповідались і запричастилися одного дня – наступного дня є ще Служба Божа і ви маєте хвильку часу – запричащайтеся ще раз. Лишень пильнуйте, щоби тої днини жодним гріхом не образити Бога. Живіть протягом дня, як коли би мали наступної днини ставати перед самим Божим судом. Хай та днина буде для вас днем святим, не без роботи, але без гріха. Отак би варто все життя пережити; отак би треба бути завжди готовим.
Усюди і завжди так треба жити, наскільки ж більше вам на чужині, далеко від своїх, далеко від церкви?
Скільки ж то разів трапляється, що хтось нагло умирає. Ось не далі, як у тих днях, коли це пишу (а пишу у п’яту неділю посту 24 березня в монастирі Лаврівськім) троє людей нагло тут, в околиці, й у Львові вмерло, і то зі самих знайомих.
Скільки ж то робітників по фабриках і копальнях умирає через якісь нещасливі випадки, а умирає так, що не те що нема часу закликати священика і сповідатися, але нема часу перехреститися.
Щасливий, хто так жив, що завжди готовий ставати на Божий суд, щасливий, хто виконував той наказ Ісуса Христа: „Будьте готові, бо не знаєте ні дня ні години, коли Син людський прийде”. Щасливий, хто завжди жив в освячуючій Божій благодаті – не носить на душі тяжкого гріха.
І не думайте, щоб то була річ тяжка – так жити. Гріх тяжкий – то річ велика, річ страшна, мерзенна. Боятися речі страшної, бридитися брудом, річчю мерзенною – та ж то річ цілком природна, на те не треба ані великої мудросіи, ані великої чесноти.
Чи видів коли, брате, людський труп лиш чотири-п’ять днів по смерті, коли вже розкладається і вже перестає бути подібним до людського тіла? Якщо ти такий труп видів, якщо ти відчув страшний трупний сопух, певно, що з відразою, з обридженням ти відвернувся від того страшного прикрого вигляду. Чи думаєш, що душа, котра довго в тяжкім грісі знаходиться, не є ще бридкішою? Чи думаєш, що зараза гріха не отруює ще більше повітря?
Душа, що у грісі живе, просто розкладається, гниє, хоча й зверху прикриває її красне тіло. Але хай на тяжкий гріх прийде смерть – і душа, і тіло лишиться вже навіки в розкладі, у гнилі, без жодної краси, без жодної і відради.
Те одне знай, про те пам’ятай, і будеш стерегтися гріха. А якщо пристрасті та спокуси нападуть на душу твою і будуть її шарпати на всі сторони, як дикі пси, не віддашся їм, але будеш шукати помочі й сили супроти мерзенних спокус і бридких пристрастей; а поміч і силу знайдеш у сповіді, в молитві, у святім Причасті.
А може, порадиш собі, може, знайдеш спосіб приступити до святого Причастя навіть тоді, коли не маєш такого священика, перед яким ти міг би висповідатися. Може, знайдеш священика, що тебе бодай так-сяк зрозуміє або котрому ти чи по-німецьки, чи по-англійськи бодай якось спроможешся головні речі сказати. А якщо так не вдасться зробити, то можеш собі й так учинити, що до Причастя підеш і без сповіді.
Певно, що так не можна зробити, коли на душі є тяжкий гріх, бо без стану освячуючої благодаті причащатися – то зневаження святих Тайн, то святокрадство.
Але якщо тяжкого гріха не маєш, хоча й і місяць, і два минуло від твоєї сповіді, а чуєш, що твоїй душі треба помочі, треба більшої Божої ласки, тоді не питай, як умієш, як можеш – приготуйся, як умієш, кайся за всі гріхи цілого життя і звертайся до Ісуса Христа з вірою, з надією, з любов’ю.
Приходь до Нього, як хворий до лікаря, як жебрак до багача, як блудний син до милосердного Отця, і будь певний, що Христос не лишить тебе без помочі. Він сказав: “Прийдіть до Мене, усі струджені та обтяжені, і Я вас заспокою!” (Мт. 11, 28). Та обітниця Христова сповниться на тобі.
Нема на місці церкви нашого обряду – то знай, що можеш причащатися і в латинськім обряді й через те на обряд латинський не переходиш, не покидаєш свого обряду.
Пам’ятай завжди: святе Причастя є мовби джерелом усякого добра. Завжди знайдеш в Ісуса Христа великі багатства Божої благодаті. У Христа здоров’я для твоєї душі, й Боже світло, і сила, і потіха, і поміч. В Ісуса Христа життя і спасення, а у святім Причасті – завдаток світлого воскресення в день Божого суду.
Як постів мають дотримуватися робітники
Така є різниця між Божим законом і законом святої Церкви, між заповідями Божими і заповідями церковними, що Божого закону треба дотримуватися завжди і всюди, хоча й би навіть довелось і життя покласти, ніколи не годиться переступати Божий закон, навіть для порятунку і життя, і майна, і слави. Заповідь же церковна так зобов’язує, що коли християнинові є дуже прикро і дуже тяжко її виконати, то в таких випадках Церква не хоче людей зобов’язувати і можна без гріха те робити, що за інших обставин було би тяжким гріхом.
Піст – се заповідь церковна. Коли, проте, християнинові з якоїсь причини стає дуже тяжкою річчю постити, тоді Церква його до посту не зобов’язує, дозволяє тоді не дотримуватися посту.
Приміром, коли хто такий хворий, що пісна страва пошкодила би йому і через піст мав би тяжко натерпітися, тоді може їсти м’ясо хоча би й у п’ятницю.
Або якби в дорозі чи деінде трапилося таке, і треба би весь день нічого не їсти. При праці весь день нічого не їсти – річ дуже тяжка, тому на такий випадок Церква наперед уже дозволяє посту не дотримуватися. Дуже часто робітники суть у такім становищі, що як не будуть їсти те, що їм дають, то нічого не дістануть або треба їм буде дорого за харч платити. У таких випадках їжте спокійно те, що вам дають, – не будете мати гріха.
На кожний випадок щоби ви знали, чого вже безпечно можете триматися. Усіх вірних, доручених моїй духовній опіці, звільняю на час перебування на роботах за кордоном від усяких постів, окрім самих п’ятниць, коли без великого труду можна пісні страви мати.
Святкові дні
Мабуть, у всіх краях, у копальнях і при ріллі, мають робітники день недільний вільним і можуть той день святкувати. Про те лиш ідеться, щоби його достойно святкувати.
Хай неділя буде дійсно для вас днем святим, днем Господнім, а не, приміром, сохрани, Боже, днем пияцтва і розпусти.
День недільний має бути і відпочинком по праці всього тижня, але не лишень відпочинком, маємо обов’язок у тім дні Всевишньому Богу Сотворителеві й Панові нашому віддати шану і честь, поклін богошанування, подяку за всі Його дари, перепрошення за всі хиби і гріхи, треба нам у той донь ретельніше, ніж коли-небудь інакше просити Бога про потрібні для життя християнського ласки!
Християни суть зобов’язані в неділю вислухати Службу Божу, хіба неможливість або дуже тяжка перешкода звільняє їх від того обов’язку. Хто без важливої причини пропустить Службу Божу, має тяжкий гріх, а до того показує, що є в душі сліпим, нерозумним, не знає, що таке Божа благодать, не знає, як цінні дари роздаються тим, що в неділю стануть перед Господом Богом.
Не ми робимо ласку Господу Богу, коли в неділю прийдемо Йому поклонитися, але це наше добро, це для нас ласка, що Бог нас до себе допускає.
Чи ж сама природа не вчить чоловіка, що здорово вигріватися на сонці й дихати свіжим чистим повітрям? Кого ж треба змушувати і силувати, щоби годував своє тіло?
І як же може бути для християнина тяжким обов’язок ставати бодай раз на тиждень перед тим Сонцем правди, жертовником Божим, і вигріватися в теплих променях любові Христової та годувати душу словами молитви, Божим словом, святим Причастям.
Розумію, що тілесна їда, потреби тіла так накидаються тобі, що про них не годен забути, що хліб тіла у твоїх очах – перша річ. Хай буде. Але чи має бути вже і першою, і останньою? Чи вже душі нема, чи її не треба годувати, про неї дбати? Чи нема Бога на небі, котрому треба поклонятися? Чи нема Божого суду, котрого треба боятися? Чи чоловік такий скрізь подібний до звірини, що лишень їсть, снить і тілом живе і робить тілесну роботу? Чи ж нема в нас безсмертної душі, сотвореної на образ і подобу Божі? Чи ж годиться про неї забувати? Чи ж вічне спасення не є річчю найважливішою?
День недільний – то хвиля, коли якраз треба працювати для душі та про душу пам’ятати, про її здоров’я, про силу, про її працю, про її потреби, про її життя і про те життя, яким маємо по смерті вічно жити.
Працюєш у такій околиці, де нема нашої католицької церкви, тобто ані церкви нашого обряду, ані церкви католицької німецької, французької чи якоїсь іншої; не можеш бути на Службі Божій – то бодай того дня більше помолися, бодай собі й товаришам прочитай якусь побожну книжку, бодай прагни, щоби ти того дня ще більше остерігався тяжкого гріха, ніж коли-небудь.
А є католицька церква – то не пропусти піти на відправу, хоч і Божого слова не розумієш і відправа тобі чужа, досить із тебе того, що знаєш. А знаєш усе те. Бо в усіх католицьких церквах, так само як і у нас, Ісус Христос присутній, захований у Найсвятішій Тайні Євхаристії, і всюди рівно дається Божа ласка у Святих Тайнах, і всюди можна, всюди треба помолитися Богові, й усюди так само, як у нас, правиться Служба Божа, а в часі Служби Божої приноситься безкровна Жертва Христової смерті. Не зважай на те, що то церква іншого обряду, а про те одне пам’ятай, що ти зобов’язаний у неділю Богу поклонитися, день святий святкувати і бути на Службі Божій.
До церков, однак, православних чи протестантських не ходи, бо тим не лишень не віддаси службу Богу, але ще стягнеш на душу гріх.
Піти на богослуження до церкви єретиків або схизматиків – то так, як би бодай частково до їх віри приставати, відрікатися від своєї, тому се тяжкий гріх супроти віри. Се велика небезпека для душі.
А хто сповідався перед священиком православним, тобто східним, не підпорядкованим святому Апостольському Престолові Римському, той не лиш тяжко грішить, але робить такий гріх, що від нього в нашій Церкві у всіх трьох єпархіях самі лиш єпископи могуть розгрішити. Сповідь така є і нечинна, і грішна, і заслуговує на сю церковну кару.
Варто додати, що як хто покине нашу Церкву і таки цілком перейде на іншу віру, то стягає на себе кару церковної клятви, є відлучений від Церкви і, якби до нас до краю назад вернув, то хіба за окремою владою, даною від єпископа, міг би, якби щиро каявся, бути наново до Церкви прийнятий. І тоді мусив би прилюдно відрікатися від єресі та схизми, визнавати святу віру, присягати на вірність і послух Святійшому Отцеві. Якби в єресі якоїсь секти вінчався, то таке подружжя було би нечинне перед Богом і святою Церквою, сходило би за життя на віру і було би таким грішним життям. А якби такий до святої віри, за Божою ласкою, вернув би, мусив би ще раз укладати подружжя.
Крім неділі, мусите конче в Німеччині бодай чотири Празники на рік святкувати: Різдво, Йордан, Благовіщення і Чесного Хреста. Ті празники ви повинні собі в контрактах застерігати, а опісля якнайпобожніше відзначати – так, як маєте побожно і свято святкувати неділю, тобто треба вам, наскільки се можливо, обов’язково бути на Службі Божій, тяжкої роботи не робити і ретельно стерегтися від того, що мало би день святий зневажити і через те тяжко образити Бога. Коли випадають інші дні святкові, не застережені контрактом, вільно вам тоді працювати. Мусите, проте, контракту дотриматись і ті празники відзначати в найближчу неділю; якщо десь у якійсь околиці всі робітники один із тих празників відзначають і мають день, вільний від роботи, тоді добре в сей день празник відзначати, тобто бодай можна піти на Службу Божу, більше в сей день помолитися, як маєте побожну книжку – читати й уважно стерегтися гріха.
Повернення додому
Коли молодий Товія пустився в далеку дорогу, старі родичі вдома з тугою очікували хвилі його повернення, стара мати щодня виходила на дорогу, вичікуючи сина, старий сліпий батько з тугою і жалем рахував дні від хвилі прощання. Коли молодий із товаришем своїм наближався додому, здалека побачила і пізнала його стара мати і побігла сказати батькові, й не було кінця радості, привітанням, щастю.
І вас, дорогі, що за зарібком пустилися в далекий край, із тугою чекають старі родичі вдома. Рахують дні й години до вашого повернення; очікують, що вернете до них, щоби любов’ю, вдячністю, працею, відплачувати їм за їх любов, за труди і працю виховання і помогти їм побожно і мирно дожити свого віку.
Очікує вашого повернення і весь нарід. І щодо нього маєте виконати святі й важливі обов’язки.
Молодий Товія приніс старому батькові жовч риби, зловленої в ріці Тигрі, й тою жовчю помазав очі старого, і більмо зійшло з очей, старий прозрів.
Наш нарід, дорогі, убогий і непросвічений, подібний до того старого сліпця. За кордоном маєте можливість і нагоду просвітитися; навчитися не одного хосенного і вертати домів із просвітою і культурою, котру опісля можете браттям, що вдома лишилися, своєму народові передати. Дивіться лишень, щоби дійсно тільки добро принесли. Умійте відрізнити здорове зерно від полови; переймайте добрий приклад чужих, а відкидайте лихий.
Хай вас Бог стереже, щоби мали вернути зіпсутими, неморальними, хай Бог вас стереже від того нещастя і ваше рідне село. Якби ви мали вернути домів зіпсутими і, вернувши, опісля інших псували і до злого вели або якби ви вернули без віри і почали подавати самою поведінкою злий приклад, то ваша подорож і ваше повернення були би правдивим нещастям для рідного села і для родини.
Що вам із того додасться, коли заробите на чужині хоча б і великі гроші, якщо запропастите свою душу і якщо станете причиною загибелі інших? Нема таких багатств на світі, якими можна би відкупити душу, коли раз пропаде: “Що дасть людина взамін за душу свою?” (Мт. 16, 26). Душа має безконечну вартість, коли Ісус Христос не сумнівався Кров Свою пролити, щоби її спасти.
Їдьте з Богом і з Богом вертайте, здорові в душі й у тілі, вертайте кращими, ніж ви виїхали, вертайте з Божою благодаттю.
З усіма вами, дорогі, хто виїжджає і тих, що там уже за кордоном працюєте, прощаюся словами Святого Письма: „Бог, що живе на небі, нехай зробить щасливим шлях ваш, і ангел його нехай подорожує разом з вами!” (Тов. 5, 17).
Посвята й віддання Христовому Серцю
О наймилійший і Найсолодший Ісусе, Спасителю людського роду, поглянь на нас, що покірно припадаємо біля стіп Твого жертовника. Належимо до Тебе і хочемо бути Твоїми; і днесь, щоб бути сильнійше з’єднаними з Тобою, кожний із нас віддається добровільно Святійшому Твоєму Серцю.
Много є таких, що Тебе ніколи не знали, много, що погордили Твоїм законом і відреклися від Тебе. Милосердний Ісусе! Змилосердися над ними всіма і приверни їх до Свого Святійшого Серця.
Господи! Будь царем не лишень тих вірних, що ніколи не віддалялися від Тебе, але і для блудних дітей, що Тебе покинули; зроби, щоби скоро повернули у вітцівські обійми, щоб не згинули від біди і голоду.
Будь Царем зведених блудною наукою і тих, яких відлучила незгода; приведи їх до пристані правди і єдності віри, щоб невдовзі був лиш один пастир і одне стадо.
Будь, урешті, Царем і всіх тих, котрих утримують забобони, поганство, зволь вирвати їх із тьми і довести до світла і Божого царства.
Дай, Господи, Своїй Церкві тривалу свободу, дай усім народам лад і спокій; щоби від кінця до кінця світу лунав один голос: Слава Божественному Серцю, котре дає нам спасення, Йому честь, і сила, і слава, нині і присно, і на віки віків, амінь.
Кінець і Богу слава.
