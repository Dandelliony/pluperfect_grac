Напровесні
Адріан Кащенко
Драма на 5 дій
Дієві люди:
Борис Васильович Махно, заможний поміщик. Воєнний, генерал в одставці. Пристаркуватий.
Юлія Андріївна, його дружина, значно молодша за чоловіка.
Галя, їхня дочка, молода освічена дівчина.
Ївга, приятелька Галі.
Петро Петрович Дейнека, Галін наречений. Років 35.
Недоля, приятель Дейнеки.
Гнат Гнатович, голова українського просвітнього товариства.
Денис Васильович Орленко, керманич хору у «Просвіті».
Лобовий, хорист із хору «Просвіти».
Глобина, хористка.
Порош, майстровий. Працює у «Просвіті».
Буфетчиця у «Просвіті».
Пилип, сторож у «Просвіті».
Покоївка у домі Махна.
Начальник тюрми.
Тюремний доглядач.
Двоє хлопців з вулиці, хористи, хористки, учні й публіка у «Просвіті».
Дія 1
Адріан Кащенко
Чепурна, але проста вітальня на дачі Мазям поблизу великого міста. Просто – двері до саду, праворуч – до кабінету, ліворуч – до їдальні.
1 | 2 | 3 | 4 | 5 | 6 | 7 | 8 | 9 | 10 | 11 | 12 | 13 | 14 | 15
Ява 1
Борис Васильович та Юлія Андріївна. Стоячи біля столу, вони розглядають золоту обручку.
Юлія Андріївна
Ледве знайшла з смарагдом. А неодмінно треба було з смарагдом, бо Галя найдужче любить цей камінь.
Борис Васильович
Славна, славна! Увечері ці каміння певно ще дужче виграватимуть.
Юлія Андріївна
Я вчинила, як ти хотів і вибрала обручку аж у півтисячи рублів. Оце навколо смарагду настоящі самоцвіти.
Борис Васильович
Ну й гаразд. Нехай Галя знає, що батько задля неї нічого не шкодує. Таку обручку не сором буде й до вінця надіти. Що, справді, Юлю: Галі сьогодня піде двадцятий рік, – час би вже видавати її заміж. Петро Петрович останнім часом прямо спокою мені не дає – все просить, щоб скоріше призначити шлюбний день.
Юлія Андріївна
Не поспішайся, Борисе… Боюся я Петра Петровича… та й Галя просить, щоб не поспішатись.
Борис Васильович
Як то – боїшся Петра Петровича? З малих літ Галя з ним заручена… Здається можна б було до того звикнути. Тепер наша дочка зовсім долітня – доки ж ми будемо водити жениха? Це було б нечесно.
Юлія Андріївна
Коли б то були певні заручини, тоді була б інша річ, ту ж умову, яку ти зробив з батьком Петра Петровича ще на хрестинах Галі, на мою думку, давно пора вважати пустуванням. Ті часи минулися, щоб так дітей парувати… З ким Галя злюбиться, за того й заміж піде.
Борис Васильович
Що? А слово моє, дворянське, ти як же маєш? Чи не за драну онучу, що треба міняти? Ти хочеш, щоб я заплямував ввесь рід Махнів? Ні, цього не буде… ніколи не буде!
(Схвильований ходить по горниці)
Юлія Андріївна
Зовсім, Борисе, немає чого тобі хвилюватись. Дев’ятнадцать років до цього були такі звичаї, а зараз інші… Невже ж нам погубляти свою єдину дитину через те, що ти колись випив зайву чарку і вчинив помилку.
Борис Васильович
Прошу так до мене не говорити. Скажи ліпше прямо, через що Петро Петрович так тобі не до вподоби.
Юлія Андріївна
Перше, що він фатуватий і мотюга; що перевів останню свою дідизну, і нарешті, що ніхто не знає, на які кошти він живе, а про це ходять дуже непевні, навіть ганебні чутки.
Борис Васильович
І все дурниці… все бабські вигадки. Переводити йому не довелося майже нічого, бо ще покійний його батько всі дідові маєтки тричі позаставляв. Він тільки не спромігся вивернутись, от і всього. Ну, нехай немає у нього маєтків, зате він родовитий дворянин, син предводителя, служив у гвардії, тепер служить на окремих дорученнях біля губернатора, вміє жити по-благородному… і як дати йому за Галею хоч тисячу десятин, то не будь я Махном, коли через декілька років не буде Петро Петрович, як був і його батько, предводителем.
Юлія Андріївна
Хоч як ти його не розписуй, а без Галиної згоди я її заміж не віддам, та й не віддам!
Борис Васильович
Он як! З якої це пори ви почали так зо мною говорити? Прошу не забувати, що я у сім’ї голова і що все буде так, як я схочу. У мене по-воєнному!
Ява 2
Ті ж та Галя з Ївгою.
Галя
Спізнилися ми трохи… Селянські дівчата завели нас з церкви до удови Горової. Нещасна!.. Корова у неї одубіла. (Підбігає до батька й цілує його). Здрастуйте, таточку!
Борис Васильович
Поздоровляю тебе, моя щебетушко!
Галя
(Перебігаючи до матері)
Ну, з вами неню, хоч вже й бачилась, але ще раз почоломкаємось (цілуються кільки раз). Як любо у сільській церкві! Зовсім не так, як по городських: ніхто не сміється і не розмовляє… а хрестяться не як у нас – «для годиться», а з молінням.
Юлія Андріївна
(Подаючи обручку)
Візьми, Галю і носи на здоров’я. Це наш з батьком тобі подарунок. Та гляди не загуби – обручка півтисячи коштує.
Ївга
Господи! Чи не гріх же на примхи такі гроші витрачати!
Борис Васильович
А куди їх берегти, коли ми не проживаємо й половини прибутків з своїх маєтків та будинків. Не іншому ж кому припаде як Галі, ну на неї можна й витрачати. До того ж вона не аби-кого дочка, а генерал-лейтенанта.
Галя
(Трохи байдужо)
Спасибі, спасибі… Яка гарна! Мені колись дуже бажалося мати таку обручку, з великим смарагдом посередині…
Юлія Андріївна
Колись, доню? А зараз?
Галя
Тепер не так-то… Тепер мені, як Ївзі, здається, що нечесно носити такі коштовні речі, коли понавколо скрізь безхліб’я, безголов’я і безліч пекучих потреб.
Борис Васильович
Он що! Спасибі, дочко, за науку! Що ж у мене гроші награбовані, чи як? Через що ж то мені нечесно їх витрачати на те, на що схочу?
Галя
Таточку, простіть! Я не хотіла сказати вам прикре. (Цілує батька у руку). Я дякую, дуже дякую! Не гніваєтесь, таточку?
Борис Васильович
Ну, ну, буде… Де вже на тебе, на нашу мазійку, сердитись…
Галя
Давайте таточку, ми ось на чому погодимося. Мені ця обручка буде дуже – дуже люба, як що ви до неї додасте ще 50 карбованців грішми.
Борис Васильович
От – така ловись!… Я витратив гроші тобі на подарунок, ти мене вилаяла і я ж ще повинен платити тобі за те гроші.
Юлія Андріївна
Навіщо ж, Галочко, тобі такі гроші?
Галя
Пильно потрібні… Пильно. Дасте, таточку?
Борис Васильович
Та нащо тобі, молодій дівчині, такі гроші?
Галя
(Бере батька за руку і веде до софи)
Ні, ви раніше скажіть, що дасте, а тоді вже я скажу нащо! Дасте, таточку?
Борис Васильович
Та дам уже… Нехай буде по-своєму.
Галя
На селі єсть удова, Горова. Чоловіка її забито на смерть під час розрухів, і вона лишилася з п’ятьма малими дітьми. Досі як-не-як годувалися вони од корови, та на лихо та коровка позавчора одубіла і тепер всі діти мусять загинути без їжі… Таточку, Горовій треба купити й подарувати корову.
Борис Васильович
Бог зна, що ти вигадуєш, дочко. Ти розміркуй, скільки на світі таких Горових, та чи можемо ж ми всім допомогти? Яка ж з того користь, що ти одній пособиш, коли тисячі інших будуть загибати?
Галя
Я, таточку, інших не бачила, а у хаті Горової я бачила голодних дітей і розпуку нещасної матері.
Борис Васильович
Не бійся, не загинуть. Громада повинна їх прохарчувати. Я то на тобі: чоловік бунтував, палив нашого брата-поміщика, а я мусю содержувати тепер його сім’ю. Ну, де ж тут логіка? Це однаково, що коли б злодій, ріжучи мене, поранив би собі руку, то мене примусили б ще своїм коштом вигоювати йому ту поразу… Ні, дочко, цього я не вчиню. Коли хочеш, я дам тобі й сто рублів, та тільки на мережива й вбрання, але на ту мету, що ти вигадала, не дам і шага.
Галя
Таточку, а ваше слово?
Борис Васильович
(Вставши)
Мені ці твої вигадки дуже не до вподоби. Я навмисне поздавав свої економії в оренду, щоб не бачити завидющих, ворожих мужицьких очей і не чути про їхні злидні, а ти й тут знайшла до них стежку. Почала товаришувати з якимись селянськими дівчатами, запевне розпусними, і ходиш по вонючих їхніх хатах, щоб занести ще до нас якусь пошесть… Чи це ж годиться благородний панночці? Чи на те ж я дав тобі саме благородне виховання, щоб ти зводила кумпанію з хохлушками та обмужичувалася?
Галя
То ж наші земляки, тату. Наші ближні. Треба єднатися з ними.
Борис Васильович
Звідкіля у тебе оці ідеї? Ми повинні єднатися з хамами?… з грабіжниками?… з паліями?
Ївга
Боже мій, а скаржитесь, що не можете прожити всіх грошей! Ну, як що допомога бідним суперечить вашій логіці, то допомогали б грошима просвітнім товариствам. От наша, українська «Просвіта» дуже бідкається – не може здійснити навіть найліпших завдань.
Борис Васильович
(гостро)
Залишіть це, Ївго! Залишіть! Що я вам за революціонер дався, щоб на політичні організації витрачав гроші?
Галя
У нашій «Просвіті» нічого немає революційного.
Борис Васильович
Годі, годі! За останні часи я помічаю, Галю, що й від тебе червоним відбиває. Торік, коли я привіз тебе з інституту, я не чув від тебе нічого навіть схожого до того, що чую зараз.
Галя
Бо в інституті мені було заморочено голову й попсовано душу.
Борис Васильович
(до дружиш)
Втішайтеся тепер, Юліє Андріївно, вашого дочкою. Ось які ідеї придбала вона в українській «Просвіті», до якої ви мабуть, навмисне пускали дочку, щоб вона набралася всяких українських ідей од таких агітаторів, як Ївга Іванівна та Орленко.
Галя
Немає чого, тату, вернути на інших. А хто мені, коли я ще була малою, читав «Кобзаря». Хіба забули ви, таточку, як у вас у самого набігала сльоза на очі під час читання про страждання нашого народу?
Борис Васильович
(у замішанні)
От ще що вигадала. Коли те було? Ну, замолоду, правда, я трохи був хохломаном, але зараз я з того сміюся. То були помилки молодих літ.
Галя
Не розумію, через що це всі старі люди гадають, що помиляються вони за молодих літ, і нікому з них і на думку не спадає, що саме під старість їм і затуманюють розум помилкові думки? Тільки старість з її холодним себелюбством може доходить до поглядів, що чесніше витратити сто рублів на мережива, аніж п’ятдесят на запомогу голодним.
Борис Васильович
Он як ти вже з батьком розмовляєш? Ось я тебе віддам заміж, так всі оті дурниці про запомогу голодним і всі оті «Просвіти» раптом вилетять у тебе з голови. Я зроблю це! Доки, справді, ти будеш морочити свого жениха?
Галя
Це образа… Я ніколи і в думці собі не покладала, щоб мій батько мав мене за якесь щеня, яке можна віддати з хати без його згоди…
(Сідає у крісло й плаче. До неї наближається Юлія Андріївна й Ївга і заспокоюють)
Юлія Андріївна
Сором вам, Борисе Васильовичу! Довели дитину до сліз, та ще у такий день! (Милує Галю). Не сумуй, доню, я добуду тобі потрібні гроші, коли батько шкодує.
Борис Васильович
Та я ж нічого… Галя мені гостро сказала, я – їй… ну і все. У мене по-воєнному – ріж прямо. Я говорив тільки принціпіально, грошей же мені зовсім не шкода. (Виймав бумажника). На, Галю! Візьми!
(Галя мовчки хитає головою)
Юлія Андріївна
Бери, Галочко! На батька гріх гніватись.
Борис Васильович
А щоб ти знала, що я для тебе не шкодую на тобі замісць півсотні, – всю сотню. Як що охота, то вишукай хоч і другу удову Горову; тільки на революцію не давай.
Галя
(Приймаючи гроші і підводячись)
Спасибі, таточку. О, тепер я зовсім щаслива. Сьогодня ж побіжу на село!
Ївга
Ну, слава Богу, все погодилося.
Борис Васильович
Хіба з вашим жіночим коліном що вдієш? (З саду чути музиків). Що за диво, у нас у саду музики?
Всі, дивуючись, йдуть до саду, але назустріч із саду увіходить Дейнека з букетом у руці.
Ява 3
Ті ж і Дейнека.
Дейнека
Дозвольте привітати вас, високошановна і дорога Галя Борисівно, з вашим святом!
(Цілує Галі руку)
Галя
Дуже дякую.
Дейнека
Маю надію – ви не відмовите прийняти від мене ці квітки.
Галя
Спасибі, я квітки дуже люблю. Які чарівні троянди!
Дейнека
А все ж вони не чарівніши за вас…
(Вітаєшся з усіма. Юлії Андріївні цілує руку)
Галя
Ви хоч би ради мого свята не казали дурниць.
Дейнека
Я хочу, щоб у цей щасливий день до вашої чарівної голівоньки не насміла доступитись жодна смутна думка і з цією метою я звелів музикам цілий день грати у вашому садочку.
Борис Васильович
Що значить руської гвардії офіцер: букет і оркестр. Браво, браво, Петро Петрович!… Пізнаю товариша по зброї!
Галя
Я, тату, зовсім не хочу, щоб Петро Петрович витрачав гроші на цю музику. Ви самі заплатіть.
Борис Васильович
З охотою… як що тільки Петро Петрович дозволить.
Дейнека
Ні за що в світі! Не гріх вам, Галю Борисівно, так мене ображати. Які тут втрати – сама дурниця. Коли я служив у гвардії, ми у клубі платили оркестрові по кілька сот карбованців за те тільки, що він мусив грати поки ми повечеряємо.
Борис Васильович
А відомо!.. Тільки ті вечорі протягалися до обіду другого дня! Ха, ха, ха! Ось як було за мої часи.
Дейнека
Траплялося всяко… всяко!
Юлія Андріївна
Проси, Галю, Петра Петровича сідати та будь хазяйкою. Мені ж пробачте, треба до свого хазяйського діла.
(Вийшла)
Ява 4
Борис Васильович, Галя, Ївга й Дейнека.
Галя
Ну будемо сідати… тільки прошу пробачить: з мене ніколи не буде доброї хазяйки – я не вмію розважати й бавити гостей. До того ж мені нудно довго сидіти на одному місці.
Дейнека
І не дивно: де ж метелику довго сидіти…
Ївга
Про це не турбуйся… Життя приборкає і через декілька років сидітимеш тихо.
Дейнека
З чого це ви таке пророкуєте? Життя Галі Борисівни повинно бути безжурним, як саме свято…
Галя
Але це річ неможлива, такого життя не буває.
Ївга
На мою думку таке життя за один рік так знівечило б душу людини, що вона була б уже нездатною ні до якої праці.
Дейнека
А яка праця може чекати у будучині Галю Борисівну? Вони не яка небудь бідна, щоб заробляти собі хліб службою, як ви. Після шлюбу вся їхня праця буде у тому, щоб їздити з візитами та разом з дамами вищого кола клопотатись по добродійних громадах.
Галя
Глядіть, щоб так про мене міркуючи, ви не помилились!
Ява 5
Ті ж, Гнат Гнатович і Орленко. Орленко держить під рукою невеликий пакунок.
Галя
(Забачивши гостей, біжить їм назустріч)
А, Денисе Васильовичу! Гнат Гнатович! От спасибі, що не забули мене!
Орленко
Вітаю з святом! Дай Боже вам щасливої долі!
Галя
Велике спасибі!
Гнат Гнатович
Прийміть, Галю Борисівно, привітання від мене і від усієї нашої «Просвіти». Всі наші доручили мені передати вам їхнє щире бажання бачити вас у своєму колі багато-багато літ.
Галя
Дуже дякую й щаслива з цього пошанування. Прошу покірно! Денисе Васильовичу, вам тут всі знайомі. (Орленко вітається з усіма і сідає біля Ївги). Тату, це Гнат Гнатович, голова нашої «Просвіти».
Борис Васильович
Дуже радий… Стривайте… Та так – так: у ваших очах відбивається той Гнатка, з яким я вчився у Полтавському корпусі…
Гнат Гнатович
Та невже ж це ви той самий Борька-розбишака, що нікому не давав супокою й якого ми всі дражнили: «Борис, не борись».
Борис Васильович
Він і є! Хто б думав, що розлучившись з дитячих літ, ми стрінемось під старість.
Галя
Яка я рада, що так сталося. (До Гната Гнатовича.) Ну познайомтесь ще от з Петром Петровичем Дейнекою.. Ну, а Ївга, то ваша приятелька.
Борис Васильович
(До Гната Гнатовича)
Розкажіть же мені, як сталося, що ви не пішли по військовій службі.
Гнат Гнатович
Забули? Мене ж виключили з третього класу за вірші, які я написав на нашого генерала, і я мусив податись до гімназії.
Галя
(До Орленка)
Ви що там, Денисе Васильовичу, мнете у руках?
Орленко
(У замішанні)
А це от… (До Гната Гнатовича) Гнате Гнатовичу, ви забули?
(Показує свій пакунок)
Гнат Гнатович
Справді! От що зробили згадки про минуле. (Бере пакунок, кладе до столу і виймає з того книжку нот). Це, дорога Галю Борисівно, наші просвітяни просять прийняти від них на згадку про вашу працю у «Просвіті»… Працю корисну задля української справи!
Галя
(Перегортаючи сторінки)
Вся опера «Утоплена»! Яка я рада! Це ж та опера, у якій я найбільше кохаюся. Спасибі, Гнате Гнатовичу! І вам Денисе Васильовичу! (Тримає за руку Орленка). І тобі, Ївго (Цілує Ївгу). Перекажіть, Гнате Гнатовичу, просвітянам, що я ніколи не забуду цієї пошани, – що я всім серцем люблю «Просвіту» і ніколи в світі її не покину.
Борис Васильович
Ну, це, Галю, ти вже незнать що говориш: «ніколи в світі». Я на це не згоден. Тепер я вже добре бачу, до чого веде тебе та «Просвіта», і прямо висловлюсь, по-воєнному: годі, дочко, – попустувала, ну, пора й схаменутись. Ти вже не дитина.
Галя
Я, тату, не пустувати ходжу до «Просвіти», а працювати.
Борис Васильович
Так, коли співання мужицьких пісень можна звати працею! (До Гната Гнатовича). А на вас, товаришу, я трохи ремствую. Ваша «Просвіта» від рук одбила у мене дитину. Пробачте мені, Гнате Гнатовичу, але мене дивує, що ви такий, наче б то поважний чоловік і до того ж дворянського роду, взялися за таке діло.
Гнат Гнатович
За яке діло, Борисе Васильовичу?
Борис Васильович
За діло обмужичування дворянських дітей.
Гнат Гнатович
Що ви, Борисе Васильовичу! Вибачайте, але я ніяк не сподівався почути такі слова від того, чий рід був колись підпорою гетьманів України.
Борис Васильович
Мій рід справді ведеться від значної козацької старшини, але він завжди вірно служив російським государям, як і сам славний гетьман України Богдан Хмельницький, який зрозумів, що Україні треба з’єднатись з Росією. Хоч ви мене збийте, а я не розумію не то що ніякої потреби, а навіть ніякого глузду у вашім намаганні збудити у мужиків-хохлів якусь національну свідомість. Скажу ще більше одверто, по-воєнному: ваша праця у «Просвіті» зрада нашій спільній батьківщині – Росії, а мені зовсім не бажано, щоб моя дочка була зрадницею.
Гнат Гнатович
Ось бачите, як можна на те ж саме мати зовсім протилежні погляди. На мою от думку, так ті українці, що, як ви, з радістю й подякою виконують роль московських прислужників, суть зрадники своїй батьківщині – Україні й українському народові. Що ж до вашої дочки, яку я не тільки високо шаную, але вспів полюбити, мов рідну дитину, то звичайно я не маю ніякого права направляти її на шлях непокірливості вам, її батькові, і ніколи цього не робив. З цим прошу пробачити мені, що я, не спитавшись броду, посунувсь у воду і завернув до вашої господи. Бувайте здорові!
(Повертається, виходить)
Борис Васильович
(Схопившись з місця)
Що, що! Боронь Боже! Невже ви образилися на мої речі? Щоб через політику та добрим людям сваритись, та до того ще старим однокашникам? Та нехай вона, та політика, димом піде. Простіть, коли що! Я, знаєте, проста людина, у мене по-воєнному. Ну, може що-небудь і сказав шпарко. Сідайте, сідайте і моїй хаті ганьби не чиніть.
(Тримає Гната Гнатовича за руку)
Галя
(Цілучи батька)
Я так і знала, тату, що ви все те казали жартуючи. Ну, балакайте собі з Гнатом Гнатовичем, а я тим часом поведу гостей у сад. Денисе Васильовичу, хочете до саду?
Орленко
З великою охотою.
Галя
Ходімо, Ївго.
(Виходить з Орленком, Ївгою й Дейнекою)
Ява 6
Борис Васильович і Гнат Гнатович.
Борис Васильович
Ну, як же, друже мій, жили ви, вийшовши з корпусу? Адже й ваші батьки, як і мої, мали свої грунти?
Гнат Гнатович
Всяко бувало в житті. Скінчивши гімназію, подався, було, я до університету, та тільки там мені не поталанило: часи були неспокійні, студентство хвилювалося, університети зачинялися. Мене аж тричі викидали з різних вищих шкіл, але у решті решт, хоч аж через вісім років, а все-таки я добув собі права лікаря. От тепер з цього й живу.
Борис Васильович
А маєтність?
Гнат Гнатович
Невелика була у батьків маєтність… Пішла вона на мене, поки я довчився. А ви чому живете зараз біля міста?.. Чому не в економії?
Борис Васильович
До віку б сам хазяйнував, коли б спокійно було навкруги по селах; неможливо стало нам, дворянам, хазяйнувати. А проте туга бере за землею… Ой як сумно! У літо було прокинешся, як світ, сядеш у бричку, виїдеш у поле… Пахощі степові так і парують у повітрі, квітки польові безліччю очей з поміж трави на тебе дивляться… жайворонок щебече, ледве мріючи у повітрі. Понад жовтим ланом косарі простяглися, мов ті журавлі, довгим ключем… Коси попіднімали, мантачать… Бряжчать коси під мантачками, і те брязкання веселою музикою розлягається по безкрайому обширі ланів! Вам от не довелося хазяйнувати самому, так ви цього не розумієте… Підійдеш до косарів, «здорові, братця»! – «Здрастуйте, пане!» – А хто з солдатів, то: «здравія желаєм, ваше превосходительство!» І, здається, ніби це твоє військо, тобі покірливе… І веселий повернешся з поля… А вдома вже на столі горілочка, ковбаса… та не німецька, а своя малоросійська… А далі вареники з сметаною, та якою!.. Вишнівка тут, запеканка… Все знову таки своє, не куповане… Ех, минулося… минулося і не вернеться… Одірвали нас од рідної землі і загнали у міста, немов злодіїв до острогу!
Ява 7
Ті ж і Дейнека.
Дейнека
(Увіходячи з саду)
Іменинниця послала мене по Гната Гнатовича.
Гнат Гнатович
По мене? Так я піду.
Борис Васильович
Скажіть тільки Галі, щоб далеко вас не заводила, бо незабаром пиріг наспіє.
(Гнат Гнатович виходить)
Ява 8
Борис Васильович і Дейнека.
Дейнека
Не розумію я вас, Борисе Васильовичу! Почнете справу, наговорите більше, ніж треба, а у решті решт самі просите пробачення. Здавалося, що ви непохитно вирішили вирвати Галю з «Просвіти» і добре відчитали оцьому їхньому поводатирю… Навіщо ж було вдержувати його та просити пробачення, нехай би йшов туди, звідкіля прийшов тай підручника свого, Орленка, брав би з собою.
Борис Васильович
Не можу я так, щоб образити людину і після того почувати, що на тебе мають серце. До того ж, коли я поглянув на Галю, то по очам її зрозумів, що вона ніколи б мені цього не подарувала і стала б до мене не ласкавою, а я цього не можу. Я так її люблю, що боюся зробити їй найменшу прикрість.
Дейнека
Так тоді нема чого було її й дратувати, але ж ви згодні з тім, що Галю треба відірвати від «Просвіти»?
Борис Васильович
Згоден, але міркую, що зробити це найзручніше вам, як її жениху. Чому ви не умовите Галю, щоб скоріше взяти шлюб?
Дейнека
Я вже не знаю, з якого боку до неї й доступитись…
Борис Васильович
Ото так! А ви ж, кажуть, такий митець поводитись з жінками й дівчатами!
Дейнека
Тільки не з такими, як ваша дочка. Вона страшенно завзята… Я навіть боюся вже їй і нагадувати про те, що ми заручені, бо вона може зовсім мене одцуратись.
Борис Васильович
Я цього не дозволю.
Дейнека
Знаю я вже, як ви не дозволяєте. Скажу вам прямо: я не йму віри, щоб Галю до «Просвіти» принаджували самі хохломанські ідеї. Ні, тут не без кохання. Від того й неприхильність до мене.
Борис Васильович
Ви так гадаєте?…
Дейнека
Я певний, що вона закохалася у когось, хто буває у «Просвіті», і чомусь мені здається, що той хтось є Орленко!
Борис Васильович
Щоб моя Галя та закохалася у якогось вчителя, сина колишнього кріпака? Зважилася б стати невісткою мужиків – хохлів! Ні, Петро Петровичу, це вже у вас щось у голові теє… закрутилося!
Дейнека
А я кажу вам, що те дуже можливо. Орленко моторний парубок, і хоч з нього вибивається його бурсацьке виховання, та зате він трохи вхопив консерватори, добре співає і до того кермує хором, а дівчат приваблює така парубоцька вдача. Я буду тепер стежити за Галею. Я прикинуся, ніби сам просвітився хохлацькими ідеями, і, ходячи до «Просвіти», вистежу, у чому тут річ. Коли винна тільки сама «Просвіта», то треба буде так зробити, щоб це революційне кодло прикрили, коли ж причина в Орленкові, то я підстрою так, щоб його послали вчити географію північних країн.
Борис Васильович
Ха, ха, ха! Обидва рішинці радикальні. Браво, браво, Петро Петровичу!… Не дурно я маю вас за людину розумну. Вам, що завжди біля губернатора, зовсім нетрудно буде це зробити.
Ява 9
Ті ж і Галя.
Галя
Тату, треба музикам дати чогось їсти та пити.
Борис Васильович
Треба, треба. Скажи матері. А то стривай, піду сам, бо треба добути й пива.
(Виходить)
Ява 10
Дейнека і Галя. Галя навертається виходити, але Дейнека спиняє її.
Дейнека
Галю Борисівна!.. Одну хвилину, мені треба з вами поговорити.
Галя
Там же у мене гості…
Дейнека
Підождуть… Ну, для мене, для мене, для вашого давнього друга… Сядьмо на хвилину (сідають). Чарівнице ви моя… Коли ж зглянетесь на моє кохання і подасте мені руку на спільне життя.
Галя
Фу, який ви нудний, Петро Петровичу! Все ви про кохання та шлюб. Хіба так жити, як зараз, нам погано?
Дейнека
О, коли б ви поглянули у моє серце, то не питали б цього. Які муки я терплю, так не знаю, як ще досі моє серце не розірвалося. Бачити, що ви, кого я з малих ще літ звик знати за свою наречену, живете окремим від мене життям і можете ще покохати когось іншого, та це найлютіша мука, яку тільки можна вигадати. Згляньтесь же на мене і покладіть тим мукам край.
Галя
Буду говорити вам, Петро Петрович прямо. Я боюся, що коли б ми одружилися, то не були б щасливі. Поки я була інституткою, то не перечила батькові, коли він звав вас моїм женихом. Мені навіть приємно було, що я така мала і маю вже жениха, але тепер, коли я почала розпізнавати людей, я бачу, що ми з вами люди зовсім різного складу і супротивних думок. Вам потрібна дружина, яка жила б життям високих верстов панства, моя ж душа прагне до єднання з темним, покривдженим народом і до праці на запомогу йому.
Дейнека
Дорога моя, та хто ж би посмів стати вам у тому на перешкоді? Ви були б моєю володаркою, моєю богинею… (Бере Галину руку). Найдрібніші ваші бажання я б виконував у ту ж мить. Я сам би працював поруч з вами. (Стає на коліно і цілує Валіну руку). Згляньтесь, Галю, на моє палке кохання… Не відкладайте надалі шлюбу!
Галя
Що ви, що ви, Петро Петрович! Сюди йдуть!
Ява 11
Ті ж, Орленко, Ївга та Гнат Гнатович.
Галя
(Схоплюється назустріч гостям)
Що ж ви, вже нагулялись?
Ївга
Без тебе гості не хочуть гуляти.
Орленко
(Він бачив Дейнеку навколішках перед Галею й хвилину стояв приголомшений тим. Згодом наближається до Галі)
До побачення, Галю Борисівно, мені час до дому.
Гнат Гнатович
Та й я хочу поїхати в одному поїзді з Денисом Васильовичем.
Галя
Що це ви вигадуєте. Приїхали на дачу та вже хочете тікати? Ні, цього не буде. Ви навіть ще й з мамою не бачились.
Орленко
У мене є негайна справа у городі.
Галя
Денисе Васильовичу, як вам не сором… Нащо нещиро казати? Ніякого діла у вас зараз немає… я це бачу по ваших очах…
Ява 12
Ті ж і Борис Васильович.
Галя
Що це, тату, мої гості хочуть вже тікати… Не пускай їх, тату!
Борис Васильович
Та таки ж і не пущу! Навіть шапки замкну в скриню! Де ж то видано, щоб від іменинниці, та не покуштувавши пирога, їхати додому. Іди, доню, поможи матері, то й швидче сніданок наспіє, а я поки що сам гостей розважатиму.
Галя
Ну! ну! Ївгочко, допомогай батькові.
(Виходить)
Борис Васильович
Прошу, панове, до мого кабінету: покуримо. Гнате Гнатовичу, вживаєте добру гавану?
Гнат Гнатович
Ні, я курю папіроси.
Борис Васильович
Прошу!.. Петро Петрович!
(Виходить з Гнатом Гнатовичем і Дейнекою)
Ява 13
Ївга та Орленко.
Ївга
Сідайте, Денисе Васильовичу…
Орленко
До мене не звернувся. Зрозуміло: я людина жовтої кості, а не білої, дворянської… Чи личить же мене запрошувати до кабінету такого родовитого дворянина? І той раз він був до мене навмисне нечемний і тепер знову… Ліпше б було мені піти додому, а ще ліпше зовсім не приходити, хоч не бачив би наочне того, що бачив…
Ївга
Що ж ви бачили?
Орленко
Та й ви ж певно бачили ту пікантну сцену, коли Дейнека стояв перед Галею Борисівною навколішках і цілував їй руку?
Ївга
Чому ж це вас так здивувало? Хіба ви й досі не знали, що вони з малих літ заручені.
Орленко
(Хвилюючись)
Як? Вони… Галя Борисівна й Дейнека? Та хіба ж це можливо? Ви, Ївго, пожартували? Правда, Ївго, цього ж не може бути? Не може? Кажіть…
Ївга
Чого ви так розхвилювалися? Знаєте стародавні звичаї: батько його і Борис Васильович під п’яну руку заручили дітей ще на Галиних хрестинах… ну і все.
Орленко
Та це ж неможливо! Галя Борисівна людина з чесною, натхненою душею, чулим серцем… це чарівне Боже сотворіння і цей пройдисвіт, що протринькав на всяких финдюрок останні шматки дідівської землі й у решті решт сам почав жити на кошти обплившої салом купчихи. Та це ж паскудство! Та це ж було б найбільшим злочинством. Та я не попущу цього! Чуєте, Ївго, я не попущу!
Ївга
Та ви, Денисе, при собі? Що ви таке говорите?
Орленко
Ні, скажіть краще, Ївго: невже вона його любить? Ви ж її найближча товаришка, ви повинні те знати!
Ївга
Ні, вона його не любить.
Орленко
Так на що ж дозволяє йому та з собою поводитись? Чому не одкине його од себе мов гада?
Ївга
Найбільше через те, що не хоче зробити прикрість батькові.
Орленко
І щоб не вчинити неприємності батькові, вона може загубити свою душу і віддатися цьому пройдисвіту! А проте, чого я дивуюся? Чого обурився? Воно цілком зразуміло: дворянська кров відгукнулася до такої ж крові… Ха, ха, ха! А хто безглуздий мріяв, що між нею і дворянськими традиціями вже нічого немає спільного… що її душа, справді, чиста й прагне до вищих ідеалів…
Ївга
Денисе, вибачайте, я зовсім не хочу силоміць лізти у вашу душу, але ми з вами такі давні приятелі, що я, здається, маю право на ваше довір’я. Ви кохаєте Галю?
Орленко
Кохав, Ївго! Як кохав? Як промінь сонця на своєму похмурому небі… як недосяжну мрію… Але після цього, що я бачив, зрозумів, що моє кохання було безглуздям. Їй треба жениха білої кості, а не з тих, кого її батько зве з презирством хамами.
Ївга
І зовсім неправда. Та сцена, яку ви бачили, зовсім цього не визначає. Признайтеся, друже мій, що ви приревнували Галю до Дейнеки і більше нічого.
Орленко
Приревнував, ви кажете? А може… Може справді приревнував… дозволив звірю взяти у свойому серці перемогу над людиною. Я нічого в коханні не розумію, Ївго! Я ніколи ще не кохав. Спасибі, Ївго, Тепер мені легше. Так на вашу думку, Галя не любить Дейнеки? Не поважає його і заміж за цього не піде?
Ївга
Я певна, що так.
Ява 14
Ті ж, Галя і Юлія Андріївна.
Юлія Андріївна
Ну, снідати, снідати прошу покорно! Здрастуйте, Денисе Васильовичу. Чому давно у нас не бували?
Орленко
Якось не складалося…
Галя
(У дверях кабінету)
Тату, просіть гостей… Пиріг на столі.
Юлія Андріївна
(до Орленка)
Може вас образило, те, що Борис Васильович останнім разом був до вас неприязний? Так ви на те не вважайте, він людина дуже добра і тільки так куражиться.
Ява 15
Ті ж, Махно, Гнат Гнатович і Дейнека.
Борис Васильович
Пора, пора заморити червака.
Юлія Андріївна привітає Гната Гнатовича і всі йдуть до їдальні.
(Завіса)
Дія 2
Адріан Кащенко
Фойє народного дому, де міститься українська «Просвіта». Праворуч двері до присінків, ліворуч – до книгозбірні, просто – до лекційної зали. Під стінами піаніно, канапка, декілька креслів, стільців і столиків.
1 | 2 | 3 | 4 | 5 | 6 | 7 | 8 | 9 | 10 | 11
Ява 1
Орленко та Пилип.
Орленко
(Увіходячи з присінків)
Оттак найкраще… Нічогісінько! Восьма година, час починати… і нікого!
(Знервовано починає ходити)
Пилип
Що ж, світло у залі запалювати?
Орленко
Ну, а як же? Не у піжмурки ж ми там будемо бавитись.
Пилип
Та ні, я через те питаю, що може ще нікого й не буде… Так щоб марно світла не переводити.
(Повертається йти)
Орленко
Як не буде? У неділю вистава, сьогодня остання репетиція, а ти кажеш – нікого не буде…
Пилип
Ну прийдуть, то й прийдуть! Неначе я їх не пускаю…
(Хоче йти)
Орленко
Підожди! Я ж прохав тебе збігати до Ягодиної, спитати через що вона аж на дві співки не приходила. Ходив ти?
Пилип
Авжеж…
Орленко
Ну й що ж?
Пилип
Невчасно, кажуть, було.
Орленко
Невчасно?! Ну, а сьогодні?
Пилип
Сьогодні, казали, прийдуть.
Орленко
А до Петренка ходив?
Пилип
Ходив.
Орленко
Чому ж не приходив?
Пилип
У гості, кажуть, покликали… Це значить аж на тому тижні, а на цьому кажуть, хотіли було йти, так до них гості прибули.
Орленко
Нещастя! Ну, а у Глобиної був?
Пилип
Та був і у Глобиної… Забулися, кажуть… а сьогодні говорять, як ніщо не перешкодить, то неодмінно вже прибудуть…
Орленко
Ах, побий вас сила Божа, таких працівників! Тому невчасно… друга забула… Каліки нещасні, отруєні змалку сплячкою! Автомати, хворі на млявість!
Пилип
Так, кажете, запалювати?
Орленко
Та запалюй, бо мені треба ще ноти розібрати.
(Виходять до залу)
Ява 2
Галя та Ївга
Ївга
Так і є – ми найперші. І як їм не сором!
Галя
Гуляють після обіду… На теж святки.
Ївга
Не такі тепер часи, щоб гуляти. (Сідають на канапку). Всі народи дбають про свої національні потреби, всі здобувають собі права, всі крок по кроку посуваються до світу, до святкування своєї національної ідеї; тільки ми, українці, задніх пасемо.
Галя
Ну, не всі ж і у нас сплять. Глянь на Орленка, на Гната Гнатовича – як щиро вони працюють, не шкодуючи навіть ні часу свого, ні спочивку, ні здоров’я.
Ївга
То тільки поодинокі особи.
Галя
Ні, не кажи так… не розбивай у мене віри у поступ нашої справи. Немає з чого зневірюватись. Знаходяться ж у нас люди й до читання рефератів і до видання книжок і, як мені здається, то справа наша щодалі більше захоплює людей, навіть таких, які ще вчора сміялися з неї.
Ївга
Чи не таких, як Дейнека? Так у тих тут своя мета.
Галя
Ах, не нагадуй мені про Дейнеку! не острах бере: унадився він сюди й слідкує за мною, немов тінь.
Ївга
Не тільки за тобою він стежить, а й за Денисом. Я дуже боюся, щоб він не вчинив якої-небудь пакості. Я тебе Галю, я трохи не розумію: коли ти Петра Петровича не любиш, то чому не скажеш йому того одверто і не відвадиш його від себе. Він тоді перестав би ходити й до «Просвіти».
Галя
Та як ще йому говорити… Я так прямо й кажу, що не люблю, а він, не вважаючи на те, знову до мене чіпляється…
Ївга
Так треба бути з ним суворішою. А то ти з ним так само весело й ласкаво розмовляєш, як і з іншими, часто навіть жартуєш, а це подає йому надію на те, що колись він таки достукається у віконце твого серця!
Галя
Ну, як же його суворіше… Коли б він вчинив мені щось лихе, або образив чим… а то воно було б не по правді.
Ївга
А Дениса ти не шкодуєш…
Галя
Як то?
Ївга
Я ти придивилася б, що з ним робиться під ту пору, коли Дейнека до тебе залицяється.
Галя
Денис Васильович? Ти думаєш, він до того не байдужий!
Ївга
Буцім би ти не знаєш, Галю… Він шалено у тебе закоханий…
Галя
Що ти говориш… Не може того бути. Він мені ніколи про це не тільки що не говорив, але й не натякав нічим.
Ївга
Щире кохання не лізе у вічі… До того ж він боїться, щоб ти не подумала про нього чогось недоброго. Щоб тобі не здалося, що він пориває очі на маєтки твоїх батьків…
Галя
Ну, про нього так подумати не можна. Ах, Ївга, як ти мене схвилювала… Невже тому правда?
Ївга
А ти, Галю, скажи… Він тобі любий?
Галя
Здається, так! Він такий чесний, чистий, працьовитий, рішучий. Нікого у своїх думках я не можу піднести на таку високість, на якій він стоїть. Коли я здумаю, що його батько простий і навіть неграмотний селянин-хлібороб, то мимоволі дивуюся: якого надзвичайного, прирожденого розуму, дотепності й хисту треба було, щоб вибитись з сільської темряви і придбати таке становище, у якому він зараз. І як подумаєш, що таких таланів серед селян міліони, то жах бере душу й сум сповиває серце за долю їхню й долю України, яка не може скористуватись розумом та хистом цих таланів, через неосвіту їх.
Ївга
Та й Денис не вирвався б з злиднів та темряви, коли б не щасливий випадок. Моя мама бабувала від земства у їхньому селі й хрестила Дениса, а далі, коли він скінчив уже сільську школу, а мати Дениса померла, мама взяла Дениса до нас у місто й віддала до міської школи.
Галя
Тут і розвинувся його талан.
Ївга
Спочатку тут, а далі у столиці. Він вартий твого кохання, Галю. Ми зросли з ним у моєї мами, мов брат із сестрою й я знаю його, як саму себе.
Ява 3
Ті ж, Орленко, а далі Лобовий, Глобина, хористи й хористки.
Орленко
Ну, спасибі, що хоч ви вже тут! Добривечір, Галю Борисівно! Здрастуйте, Ївго! Бачите, як ми працюємо?… Нікогісінько!
Ївга
А ви зараз уже й хвилюєтесь.
Орленко
Як же не хвилюватись, як не боліти серцем, коли бачиш, що незвичка наша до гуртування й спільної праці та одвічна українська млявість робить нашу справу майже зовсім безнадійною!
Галя
І зовсім ні! Самі ж говорите, що це незвичка. Звикнуть і працюватимуть більш щиро!
Лобовий
(Зазираючи з присінків разом з Глобиною)
Ще не починали… Ходімо ще погуляємо.
Орленко
Бійтеся Бога, панове! Як що всі будуть повертатись гуляти, чекаючи поки почнеться співання, то з ким же я починатиму? Заходьте вже, Бога ради!
Лобовий
(Увіходить й вітається)
Ну, глядіть же, пам’ятайте, що ми перші прийшли!
Орленко
Ще б не пам’ятати! Запишу навіть на стінці вугіллям, щоб усі бачили. А то може б ви вигадали, які-небудь цяцьки, щоб чіпляти на груди тим, хто хоч мало-мало честно справляє діло, до якого взявся… Сором, панове, мати такий погляд на громадську справу!…
Лобовий
То так! Ми за всіх раніше прибули, а ви на нас же й гримаєте.
Глобина
Отака нам дяка!
Орленко
Та я не на вас… Я так кажу, взагалі… (З присінків увіходять дівчата й молоді люди. Вони вітаються й проходять до залу). Он коли збігаються… Ну, не сором, панове, так спізнюватись?
Лобовий
Коли сором, так ми й зовсім покинемо ходити… Не наймити, здається…
Орленко
Ну, ну не сердьтесь. Проходьте, спасибі вам, до залу. Ще трохи підійдуть, то будемо й починати. (Лобовий та інші хористи й хористки виходять до залу). Я з вами, Галю Борисівно, ми співатимемо трохи пізніше тут. Бачите, на кому держиться наша справа. Вони, взявшись до діла, будуть псувати мені всю справу, а я мовчи, дякуй га ще й підлещуйся до них, щоб зовсім не покинули ходити. Бідна ненька наша Україна! Обмаль дітей призналося до тебе та й ті працюють не за ради тебе, а за ради своєї втіхи… (Поуз кін проходять, привітаючись, ще декілька хористів і хористок). Ну, тепер, здається, можна починати.
Галя
Ну, а як справа з нашою часописсю?
Орленко
Те ж по-українському! Редакційний гурток починає сваритись, не випустивши ще ні одного числа. Матеріал є; що ж до грошей, то тут зовсім погано. Є прихильники, так тільки такі, що можуть дати рублями, таких щоб дали десятками обмаль, а таких щоб сотнями, хоч гвалту по місту, не викличеш. От якби такі багатирі, як ваш батько, були прихильні до нашої справи, тоді не то що одну часопись, а десятки можна б їх видавати.
(Виходить)
Ява 4
Галя та Ївга.
Галя
Яке горе, що тато такі неприхильні до української справи…
Ївга
Через Дейнеку більше, той і з цього боку погано на нього впливає.
Галя
Але Дейнека за останні часи не являє ворожнечі до українства.
Ївга
Ти не помічаєш, бо він від тебе криється, нам же видніше. Ну, мені треба до книгозбірні. Іди, Галю до залу, або до мене…
Галя
Мабуть, піду до гурту…
(Ївга виходить. Галю ж спиняє Дейнека)
Ява 5
Галя та Дейнека.
Дейнека
(Увіходячи з присінків)
Галю Борисівна… одну хвилину!
Галя
Що казатимете?
Дейнека
За що таке неприязне привітання? Я до вас всім серцем, а ви мене відпихаєте. Сядемо на хвилину, мені треба з вами говорити.
Повз кін знову проходять хористи й хористки. В залі вчувається співання «Вечерниць». Спів іноді припиняється й потім починається знову, як звичайно на репетиціях.
Галя
Про що говорити? Все про те ж саме…
Дейнека
Далебі, що ні. Отже сядемо.
(Сідають. Дейнека мовчки тільки зазирає Галі у вічі)
Галя
Ну, чому ж ви не говорите того, що хотіли?
Дейнека
Як тільки глянув у ваші очі, так і забув, про що хотів говорити… Боже, які у вас очі… чорні, як сама ніч, глибокі, як море, прозорі, як літнє небо… За один ласкавий погляд чарівних очей ваших я охоче віддав би половину свого життя!
Галя
Починаєтся… Завели свого грамофона… Скільки разів уже я прохала вас не плескати мені дурниць. Пора вам роздивитись, що я не з тих дівчат, яким подобаються милощі залицяльників!
Дейнека
Коли вся моя істота виповнена вами. Без жартів кажу, що такої чарівниці, як ви, мені не доводилося на своєму віку бачити, а чи я ж не знавець жіночої вроди?…
Галя
Як смієте ви говорити про мене, немов про породисту лошицю?.. (Встає). Це нахабство!
Дейнека
Бога ради простіть! Я не знав, що ви сьогодні такі образливі. Божуся, що буду говорити тільки про діло.
Галя
(Сідає)
Обридло справді почувати, що ви маєте мене чи за дурненьку, чи за розпусну, не знаю вже за кого. Простіть, що я сказала вам таке гостре слово, але маю за потрібне додати, що коли ви будете так на мене дивитись, як дивились зараз, то я рішуче з вами посварюся.
Дейнека
Спасибі й за те, що перестерегли. Ну, тепер я спитаю вас зовсім серйозно: через що ви стали до мене такі неласкаві? Раніше ви казали, ніби я маю не однакові з вами погляди на життя… не однакові завдання; але тепер, через моє до вас кохання, я покинув великосвітське життя, пройнявся вашими поглядами, мало не що дня буваю тут у «Просвіті», намагаюся допомогати вам…
Галя
Даремне турбуєтесь, Петро Петрович! Я про це вас не просила…
Дейнека
Спасибі! Он як ви говорите з тим, хто з юнацьких літ звик мати вас за свою наречену.
Галя
Останніми часами ви все частіше нагадуєте мені про це, неначе справді я власне подала вам слово бути вашою дружиною. Таке ненормальне становище почало мене гнітити, і я маю за краще рішуче вам сказати, що заміж за вас я не піду.
Дейнека
І ви так спокійно, так рішуче говорите такі слова, які для мене смертний присуд?
Галя
Кажу рішуче через те, що цю одмову я вже добре обміркувала.
Дейнека
Ні, ні… я не чув цих жорстоких слів. Не відмовляйте мені так похапцем. Обміркуйте все ще раз. Ви ж були колись до мене ласкаві… Ви жартували зо мною, подавали мені надію, і тільки з того часу, як вас затягли у «Просвіту», сталася така страшна зміна. Я певний, що хтось став поміж вами і мною… і серце моє вгадує, хто він: то нахабний хам, Орленко!
Галя
Не смійте лаяти моїх знайомив при мені!
Дейнека
Я не можу себе спинити!
Галя
Ну, так я не хочу вас слухати!
Виходить. Дейнека, збентежений, ходить по горниці. В залі вчувається спів: «Закувала та сива зозуля».
Ява 6
Дейнека та Недоля.
Недоля
(Увіходячи з присінків)
Здрастуй, Петька. Ти на що по мене посилав?
Дейнека
Чому сам очей не кажеш? Скільки день уже, як взяв гроші, щоб робити «Просвіті» перешкоди, а що зробив? Мабуть, гроші прогуляв та й ховаєшся.
Недоля
Та як до тебе, Петя, приходити. Ти за останні часи став якийсь суворий, лютий. Завжди лаєшся. Згадай, відколи вже ти не возив мене у Кинь-Грусть? А тами Бетті й Амалія он як за тобою занудьгувалися… Прилип, та й прилип до цієї хохлацької «Просвіти».
Дейнека
Це не твого ума діло. Ти мені кажи товком, що ти зробив, щоб перешкоджати «Просвіті» мати збори на її виставах та концертах?
Недоля
А от у друкарні кого треба було підмогоричив… Афіші на недільну виставу, замісць того, щоб сьогодні, будуть тільки завтра…
Дейнека
Ну?
Недоля
Що, ну?
Дейнека
Далі, питаю, що?
Недоля
Далі нічого!
Дейнека
Як нічого? Ото й уся перешкода?
Недоля
А що ж би я ще їм робив?
Дейнека
Коли б у тебе у голові був мозок, а не вовна, то ти надумав би що!
Недоля
Прошу без образливих слів! Не забувай, що я такий самий дворянин, як і ти…
Дейнека
Та що ти, справді, розбазікався? Коли б не я, ти давно б здох з голоду або замерз де-небудь під тином… а ще й бундючишся…
Недоля
Ну, кажи вже, кажи!…
Дейнека
Та що тепер – кажи?… Тому голодранцеві, що розліплює афіші, треба було дати троячку з тим, щоб він на афіші «Просвіти» наліплював інші оповістки й афіші, ще за день, а хоч би й за півдня до вистави. У ті ж дні, коли афіші «Просвіти» не можна було заздалегідь заліпляти, треба було їх обдирати.
Недоля
Ще що вигадай!… щоб я ходив та обдирав? Та мене забрали б до участку!..
Дейнека
А голова ж у тебе на що на плечах? До такої справи охоче стали б не то що за скільки копійок, а навіть за цигарку, ті голоколінчики-підлітки, що цілими зграями вештаються вулицями.
Недоля
Ну, нехай якось оброблю й це…
Дейнека
Ні, тепер уже спізнився. Тепер треба обробити другу справу. Тільки ця буде далеко важніша і з нею треба бути обережніше.
Недоля
Ще щось надумав на мою голову…
Дейнека
У неділю, як почнеться тут вистава, ти мусиш привезти сюди добрий пакунок прокламацій…
Недоля
Що? Яких прокламацій?
Дейнека
Однаково яких, аби були прокламації. Та до того ще треба хоч фунтів зо два друкарського шрифту.
Недоля
Та ти, справді, здурів? Де ж я візьму прокламацій та ще й шрифту?
Дейнека
Отже ти так і просишся, щоб тебе вилаяти… Де візьму? Там добудь, звідкіля торік одержував жалування, як зо мною посварився і хотів жити своїм хлібом. Де переховуються всі «вещественні доказательства». Те байдуже, що тебе витурили звідти за безглуздість та брехливі доноси, все ж вони тебе добре знають і не відмовлять дати того, що я кажу. Скажи, що треба на патріотичне діло, на згубу хахлацької «Просвіти», та ще скажи, що я кланявся… от і все.
Недоля
Ну, а як привезу сюди все те, тоді що?
Дейнека
Мені скажеш, а далі вже робитимеш те, що я накажу.
Недоля
(Простягаючи руку)
Пожалуйте…
Дейнека
Що?
Недоля
Грошей на справу.
Дейнека
Які тут потрібні гроші? Тут треба розуму. (Виймає гаманець). Ну, на от десятку. Та гляди мені прогуляй тільки, так я її у тебе з душі видеру.
Недоля
Та що ти, справді, жартуєш? Того треба підмогоричити, того купити, там взяти звощика, а ти десятку…
Дейнека
Шага більше не дам… Ти й тих ще не одробив, що я той раз дав.
Недоля
Та дай ще хоч десятку, адже й мені їсти й пити треба!
Дейнека
Ну, на ще п’ятьорку… біс тебе з’їж, та гляди, щоб у неділю все було тут.
Виходять – Недоля до присінків, а Дейнека до залу.
Ява 7
Гнат Гнатович, Пилип, а далі Ївга.
Пилип
(Увіходять з Гнатом Гнатовичем із присінків)
Денис Васильович співають з хором у залі.
Гнат Гнатович
А Ївга?
Пилип
Ївга Іванівна, мабуть, у книгозбірні, бо ключ стримить у дверях. (Відчиняє двері до книгозбірні). Тут і є.
Ївга
(За дверима). А що?
Пилип
Гнат Гнатович питають.
Ївга
(Виходячи)
Здрастуйте, Гнате Гнатовичу!..
Гнат Гнатович
Здраствуйте, Ївго. Знову наші афіші спізнилися. Досі не порозліплювані. Не знаєте, Ївго, через що це?
Ївга
Не знаю. Як і завжди, афішу завчасно послала до друкарні. Адже ви, Пилипе, вчора однесли?
Пилип
Одніс учора…
Гнат Гнатович
Дивно. Треба, Пилипе, зараз же йти до друкарні, дізнатись, у чому річ, це ж може перешкодити виставі.
Пилип
Піду…
(Виходить)
Гнат Гнатович
(Сідає)
А книжки, Ївго, порозсилали?
Ївга
Послала сьогодні в усі повітові філії, тільки обмаль же їх яка, всього на двадцять карбованців. Невже не можна знайти на книжки ще грошей?
Гнат Гнатович
Є надія добути, є. Я здибав заможненьку людину, прихильну до нашої справи, обіцяв дати на розповсюджування українських метеликів двісті рублів.
Ївга
Ну, і те слава Богу.
Ява 8
Ті ж, Галя та Дейнека.
Галя
(До Дейнеки, який слідкує за нею)
Дайте мені спокій. Якщо вам цікаво чути моє співання, то приходьте у неділю на виставу, тоді й почуєте, на репетиції ж я не хочу співати прилюдно. Даремно ви за мною слідкуєте… Здрастуйте, Гнате Гнатовичу.
Дейнека
Але ж ви не можете вигонити мене з «Просвіти», бо я дійсний її член.
(Привітається)
Гнат Гнатович
Чого це ви сваритесь?
Галя
(До Дейнеки)
Великий жаль, що у нас є такі члени. Скажіть, чого ви сюди ходите? Ви ні до якої комісії не пристаєте, ні у чому «Просвіті» не допомогаєте, мови навіть української не вчитесь.
Дейнека
На що те показне українство? Любити Україну можна і не одягаючи сіряка.
Галя
Так ви ж ніяк її не любите, ні одверто ні таємно… Ви зовсім не українець.
Дейнека
Я, Дейнека, та не українець? Та мій прадід з косою ходив волю Полтавщини обороняти… Разом з полковником Пушкарем ходив на Виговського. Ні, вже хто-хто, а вже я то іменно хахол настоящий, полтавський, як то кажуть «нерепаний». Ха, ха, ха!
Галя
От і шукайте собі у товариші таких самих як ви «нерепаних хахлів», а нас залишіть.
Гнат Гнатович
Ну, годі вам сваритись. У нас, Галю Борисівно, дві радісних новини. Перва, що до нашої гальорки дозволено прибудувати у залі ще балкон…
Ява 9
Ті ж і Порош.
Галя
А от мій Назар! (Вітаються). Ви ж глядіть, не дуже мене на виставі обнімайте, а то своїми залізними клешнями ще й ребра мені поламаєте!
Порош
(Сміючись)
Мене й самого таки острах бере, що як я розпалюся, так щоб яке ваше панське ребро часом не хруснуло.
Галя
Навіщо ж то казати «панське»?
Порош
Вибачайте, я не з тим сказав, щоб дорікати вас панством або сміятися з нього, а через те, що, справді, ви проти мене тендітні, мов той метелик.
Галя
Ну, глядіть… Так що ж, Гнате Гнатовичу, буде з гальоркою та балконом?
Гнат Гнатович
Пущу всі міста там по п’ятаку і тоді ходитеме до нас простий народ.
Ївга
Все однаково, Гнате Гнатовичу, селяне сюди не прийдуть.
Гнат Гнатович
Звичайно, селяне не прийдуть. Задля селян Орленко улаштовує мандрівочну виставу. Тільки грошей нам дайте та волі, так і почнемо їздити по селах; будуючи ж гальорку, я маю на думці майстрових та міських робітників.
Ява 10
Ті ж, Орленко, хористи і хористки
Гнат Гнатович
Скінчили?
Орленко
(Вітаючись)
Ще раз хочу проспівати і, здається, виконаємо добре.
Гнат Гнатович
Радісна звістка, Денисе Васильовичу! Любашевський добув дозвіл на видання часопису тижневика, тепер справа стоятиме тільки за грішми.
Орленко
Немає чого дуже радіти, бо може так статись, що перше число нашої часописі буде й останнім…
Гнат Гнатович
Ну, ви відомий песиміст. Але, друже мій, немає чого зарані загадувати, а треба братись до діла. Я маю надію, що ви візьмете найближчу участь у часописі.
Орленко
Взяти-то я візьму, але зарані вам кажу, що не піду тією стежкою, на яку нас силоміць навертають. Коли видавати часопись, так видавати таку, яка була б корисна українцям, а коли тільки розводити теревені, то я на те не згоден. Те ж саме я казав і про «Просвіту». Через що ми мало привабили до «Просвіти» суспільства? Через те, що боїмося давати йому того духовного хліба, якого воно від нас вимагало і який відповідав би сучасним потребам і запитанням. Бережіться ж, щоб не сталося того самого й з часописею.
Гнат Гнатович
Що ж маємо діяти? Треба якось перетерпіти сучасні тяжкі обставини. Минуть часи панування неправди, і світ волі колись таки засяє і освітить нам шлях до поступу уперед.
Орленко
Як що мовчки чекатимем, поки той світ засяє, то він не світитиме нам ніколи. Треба подбати про те, щоб він засіяв, а ні – то не побачимо ми світу, як п’ять недбалих дівчат не побачили жениха. Так от, панове, у нас на черзі: видання часописі – раз, улаштування мандрівочного театру – два і організація книгоношів, щоб розповсюджувати часописі й книжки поміж селянами й робітниками – то три. Грошей треба, панове, та й ще грошей. Кланяюся всім: поможіть збирати гроші поміж суспільством, тай самі не одмовте дати, що кому змога. Я даю на ці справи двадцять відсотків з свого жалування.
Гнат Гнатович
(Виймаючи бумажника)
Давайте, Денисе Васильовичу, шапку, або хоч так: держіть ноти… Може ми й зараз що-небудь зберемо. Я даю от враз 50 рублів і щомісяця, як і ви. даватиму по 20 відсотків з своїх прибутків.
Порош
Я дам рубля, та щомісяця по десять відсотків з свого заробітку, більше не можу, зате певний, що зберу дещо й поміж товариством у майстернях.
(Хористи й хористки один по одному виходять до присінків)
Ївга
Боже мій… я не можу дати більше, як копу на місяць.
Гнат Гнатович
Та не обов’язково ж давати, коли нема з чого.
Ївга
Ні, п’ятдесят я можу… Менше купуватиму молока.
Гнат Гнатович
Тим більша ваша жертва.
Галя
(Виймаючи гаманець)
Я не знаю, скільки тут у мене. (Висипає гроші на ноти). Здається, зовсім обмаль. Ах, яке щастя, що наділа… Ось де ще гроші.
(Знімає обручку)
Дейнека
Що ви робите? То ж подарунок батьків. Він же заплачений пів тисячи.
Галя
Не ваше діло. Батько мені простить…
Орленко
Чи гаразд воно буде, Галю Борисівно?
Галя
Беріть, беріть! Це найліпше, що можна зробити з цією обручкою, і я буду дуже щаслива, коли ті гроші, за які буде продана моя обручка, доведуть до свідомості декілька десятків темних дітей України.
Орленко
(Углядівши, що Дейнека відходить до присінків)
Добродію Дейнека! Поможіть! У вас же великі кошти, ви часто за вечір витрачаєте більше сотні рублів.
Дейнека
Ні, я не співчуваю вашим заходам.
Галя
Петро Петрович! Та ви ж настоящий «нерепаний» хахол… дайте ж на хахлацьку справу!
Дейнека
Я звав себе настоящим, це правда, але я не звав себе безглуздим. З ваших заходів нічого не буде.
(Виходить)
Галя
Ось ви як!.. Ну що ж? так чесніше.
Орленко
Ну, слава Богу! Тепер хоч знаємо, як його викурювати з «Просвіти». А де ж наші співачки й співаки… я ж хотів ще раз проспівать «Вечерниці»!
Лобовий
Навіщо їх співати. Добре йдуть і так. (До Глобиної) Ми ще вспіємо у гості, ходімте.
(Йдуть)
Орленко
Ну, так глядіть же, хоч раніше збирайтесь у неділю. Тепер, Галю Борисівно, проспіваємо з вами.
(Одмикає піаніно і запалює свічки)
Галя
Проспіваємо…
Гнат Гнатович
Добродію Пороше! Ви, як майстер можете дати мені ради, як приробити до стін балкона, ходімте, оглянемо зал й вишку.
Порош
З охотою…
(Виходять до залу)
Ївга
Ну, не буду й я вам заважати. Співайте собі, а я піду до книгозбірні дописувати реєстр книжок.
(Виходить)
Ява 11
Галя та Орленко.
Орленко
(Сідає до піаніно і підграє. Якщо той, хто грає Орленка, не вміє грати на роялі, те мусить те робити сама Галя. Часто позирає на Галю і хвилюється)
Почнемо?
Галя
(Теж помітно хвилюється)
Починайте…
(Орленко грає, Галя співає)
Ой гоя, гоя, гоя!
Що зо мною, що я, що я?
Полюбила козака –
Не маю покою…
Орленко
Стривайте, «козака» ви трохи не так протягли… Давайте ще раз…
Галя
Щось не співається… Ви не дивіться на мене…
Орленко
Починаємо?
Галя
Починаємо…
(Співає перший і другий вірш; на третьому Орленко спиняється і підводиться)
Орленко
Не можу…
Галя
Що вам сталося?..
Орленко
Те, що я не маю більше сили таїтись. Я покохав вас і люблю більше за саме життя… Бачити вас біля себе, стало мені так само потрібно, як дихати повітрям. Коли я не бачу вас біля себе, я не можу працювати; коли ж ви тут поруч мене, вихор щастя обхоплює мою істоту і я забуваю про працю… Або податись куди-небудь у недосяжну од вас далечину і там шукати забуття, або з’єднатися з вами на віки!
Галя
(Простягаючи йому руку)
Навіщо вам шукати десь забуття… Я теж вас кохаю і охоче буду завжди біля вас…
Орленко
(Цілуючи Галі обидві руки)
Щастя моє!
(Завіса)
Дія 3
Адріан Кащенко
Сцена поділена надвоє. У більшій частині те саме фойє, тільки замісць роялю у тому стоїть стіл із самоваром, склянками й іншим, а під стінами кільки невеликих столиків. Біля самовару сидить стара, напівглуха німкеня-буфетчиця. У меншій частині сцени – задні кінці кулісів і зайві лаштунки, як то: хати, скелі, кущі тощо. Між правою й лівою частинами сцени дверей немає.
1 | 2 | 3 | 4 | 5 | 6 | 7 | 8 | 9 | 10 | 11 | 12 | 13 | 14 | 15 | 16
Ява 1
У буфеті. Дейнека і Недоля увіходять і сідають до столику.
Дейнека
(Гукає голосно)
Мадам, дайте нам чаю!
Буфетчиця
Чаю?
Дейнека
Чаю! Дві шклянки… Ось!
(Показує дві пучки)
Буфетчиця
Гут, гут!
(Наливає і згодом подає чай)
Дейнека
(До Недолі)
Ну, справив все?
Недоля
Щоб я та не справив. Пакунок прокламацій я залишив у Пилипа, а оце (витягає з кишені невеликий мішечок). Оце шрифт… Бодай би він тобі щез, чисто обірвав мені кишеню!
Дейнека
Ну от гаразд!
Недоля
Тільки, голубчику, додай грошей, бо доклав своїх. Правдиве слово, доклав своїх три карбованці…
Дейнека
Бреши кому іншому, а не мені… Звідкіля б то взялися у тебе свої гроші?
Недоля
От тобі й звідкіля!… Ти вже, справді, думаєш, що я нічим не можу заробити. Помиляєшся – вчора на купецькім весіллі порядкував танцями і одібрав за те п’ять рублів, не лічучи вже того, що ще на більше випив.
Дейнека
Он як! Ну, а тепер треба кінчати нашу справу: частину прокламацій треба сьогодні розкидати по «Просвіті», останні ж, та ще шрифт, ти з Пилипом одвезеш зараз до квартирі Махна.
Недоля
Ну, голубчику, це діло так не піде. Ти намислив щось непевне і хочеш, щоб я все виконав, щоб я за все й відповідав своєю шкурою; твоя ж хата щоб була скраю… Ні, я хочу знати, що ти намислив.
Дейнека
Дурницю вигадав. Навіщо тобі знати?
Недоля
Ні, годі! Ти справді маєш мене за якогось ідіота, або автомата… Я теж людина. Я хочу знати, які будуть наслідки з того, що я по твойому наказові робитиму, а то це дійдеться до того, що ти мені накажеш когось зарізати, і я муситиму різати.
Дейнека
Щось ти набрався пихи… Чи з заробленої п’ятьорки?
Недоля
А хоч би й так. Розкидати по «Просвіті» прокламації, я ще розумію… це на те, щоб її завтра ж замкнули, але підкинути шрифта такі людині, як Махно…
Дейнека
Та не йому, а дочці!
Недоля
Так кажи товком!…
Дейнека
Якби ж ти був розумніший, то я від тебе й не крився б.
Недоля
Хіба ж я тобі не товариш? Чи ж коли-небудь тобі зрадив? Як тобі не сором?… добре розумію, що тут все діло у «Просвіті». Доки ти сюди не ходив, був людиною й товаришем. Я ми, було, з тобою бучно гуляли у Кинь-Грусті!.. Як весело було з Бетті й Амалією, що так палко вміють цілуватися! Тепер же, як сплутався ти з ціми хахлами, звір-звіром став. Ти скажи мені щиро, по товариству, чого ти бажаєш, – тоді я тобі й допоможу.
Дейнека
Ну, слухай… Тобі бажалося б пожити, як колись?
Недоля
Звичайно, бажалося б!
Дейнека
Ну, от і я пожив би, коли б було на що! Та не ті вже зараз часи. Колись моргнеш було своїй товстом’ясій Єфросинії Титовні, от вона вже й зомліла… Зараз і бери у неї катеринку або й дві… А тепер про те тільки згадки залишилися. (Виймає і бокової кишені пачки цидулок і кладе до столу). От… скільки отут цидулок, то клади на круг удвічі більше катеринок, а їх же й по других сюртуках така ж сила; зараз же й на червоненькі не спроможеться.
Недоля
Цікаво. (Розгортає одну цидулку, вичитує) «Вазьмі, мілай, пагуляй; но мінє не забівай!» Ха, ха, ха! Ловко! Віршами почала писати… ото так кохання! Ловко ти їй догодив (Розгортає другу). «Посілаю, мілай, двєсті, і умрьом сівотні вмєсті». Ха, ха, ха! (Хапається, за живіт і лягає з реготу, а тим часом ховає цидулку у рукав). Ну й митець же ти… Ха, ха, ха!
Дейнека
Чого ти іржеш? Забув, що за дверима іде вистава?
Недоля
Ха, ха, ха! «Умрьом вмєсті!» Ой, ой, ой!
(Хоче розгорнути третю цидулку)
Дейнека
(Вириваючи цидулку з рук)
Цить, кажу! З дурнем тільки зв’яжись!
Недоля
А бодай їй твоїй купчисі… Насмішила, аж живіт болить. Правда, що лафа тобі…
Дейнека
От з тобою й поводься по-людському.
(Ховає цидулки)
Недоля
Не сердься, Петя. Так придави добре свою Єфросинію, то й знову будуть катеринки…
Дейнека
Нема вже чого видавлювати…
Недоля
(Свистить)
Та невже зовсім?
Дейнека
Дощенту. Крамниці її вже продали, а цими днями продадуть і будинки. Що зараз у мене є, то це останні сотні.
Недоля
Що ж ти, справді, Петька, тепер чинитимеш? Це ж, мабуть, і тобі доведеться тепер як мені – на весіллях за п’ятьорку порядкувати танцями?
Дейнека
Я не такий дурень.
Недоля
Нема чого лаятись. Адже біля губернатора служиш задурно… заради честі та форсу.
Дейнека
Навіщо мені якісь копійки!
Недоля
А що ж ти думаєш?
Дейнека
Хочу бути заможним поміщиком.
Недоля
Та, та, та! Ах, я ідіот… досі не догадався! Це ти мостишся до дочки Махна… Через те сюди й унадився… Ласий… нема чого казати – і скарби і сама, мов квіточка… розпукавочка. Тільки гляди, я щось чув ніби біля неї Орленко упадає…
Дейнека
Ну, так може ти хоч тепер зрозумів, до чого та справа, яку я тобі загадав?
Недоля
Нічого не зрозумів.
Дейнека
Так ударся головою об стіну, то може тобі хоч тоді прояснішає. Розкидання прокламацій треба звернути на Орленка, щоб посадовити його за грати, а тій красуні підкинути шріфт і прокламації, тільки щоб засоромити перед батьком. Через губернатора я скоро її визволю з в’язниці, і тим примушу одцуратись Орленка, а за мене піти заміж.
Недоля
Он що!… Ну й мудрий же ти з біса!
Дейнека
Як допоможеш мені цю справу обробити, то Махнових маєтків вистачить і на тебе й на мене. Іди зараз приведи з вулиці до мене двох недолітків.
Недоля
Так їх не пустять.
Дейнека
Візьми їм білети на вишку, та принеси сюди хоч із сотню прокламацій. Та мерщій, бо немає часу гаятись. Та Пилипа ще поклич до мене.
Недоля
Ну, то йду вже…
Виходить. Поки Дейнека сидить сам, повз кін за лаштунками проходять дівчата, вбрані по-українському, а далі й парубки.
Ява 2
Там же. Дейнека і Пилип.
Пилип
Ви по мене посилали…
Дейнека
Посилав, голубчику. Ось яке діло. Я давав тобі коли-небудь на чай?
Пилип
Давали, спасибі вам…
Дейнека
Я чи не можна б тобі зараз одвезти з Недолею невеликий пакунок книжок до квартири Махна?
Пилип
Ні, зараз ніяк не можна – тут саме клопоту скільки…
Дейнека
Шкода, а мені пильно треба, і я не пошкодував би добре дати тобі на чай. (Виймає гаманця). Ось на тобі десять карбованців.
Пилип
Десять карбованців?!… Так, мабуть, треба якось зробити… Може я до останньої дії справлюся.
(Бере гроші)
Дейнека
Авжеж справишся. Тільки ось що. Махна зараз вдома немає, бо він тут. Так приїхавши до нього, ти візьми пакунок з рук Недолі і віддай служниці… та скажи, що книжки прислав панночці Орленко, щоб сховала у своїй горниці.
Пилип
А Денис Васильович мені нічого про це не казали.
Дейнека
Та й ти нічого йому не кажи. Тільки служниці скажи, що від Орленка, а як повернешся сюди, то зараз матимеш від мене ще десятку.
Пилип
Так це виходить щось таємне. Може ще з того щось лихе буде.
Дейнека
Що там лихе? Адже тобі доводилося що-небудь возити з «Просвіти» до Галі Борисівни?
Пилип
Положим доводилося, тільки від панночки Ївги, а не від Орленка.
Дейнека
Ну то було від Ївги, а це буде від Орленка. А гроші ж двадцять рублів не малі, вони на смітнику не валяються.
Пилип
Ну, нехай уже… поїду.
(Ховає гроші)
Дейнека
Ну, то йди до присінків і чекай там Недолю.
(Пилип виходить)
Ява 3
Там же. Дейнека і буфетниця, а далі ще Недоля і двоє хлопців.
Дейнека
(Наближаючись до буфетчиці)
Що мадам, скільки вам з мене за чай?
Буфетчиця
Ще чаю? Гут!
Дейнека
Грошей, питаю, скільки з мене?
(Витягає гаманець)
Буфетчиця
А, ваш платить? Двадцять.
(Дейнека платить. Увіходить Недоля з двома хлопцями)
Недоля
Оці будуть годящі?
Дейнека
Саме таких і треба. Хочете, хлопці, заробити по полтинику?
Хлопці
(Переглядаючись, з посміхом)
А чому ж не хотіти?..
Дейнека
(Бере від Недолі пачку прокламацій і розділяє на хлопців)
Так ось, нате вам… Заховайте під одежу та й ідіть на вишку, а як скінчиться остання дія, то ви кидайте ці листки униз на глядачів.
Хлопець
Прямо так и кидать? А нічого за те не буде?
Дейнека
А що ж може бути? Папіросою нікого не вб’єш. А коли б і присікався до вас який городовий, то скажіть, що вам дав ці листи Орленко і звелів розкидати. А я вже сам одвічатиму. Нате вам по гривні, а коли порозкидаєте, тоді додам останні. (Хлопці ховають прокламації й виходять). Ну тепер їдь до Махна.
Недоля
Зараз поїду, тільки… (Простягає руку). Пожалуйте!..
Дейнека
Ще що?
Недоля
Годі вигинатись. Добре знаєте, чого варта та справа, яку я зараз мушу зробити.
Дейнека
Та я ж казав тобі, що грошей у мене зовсім обмаль. Після, коли одружуся…
Недоля
На після ти даси мені векселя десять тисяч, а зараз даси до рук сто карбованців.
Дейнека
Ти збожеволів! Відкіля я візьму такі гроші? Їдь зараз, бо будеш каятись!
Недоля
(Сідає до столу)
І з місця не рушусь, поки не даси сто карбованців. Немає у тебе – то йди до залу, позич у Махна або у кого знаєш, а як ні, то мені доведеться почекати антракта й розказати Махнові, яке доручення ти мені давав, а дочці – показати оцю цидулочку, щоб вона знала якою працею ти добував гроші.
Дейнека
Іуда! Зрадник! Я задавлю тебе!
(Кидається на Недолю)
Буфетчиця
Ах, мейн гот!
(Дейнека спиняється і згодом лізе у кишеню за грішми)
Недоля
Не удавиш, бо нікому буде виконати справу!
Дейнека
Будь ти проклятий!
(Дає гроші)
Недоля
Отак то, приятелю, краще! (Лічить і ховає). Ну, тепер поїду з Пилипом, а завтра вексельок… а як ні, то… (Іде до двері). «Вазьмі мілай двєсті і умрьом сівотні вмєсті!» Ха, ха, ха!
Дейнека
Ірод! Скаріот! Постривай, ти у мене ще потанцюєш!
Виходить слідом за Недолею. За лаштунками чути оплески й вигуки. Повз менший кін біжать парубки й дівчата з реготом і жартами. Буфет виповняється публікою, між якою більшість учнів і молоді. Дехто сідає пити чай, інші ходять.
Ява 4
Там же. Учні та глядачі, згодом Орленко й Ївга.
Учень 1
Ловко проспівали зозулю… Молодець Орленко!
Учень 2
А Галя яка красуня. Так би здається, вхопив у обійми та й задавив!
Ївга
(Увіходячи з Орленком)
Віншую вас друже мій! Вечерниці відбулися чудово!
Учні та публіка
(Оточуючи Орленка з усіх боків)
Браво, браво, Орленко! Спасибі! Кайдани… Кувати кайдани!… Чудово! На ура його!
Орленко
Що ви, що ви, панове! Спасибі, але не місце тут!
Учні
На ура… на ура! Ще не вмерла Україна!
Орленко
Бога ради не чиніть бешкету… Зараз поліція причепиться…
(Видирається з юрби і виходить геть)
Ївга
Тихше, панове!.. Не галасуйте, бо до нас чіпляються за всяку дурницю. Досить наймешного випадку, або непорозуміння і «Просвіту» замкнуть.
Учні
Поліцаї не чули…
Ївга
Благаю вас, залишіть!… Те дарма, що поліцаї не почули самі… Знайдуться такі, що доведуть у вуха…
Учень
Тут таких непомітно…
Ївга
Хіба ви їх можете впізнати!
(Виходить)
Ява 5
На малій сцені за лаштунками. Орленко й Галя. Галя у вбранні Галі з «Назара Стодолі».
Орленко
Ледве вирвався з буфету… Молодь на ура хотіла мене піднімати!
Галя
Я така рада, що вечерниці відбулися добре… А ви чого ж хвилювалися?… Ех, ви!…
Орленко
Як тут не хвилюватись… (Бере Галю за руку). А ви моя дорога, нащо хвилювалися?
Галя
Отже, ні!
Орленко
Бачив, бачив, Галю Борисівно, які ви бліді вийшли уперше.
Галя
Годі вам величати мене, неначе чужу. Адже ми тепер близькі… У нас теперь не може бути окремого життя. Правда, Денисе? Ми можемо жити тільки спільно?
Орленко
(Обнімаючи Галю)
Зоре моя! Радість моя! Яка ж ти до мене ласкава! Чим я віддячу тобі у житті за щастя, яке ти мені даєш?…
Галя
Коханням, друже мій… і коханням вірним! (Голубить його по обличчю й волоссям). Чуєш, як стукотить моє серце? Воно говорить тобі, що може жити тільки разом з твоїм… Нарізно ж нам не повинно жити. Так Денисе?… Нарізно нам смерть?
Орленко
Смерть, Галю! Тепер, після твого милування, мені не може бути життя без тебе, Так і знай, Галю, що у той час, коли ти мене розлюбиш… коли ти зрадиш, мене не стане на світі.
Галя
Те ж саме було б і зо мною, але цього не буде, Денисе?
Орленко
Не буде, Галю!… Не може бути, бо ми кохаємо одне одного, не жартуючи, а порозумівши душу й серце… і єднає нас не саме кохання, але й спільні думки і спільна праця.
Галя
А все ж якось тяжко на серці.
Орленко
Чого ж тяжко, моя люба? Про що смуток затуманює твої блискучі очиці й сповив нудьгою твоє серденятко? Кажи, Галочко – тепер у нас не повинно бути таємних думок.
Галя
Я невпокійна, Денисе, про нашу будучину.
Орленко
Ти боїшся, що батько…
Галя
Ні, не тата я боюся. Він добрий і любить мене, як свою душу… але я боюся Дейнеки…
Орленко
Що може він зробити? Як може він перешкодити нашому щастю, коли ми любим одно одного.
Галя
Але з того часу, як я йому одмовила, він став такий нахабний, такий уїдливий…
Орленко
Та то він з безсилої лютості… Заспокойся, зоре моя! Ти моєю будеш, Галочко, і ніхто не насміє відняти тебе від мене. Адже так, Галочко? Моєю будеш ти?
Галя
Твоєю, Денисе… Мені так любо у твоїх міцних, теплих обіймах… Вся моя істота зникає… увіходе у твою… Моя ж душа десь у недосяжній височезні… Ах! (Палко цілуються). Який у тебе орлиний, рішучий погляд, яке ясне чоло… А колись… (Сміється) Колись, Денисе, ти здавався мені таким диким, вайлуватим… не розсердишся? скажу – ведмедем.
Орленко
Ха, ха!.. А ти, Галю, здавалася мені такою недосяжною, що боявся на тебе навіть глянути… і от тепер ти в обіймах дикого ведмедя…
Галя
(Жартуючи, затуляє йому рот рукою)
Не бреши, не ведмедя, а ясного сокола!
Ява 6
Там же. Ті ж, Лобовий і Порош.
Порош
(Зустрічаючись з Лобовим і не бачачи за купою лаштунків Галі й Орленка)
Ви не бачили моєї Галі?
Лобовий
Се б то Махнової? Не бачив. А ви часом не зустрічали де Глобиної?
Порош
Здається, в уборній.
(Розходяться)
Ява 7
Там же. Галя й Орленко
Галя
Мене шукають, друже мій. Я ще не переодяглася до останньої дії. Ой як не хочеться покидати твої обійми.
Орленко
Прощай, моя зіронько!
Галя
Ні, ні, ще не прощаємось. Після останньої дії чекай мене тут, тоді й попрощаємось, бо додому я їхатиму з батьком.
Орленко
Спасибі, що даси мені ще раз на тебе подивитись.
(Виходять)
Ява 8
У буфеті. Гнат Гнатович і Махно ідуть повз буфет.
Борис Васильович
Дуже гарно, дуже… Спасибі! Не сподівався… Не сподівався такого. Давно, давно, років з двадцять уже, не чув я нашого рідного і такого доладного співу. Дух мені зайняло й серце защеміло жалем… Звідкілясь виникла дуже давня давнина… Ці ридання запорозьких бранців у неволі, поклики їхні до вітру буйного, благанням винести їх на Вкраїну, де весело сонечко сяє й козацтво гуляє… Примара байдаків, повних запорозького товариства, що поспішає визволяти своїх братів… і у решті решт замісць волі важчі кайдани на ногах… Це велика трагедія, яку наш народ увічнив своєю піснею… Скільки кохання до рідного краю… скільки художницької творчості…
Гнат Гнатович
Дуже радий, що ця пісня зробила на вас такий вплив. Тепер я маю надію, що ви станете прихильні до нашої праці.
Борис Васильович
До праці? Себто як?
Гнат Гнатович
Будете прихильні до нашої мети до збуджування у нашій помосковленій інтелігенції і серед темного люду національної української свідомості.
Борис Васильович
Ну, не зовсім… Увесь ваш, та званий, новий український рух дуже мені не до вподоби… Всі ваші «Просвіти», всі ваші часопиі видання… все якесь напів революційне…
(Виходять)
Ява 9
За лаштунками. Лобовий і Глобина, обоє в українському вбранні.
Лобовий
(Тягне Глобину за руку)
Ідіть, ідіть бо!… Пильно треба сказати вам щось цікаве, їй Богу – цікаве!
Глобина
Ну, чого там… я на вас сердита.
Лобовий
На мене? За що б то?
(Чути дзвоник. З буфету публіка розходиться)
Глобина
Он уже дзвоник, ходімте!
Лобовий
Куди ходімте, коли ми в останні дії участі не беремо.
Глобина
Все одно, я не хочу бути з вами… тут темно.
Лобовий
Голубонько… (Цілує руку). Перепілочко!
Глобина
Перепілочко… а до Юнакової на що залицяєтесь?
Лобовий
Я? Коли? Ну й вигадали!
Глобина
Думаєте, не помітно? Бачила я і те, як ви до неї моргали і яких вона вам своїми жаб’ячими очима бісиків запускала…
Лобовий
Та коли те було? Та де?
Глобина
По той бік кону, біля лаштунків…
Лобовий
Ну й вигадали ж… То ми про українську справу розмовляли…
Глобина
Брешіть кому іншому… Вона так само турбується про українську справу, як і ви… Вам аби дівчат баламутити.
Лобовий
Та побий мене Бог! Наталочко, голубонько, та то ж вам так здалося… Ну, як воно мало бути, коли я одну вас тільки кохаю…
Глобина
Брехня…
Лобовий
Божуся!… Та нехай їй, тій Юнаковій грець… Ластівонька моя!
(Обнімає)
Глобина
Гетьте, зрадливий!
Лобовий
Ну, як вам ще присягати… Ось коли не ймете мені віри, то давайте зараз сто разів поцілую…
Глобина
У, противний! (Б’є його, жартуючи по губах). Ну, кажіть уже на що кликали!
Лобовий
(Обнімає й скільки разів цілує)
Та оцього ж, тільки оцього й кликав!…
Глобина
Бридкий!
Лобовий
Хіба? Чи не через те й ревнуєте?
Глобина
Не діждете, щоб я вас ревнувала… Я сама ось почну комусь моргати…
Лобовий
Ах, ви така хороша.
(Пригортає до себе)
Глобина
Годі вам… чого ви мене давите своїми клешнями… Ну й недотепа – все вбрання пожував… Ви ще й досі не навчились як з дівчатами поводитись.
Лобовий
Чому ж ви не повчите мене, як за вас братись?
Глобина
Я як повчу, то довго пам’ятатимете! Годі вже пустувати… Ходімте переодягатись.
(Виходять)
Ява 10
У буфеті. Борис Васильович і Гнат Гнатович.
Борис Васильович
Не хочу дивитись… Не хочу! Яка приємність мені бачити, що мою дочку обнімає, наочне у всіх глядачів, якийсь невідомий мужчина. Хто такий грає Назара?
Гнат Гнатович
Добродій Порош…
Борис Васильович
Та чорт його бери, що він Порош!… Ви скажіть, яке його громадське становище?
Гнат Гнатович
Він модельщик з залізничих майстерень…
Борис Васильович
Та це ж ганьба! Я витягну Галю з кону! Модельщик! І ви, голова «Просвіти», отаке попускаєте… попускаєте, щоб якийсь модельщик, просто кажучи столяр, обнімав дочку дворянина й генерал-лейтенанта… Спасибі, спасибі!…
Гнат Гнатович
Вибачайте, я до цього не втручаюсь. Вони самі там умовляються, кому які ролі виконувати… Що ж до добродія Пороша, то він людина чесна, гожа і до того ж талановита. Мене навіть дивує, що ви побачили у цьому щось для себе образливе.
Борис Васильович
Вас дивує?… Ще б не дивувало! Це ж і є мета всього вашого нового українського руху: оганьбити і виставити на публіку нашу дворянську честь… Нехай столяр своїми мужицькими руками обнімає дочку стовбового дворянина на втіху натовпу різночинців! Нехай, мовляв, порадіють мужики та порегочуть з того, що діждали часів, коли дворянська честь втоптана мужицькими чобітьми у болото.
Гнат Гнатович
Заспокойтеся, Борисе Васильовичу. Ми зовсім не маємо такої мети. Значна частина сучасної дворянської молоді, а поміж нею і ваша щиро поважана дочка, сама відцуралася колишніх сословних особливостей.
Борис Васильович
Ні, іменно така у вас мета. Всі ваші так звані нові українці ненавидять нас, благородних, гірше за всяких ворогів.
Гнат Гнатович
З того, що рух український стоїть на демократичних підвалинах, можна тільки радіти, бо у цьому його міць… І мріяти про самобутність України, не спираючись на народ, було б чистим безглуздям… Вся наша мета, як я її розумію, лежить тільки у тому, щоб український народ вийшов з темряви, пізнав би, хто він є і пішов би шляхом утворення й розвитку національної культури.
Борис Васильович
Безглуздя!… І хоч ви спирайтеся на народ, хоч не спирайтеся, а безглуздя так і зостанеться безглуздям! Ніякої культури, окремої від загально-російської, Україна не матиме! Даремні ваші заходи!… Покиньте, Гнат Гнатович… покиньте! Україна, про яку співав наш народ і писав Шевченко, з її гетьманами, з блискучими булавами та і козацтвом у червоних жупанах, яка така люба нам, давно вмерла і з домовини не встане! По мерцю можна посумувати й поплакати, як я сьогодні заплакав, почувши «сиву зозулю», але намагатись підняти мерця з домовини – безглуздя!
Ява 11
Там же. Ті ж і Дейнека.
Дейнека
Вибачайте, що я перепинив вашу розмову. Мені з вами, Борисе Васильовичу, пильно треба перебалакати.
Борис Васильович
А що таке?
Дейнека
Вибачайте, можна говорити тільки віч-на-віч.
Гнат Гнатович
Так я вас залишу. У мене до того ж і діло є.
Борис Васильович
А все-таки я хотів би ще з вами про українську справу побалакати. Прошу, завертайте до моєї господи… буду радий.
Гнат Гнатович
Спасибі.
(Виходить)
Ява 12
Там же. Борис Васильович і Дейнека.
Дейнека
Ну, от тепер слухайте. Ви дали свою згоду на шлюб Галі з Орленком?
Борис Васильович
Що? Та ви зсунулися з глузду? Ви ж знаєте мої погляди на Орленка.
Дейнека
Одначе вони заручені!
Борис Васильович
Це неможлива річ!… Я ніколи не дам своєї згоди на їхній шлюб!
Дейнека
Ну, так виходить, що Галя не дуже то вважає на вашу згоду.
Борис Васильович
(Ходить схвильований)
От морока… От халепа… А все Юлія Андріївна – розпустила дочку так, що більше й нікуди… Звідкіля ви взяли цю звістку?
Дейнека
Скрізь по «Просвіті» про це гомонять. Тільки, здається, ви й не чули про це… Ну, та воно й не дивно – ви батько, а батьки про своїх дочок завжди пізніше за всіх довідуються.
Борис Васильович
Ху, Господи! От морока… от халепа! А Юлії Андріївні до всього, бач, байдуже! Дочка хоче перевернутись у хахлушку, мужичку, а вона собі й гадки про те не має.
Дейнека
Юлія Андріївна, здається, ще тому потурають. Їм зовсім байдуже до того, що це образа всьому дворянству… Що вся губернія, всі вищі кола мусять обуритись на вас і заплямувати вас болотом, як що тільки ви попустите свій рід до такої ганьби…
Борис Васильович
Не попущу… Ні, ні! Я завтра ж повезу Галю до її тітки у Таврію. Нехай там на самоті трохи прочуняє!
Дейнека
Якраз вона там і сидітиме. Вони з Орленком десь з’їдуться і візьмуть шлюб… Хіба вона вас боїться.
Борис Васильович
Ну так що ж чинити? Чому ж ви їм не перешкодили? Чому не закохали Галю у себе? Ех, бувший гвардії поручик!.. А ще нахвалялись, наче ні одна жінка, ні одна дівчина не встоє проти вашого залицяння! Чорногуз ви дзьобатий, а не гвардії поручик!
Дейнека
Борисе Васильовичу, не забувайте, що ви говорите з дворянином! Я дарую вам цю образу тільки через те, що ви Галін батько…
Борис Васильович
Ну годі, годі… я дуже розпалився… На мене вам гріх сердитись, бо я вас ще хлопцем знав. Давайте краще раду, як бути з Галею.
Дейнека
Я зараз перебалакаю з нею в останнє… і якщо за Орленка правда, то тоді…
Борис Васильович
Що тоді?
Дейнека
Доведеться одвезти Галю у таке місце, з якого вона ніяк не змогла б утекти до Орленка, щоб повінчатись.
(Хутко виходить. Махно деякий час знервовано ходить по буфетові)
Ява 13
За лаштунками. Дейнека й Пилип.
Дейнека
(Здибавши Пилипа)
Мені неодмінно треба бачити Галю Борисівну.
Пилип
Так почекайте тут. Як тільки скінчиться дія, вони зараз йтимуть сюдою, до уборної.
Дейнека
А як же ви справились з пакунком?
Пилип
А так, як ви наказали. Недоля залишився на звозчику, а я з пакунком подзвонив, доручив все служниці і наказав покласти у горниці панночки.
Дейнека
То й гаразд.
Пилип
Ось, уже галасують. (За лаштунками чути оплески й вигуки). От і край – дія коротенька. Треба йти до бутафорської, одбірати та замикати вбрання.
(Виходить)
Ява 14
Там же. Дейнека й Галя.
Дейнека
(Заступаючи шлях Галі, яка йде з кону)
Одну хвилину!…
Галя
Ах!… Що вам треба?
Дейнека
Мені треба з вами говорити.
Галя
Я не можу зараз. Я стомлена… я знервована.
Дейнека
Мені треба почути од вас тільки єдине слово.
(Бере Галю за руку і тягне далі від кулісів)
Галя
Пустіть!.. Що ви од мене хочете? Я ледве держусь на ногах… По якому праву?
(Намагається випручати руку)
Дейнека
Не бійтесь, я не попущу вас впасти… Я підхоплю вас і піддержу…
(Обнімає Галю, але та відскакує)
Галя
Як ви насміли?
Дейнека
Ви ж знесилені і я хотів вас підтримати.
Галя
Що ж вам треба від мене? Пустіть мою руку, а то я нагукаю Пилипа!
Дейнека
А чому не Орленка?
Галя
Я не покличу Дениса Васильовича, бо, побачивши, яке ви чините мені насильство, він вбив би вас…
Дейнека
Ага, виходить – чутки певні. Кажіть же мені прямо: правда тому, що ви покохали Орленка і заручилися з ним? Кажіть!… швидче, бо від цього залежить і моє й ваше життя!
Галя
А по якому праву ви це питаєте з таким нахабством? Нахабникам у мене одна одмова: геть з очей!
Дейнека
Ну, простіть мене! Простіть, що я був зараз нечемою… Простіть заради мого до вас кохання. Зрозумійте ж, що я вас кохаю і чутка про ваші заручини з Орленком замішала мій розум і розкраяла серце. (Випускає Галину руку). Подумайте Галю Борисівно, що ви чините… Подумайте… Через півгодини вже буде пізно. За ради кого ви погубляєте й своє молоде життя й життя вашого поважного батька? Ваш вчинок вб’є його. Чи подумали ж ви про те, як підете у люди, взявши собі за чоловіка сина колишнього кріпака?
Галя
Та вам же яка з цього турбота?
Дейнека
Тепер ви засліплені коханням, вам здається, що все це дурниці, але після, коли чад кохання розвіється, як дим, і коли ви побачите навколо підсмішкуваті погляди великосвітських дам, ваших колишніх подруг, і покивання на вашого хамлю, вашого чоловіка, ваше життя буде отруєне… Ви будете каятись, але буде пізно…
Галя
Годі. Мені невчасно слухати ваші навчання
(Хоче йти)
Дейнека
(Знову хапає Галю за руку)
Ні, і стійте!.. Як не хочете своєю волею, то я примусом вас візьму! Би благородні і мусите бути благородною. Я не віддам вас хамові… Ви будете або моєю, або нічиєю!
Галя
(Хоче йти)
Пустіть! Гетьте з шляху! Мене не залякаєте вашими погрозами!
Дейнека
Погрозами? Вам недовго доведеться чекати, поки мої погрози здійсняться! Ха, ха! Ви мали мене за мразь, яку можна відкинути передком черевичка? Помилилися! Тепер ви у моїй владі, і я зроблю з вами, що схочу!
Галя
Я у вашій владі?… Я?…
Дейнека
Ха, ха! Здивовані? Годі вам знущатися з мене, тепер піде моя черга. Побачимо, як ви заговорите зо мною через місяць, коли посидите за гратами, разом з вашим коханцем… Ха, ха, ха! Та ви не радійте… ви сидітимете не в одній з ним камері, а нарізно… До побачення!
(Виходе. Галя знесилена схиляється на купу лаштунків)
Ява 15
Галя та Орленко.
Орленко
Дорога моя, що сталося? Ви плачете?
Галя
Ах, Денисе!… Якийсь кошмар, якісь примари… Мій мозок не хоче розуміти.
Орленко
Що сталося? Тут був Дейнека? Я зараз стрів його…
Галя
Дейнека, так… чи, може, сатана під личиною Дейнеки. Він нахвалявся помститись на мені й на тобі .. Він присягався не допустити нас до щастя… Він лякав навіть тюрмою…
Орленко
(Голублячи Галю)
Голубко моя ніжна, заспокойся… То він з безсилої лютості… Його слова розвіє вітер, мов куряву, і ми досягнемо свого щастя…
Ява 16
Ті ж та Ївга.
Ївга
Денисе… ви тут?
Орленко
Тут…
Ївга
Рятуйтесь швидче… Вас шукає поліція, щоб заарештувати.
Орленко
Як? З приводу чого?
Ївга
Якісь хлопці розкидали по залі прокламації й кажуть, неначе ті листки доручили їм ви.
Галя
Ах, погрози здійснюються!
Орленко
Його рука… Дейнеки…
Ївга
Не ходіть додому… Переховайтесь кілька день хоч у мене, поки ми з Гнатом Гнатовичем дізнаємося, хто, справді, дав хлопцям прокламації та зберемо докази тому, що то не ви.
Галя
Іди, мій любий, рятуйся… Тепер не ті часи, щоб безневинний міг сміло віддати себе до рук правосуддя!
Орленко
Галочко, він нам не дасть тут взяти шлюб. Щоб досягнути свого щастя й знати, що нас не можуть розлучити, потрібна рішучість. Чи згодна ти завтра ж виїхати звідси і повернутись лише після шлюбу?
Галя
Авже ж!… Чи може бути тут питання?
Орленко
Так шукай мене завтра на вечірньому поїзді… Я буду одягнений селянином у свитці.
Ївга
(Зазирнувши за лаштунки)
Скоріше, ідуть сюди… Веде Дейнека… Спустіться під сцену, а звідтіля боковими дверима…
Галя
Прощай, мій друже!
Орленко
Прощай, голубко!
(Цілує Галю і виходить)
(Завіса)
Дія 4
Адріан Кащенко
Самотня камера тюрми. На ліжку, заклавши руки під голову, лежить Галя. Вона у своєму (вільному) вбранні з теплою хусткою на плечах. Біля ліжка невеликий столик.
1 | 2 | 3 | 4 | 5 | 6 | 7 | 8
Ява 1
Галя сама. Декільки хвилин на кону тихо, чути тільки стукотіння у стіну.
Галя
(зривається з ліжка й, звертаючись до стінки, з-за якої чути стукотіння, голосно гукає)
Не розумію!.. Не стукайте – не розумію!.. (згодом) Стукає! От мука!
Ява 2
Галя та доглядач.
Доглядач
Чого це ви галасуєте?
Галя
Не сила мені більше мовчати. Я скоро вмру у цій мовчазній домовині!.
Доглядач
Помирати, якщо охота, то помирайте, а шарварку не збивайте, коли не хочете у карцер.
(Станове на стілець кухлик з чаєм і шматком хліба)
Галя
Ну простіть мене, простіть! Не сердьтесь на мене, бідну і скажіть, який сьогодні день (Доглядач мовчки обходить всю камеру, оглядаючи підлогу й грати). Ви не хочете мені цього сказать. Невже у вас таке жорстоке серце, що вам мене й на крихту не шкода?
Доглядач
А чого мені вас шкодіти? Мало нас тут за рік перебуває… Як за всяким побиватись, то не вистачило б і серця.
Галя
Може у вас у самого є така дочка як я… Вам було б же шкода, коли б вона тут с діла? Згляньтесь на мене: я зросла у розкошах тепер тут, у цій брудній, задушливій камері у цій клітці, у цій ямі самотній, що мовчазна, мов домовина. Я не звикла бути на самоті. Мені страшно! Сюда щоночі приходять таємні тіні, шепотять щось і плачуть іноді, немов кого кладуть у труну, а іноді сміються… і з сміху їхнього холоне в жилах кров, стискає серце смерть холодною рукою і жах на голові волосся підіймає. По цих товщенних мурах, я чую стогін, плач і скрик розпуки… Тут певно замуровано живих і душі мучеників волають до Бога… (Затуляє руками обличчя) Я не, прошу жалю… я прошу тільки слова… тільки одного живого людського слова…
Доглядач
Годі вам скиглити… Нам не полагається розмовляти з арештантами…
Галя
Не полагається?! Так вам наказує закон, що від лихих людей… але є другий закон – закон Христа, що заповідав любити ближнього свого, як самого себе. Ви ж повинні знати, що Бог вдмухнув у людину частину своєї душі, так не вже ж та частина Бога, що у ваших грудях, нічого вам не говорить? Скажіть мені тільки одне: чи у тюрмі Орленко?
Доглядач
Хто ж то Орленко?
Галя
Мій наречений. Ми мали виїхати з міста й побратись, але мене безвинно забрали до в’язниці.
Доглядач
Ех ви, панночко! Старий уже я чоловік і багато вашого брата тут бачив, і скажу тільки одно: сиділи б ви смирненько по своїх горницях, їли б собі солоденьке, танцювали б з паничами та спали б на м’якенькому ліжку, то й не знали б ніякого лиха… Ну чого вам ще бракувало? Чого ще вам бунтуватись?
Галя
Не знали б лиха… Ні, як що доля й мала за що мене покарати, так тільки за те, що я так само жила, як ви зараз мені радили. Я їла солодко тоді, коли сотні тисяч людей голодували… Я вбиралася у шовкові та мережкові вбрання під той час, коли безліч людей дубіла з морозу без одежі… Я спала на пуховому ліжку, під шовковим укривалом тоді, коли безробітні люди ночували по рівчаках, мало не під вікнами нашого будинку. Немає іншої провини за мною. Я заробила кару… Заробила своїм себелюбством, але легкодуха я… не маю тієї сили, яка потрібна, щоб цю кару перетерпіти… Краще б зразу смерть. Одну б невеличку звістку з волі й я б ожила. Коли б у вас було серце, ви передали б від мене цидулку на волю. Навіть не треба передавати, а тільки вкинути у почтовий ящик.
Доглядач
Вас пошкодій, а сам з сім’єю залишайся без хліба. Ви, чи що, будете нас годувати? Ну та годі базікати. Пийте чай та лягайте спати.
Галя
Ні, я буду говорити. Я не можу мовчати… і ви мене до того не примусите. Коли люди мене не почують, так нехай почують хоч ці мури!
(Доглядач, махнувши рукою, виходить)
Ява 3
Галя сама.
Галя
Господи, коли ти справді могучий, струси ці мури так, щоб розвалилися вони на грудки і курявою розвіялися по повітрю. Нехай або лежатиму до віку під руїнами, або вийду на волю. Не сила мені тут бути… Я страчу розум… (Став навколюшки молитись. Через хвилину чути стукотіння у стінку. Галя раптом схоплюється). Стукає!.. знову стукає… стукає мені у мозок і у серце. Куди заховатись від нього? Ах, чому я не вивчилася розмовляти стукотінням? Яке було б щастя знати хто мої сусіди і про що вони хочуть сказати? Замовкло… слава Богу. (Підходить до вікна). Яка нудьга… Господи, яка нудьга… Як темно за вікном… Бряжчать кайдани?.. Так, бряжчать! Ведуть когось.
(Береться за грати)
Хто вас кував, залізні грати? Чи думав же він, працюючи над вами, про тих, кого вироби рук його відрізнять од волі? Чи розумів він, що зле дбає на свого ближнього? Темрява сповиває душі людей і Вельзевул панує над світом. Робітник думав тільки про окраєць хліба, потрібний його дітям… Ах, як тихо стало… як темно за вікном… як страшно.
(Відходить, сідає на ліжко, а далі лягає)
І так всю ніч… довгу, безкраю ніч. Згиньте, примари, не мучте мене сьогодня… Яке щастя, коли, спавши, побачиш себе не тут, не у цій домовині, а на волі, у течиї веселого бадьорого життя… За скільки ночей до цього, я бачила свою неньку… вона мене малу ще держала на колінах і милувала, і руку свою теплу клала мені на голову.. Пожалій мене, матінко, прийди й сю ніч.. Не вбивайтеся, мамо й тату… я буду на волі… незабаром правда виявиться, або буде амністія… всім, всім амністія… і знову стане радісно на землі.
Засинає, через хвилину задня завіса спадає і за нею виникає осяяна промінням молода, розкішно вбрана дама з дівчинкою на колінах.
Галя
(Крізь сон)
Мамочко… мамо! Як тепло у тебе біля лона… Приголуб, мамо… приголуб!… Так, так… міцніше пригорни… Ах! (Прокидається. Картина зникає). Що? Знову тюрма? Я досі у нормі… Ах, нащо я прокинулася? Як любо було спати… (Лягає). Я заплющу очі, щоб не бачити нічого навколо… іди, сон… іди до мене, сповий мою думку твоєю непереможною, цілющою силою й понеси мене на волю… Я ж буду, буду вільная. Я вірю… Бог прийде на землю і приведе за руку «Правду»… «Правду» приведе, і я буду на волі.
Засинає. Задня завіса знову спадає і за нею виникає натовп дівчат і парубків, а біля них, трохи вище, стоїть Орленко, кермуючи хором.
Галя
(Крізь сон)
Я тут, Денисе, тут!.. Не шукай мене очима, не хвилюйся… Ніхто не візьме; мене у тебе… Твоя буду… твоя… Спокійно працюй на радість неньки нашої, України… я біля тебе й ніколи тебе не зраджу…
Біля двері чути брязкіт ключима. Картина зникає. Галя жахливо схоплюється з ліжка.
Ява 4
Галя та Орленко. Орленко, вдягнений доглядачем, з приробленою бородою.
Галя
Що вам треба… тепер же ніч!
Орленко
Не лякайся; Галю, – це я!
Галя
Хто я? Я вперше вас бачу… У вас на. думці щось лихе… Я кричатиму!
Орленко
Це я, Галю! Я, Денис!
(Знімає бороду)
Галя
(Точиться від нього)
Не може бути… Ще сон!.. Чи ти примара?!
Орленко
Заспокойся, голубко моя… Це я, твій Денис, живий, а не мара! Я марно сподівався тоді тебе біля поїзду.. Ївга вже сповістила мене, що тебе ту ж ніч було забрано… зараз після вистави…
Галя
Ти? Ти, Денисе, доглядач?!
Орленко
Дениса Орленка зараз уже немає, а є Іван Бритва, тюремний доглядач… Довідавшись про все від Ївги, я рішив найнятись з підробленим видом до тюрми доглядачем, щоб тебе побачити… Невже ще не ймеш віри, що це я? Кохана моя… дай же тебе пригорнути до серця…
Галя
Ах, Денисе!
(Схиляється до нього з риданням)
Орленко
Заспокойся, моя голубко. Сядь на ліжко… (Сідають поруч). Натерпілася ти, моя нещасна, знудилася?
Галя
Наболіло серце… занудилася душа… Голубе мій!.. (Полохливо). Нас застукають?
Орленко
Не бійся: до третьої години ночі я один у цьому поверсі на ввесь коридор.
Галя
Так ти живий, мій друже… а як я за тебе боялася, як змучилася… Може чув, як мої: ненька, батько, Ївга?..
Орленко
Плачуть всі, мате вбиваються… Але ти не бійся, як тільки ти будеш за кордоном, вони зараз же прибудуть туди й ти з’єднаєшся з ними.
Галя
Я… за кордоном? Як це станеться?
Орленко
Я розкажу все, але треба поспішати… Ти слухай, Галю, уважливо й повинна все зробити так, як я казатиму. Тобі треба тікати за кордон. З тюрми ти підеш на Криву вулицю, будинок 33, квартира шість і там скажеш тільки три слова: «Денис бажає щастя». Далі ти в усьом покладись на організацію й будеш за кордоном.
Галя
Стривай!.. що ти говориш?.. я нічого не розумію!.. Як все це може бути?.. Як замісць тюрми я опинюся на волі?
Орленко
Я все це обміркував. Бачиш, яка на мені куца шинеля?.. – це для тебе. Ти вбереш у мою одежу. Борода закриє твоє миле обличчя, а шапка заховає волосся й ти, коли перед світ прийде нова зміна, любенько вийдеш за браму. Підворотній і коридорний, які будуть заступати варту, зроду мене не бачили, і нікому з них і думку не впаде, що ти дівчина, а не доглядач.
Галя
(Тре собі чоло)
Що таке ти говориш Денисе, ти ж нісенітницю плетеш… А у чому тоді вийдеш ти, коли я одягну твою одежу?
Орленко
А я зовсім не виходитиму… Я любенько спатиму на твоєму ліжку.
Галя
Що? Та ти збожеволів? Щоб я пішов без тебе? Себто, щоб я добула собі волю цін твоєї неволі? І ти, ти Денисе, чиниш мені таку образу?..
Орленко
Мовчи, мовчи, Галю! Про мене не турбуйся!
Галя
(Затуляє вуха)
І слухати не хочу… Як тобі не сором?.. Ти, справді, мав думку, що я піду без тебе?
Орленко
(Обнімаючи Галю)
Але ти повинна йти, моя дорога, на волю… І ти підеш!.. Молю тебе… Не бійся за мене… Мене не замордують. Та знаючи, що там на волі мене чекає твоє кохання, я й мури їм розвалю, а буду біля тебе. Спромігся ж я дійти до тебе, спроможуся й вийти. Ми стрінемося у Львові. Там з’єднаємося з братами галичанами і, дасть Бог, спроможемося й там бути корисними неньці Україні. Слухай же мене, моя радість: коли ти, справді, мене кохаєш, то ти підеш на волю! Ну?
Галя
Я не піду, хоч і кохаю.
Орленко
Галю?!
Галя
Не піду, і більше слухати про це не хочу! Чи мала б я силу жити на світі, купивши свою волю може твоєю смертю? Адже за твій вчинок тебе не помилували б. Іди, іди звідсіля, поки тебе ніхто не застукав. Дай я поцілую тебе на останнє… Прощай!.. Тепер, коли я тебе побачила, міні буде легше дожидати тут, або правди, або амністії…
Орленко
Не вір легкодухим надіям! Волю треба взяти самому, а не дожидати, поки її подарують… Тс… (прислухається). По сходні чути тупотіння. Я мушу чатувати у коридорі.
(Надіває бороду й виходить)
Галя
Ведуть якогось нещасного.
Галя лягає на ліжко. Через хвилину Орленко відчиняє двері і до камери увіходе тюремний начальник і Дейнека у кожусі з піднятим коміром і насунутою на чоло шапкою. Галя зіскакує з ліжка.
Ява 5
Галя, тюремний начальник, Дейнека і Орленко.
Тюремний начальник
Арестантка Махно! Цей добродій – ваш оборонець, призначений від суда. Розповідайте йому всю свою справу одразу…
Галя
Навіщо ж серед ночі?
Тюремний начальник
Не ваше діло… значить так треба. Удень оборонець не має часу до вас їздити. (До Орленка). Ти сьогодні перший раз?
Орленко
Точно так, вперше!
Тюремний начальник
Щоб не чути розмови оборони з арестанткою, ти мусиш перейти на другий кінець коридору… і без поклику добродія оборонця, і не сміть наближатись до камери… Коли ж надійде зміна, то ти виведеш цього добродія на вулицю і проведеш до візника. Я скажу підворотньому, що з тобою виходитиме оборонець. Зрозумів?
Орленко
Так точно. Зрозумів, ваше високоблагородіє!
Тюремний начальник
Ступай! (До Дейнеки). До другої зміни варти півтори години. Чи буде з вас?
(Підморгує)
Дейнека
О, з мене досить того.. Спасибі.
Тюремний начальник
Так до побачення… мені час йти. Бажаю вам весело перебути час.
(Виходить)
Ява 6
Галя і Дейнека.
Дейнека
Ну, тепер немає чого ховатись…
(Відхиляє комір кожуха)
Галя
Ах!
(Кидається від нього за стілець)
Дейнека
(Кладе кожух і шапку на край ліжка)
Та ви не полохайтесь, Галю Борисівно. Я прийшов не як злодій, а знову, як наречений ваш. Можна мені звати вас просто Галею?
Галя
Чого ви від мене хочете?
Дейнека
Я хочу врятувати вас. По моєму проханню ваша справа досі не розпочиналася. Можна так зробити, що вона ніколи й не розпочнеться, а ви вийдете на волю.
Галя
Яку ж заплату вимагаєте ви з мене за волю?
Дейнека
Тільки єдине слово, слово ваше, що ви будете моєю.
Галя
За що ви мене мучите? За що знущаєтесь? Невже вам не досить тих страждань, які я перетерпіла тут, так ви ще прийшли, щоб своєю рукою рвати моє серце. За що така люта помста? Що я вам такого заподіяла, що ви намагаєтесь звести мене з світу?… Я не можу бути вашою, бо кохаю іншого…
Дейнека
Але ж це безглуздя! Той інший покинув вас у ваш й недолі і, мов легкодухий заяць, втік десь за кордон.
Галя
Неправда!
Дейнека
Ну, коли не втік, то, як шкідливий кіт, переховується десь по горищах. Ха, ха, ха! Не бійтесь, він ніколи не вернеться і не об’явиться, а як що й повернувся б, так тільки за для того, щоб надіти кайдани та піти до Сибіру.
Галя
А хоч би й так, то невже ви гадаєте, що після всього, що сталося, я могла б бути вашою дружиною, могла б любити вас?
Дейнека
А чому ж ні? Ви молоді ще… все це забудеться. Зрозумійте тільки, що все те, що я робив вам прикрого, було заради вашої користі, заради бажання врятувати вас з того болота, у якому ви, завдяки своїм молодим літам опинилися; все заради бажання вирвати вас з пазурів того пройдисвіта, який хотів скористатись вашою необачністю…
Галя
Не смійте так говорити про людину, яку я шаную…
Дейнека
Ну, нехай так… Нехай він хороший, але його немає й не буде. Я ж тут… той, що знаю й кохаю вас з дитячих літ. Годі вам змагатися, Галю! Схиліться до мене. Настане блаженна година, коли ви станете моєю, і всі ці непорозуміння поміж нас, розвіються, мов дим по повітрю. Я зумію збудити у вас жагу любощів і заживемо у розкошах, ямі відповідають нашому благородному походженню… Заживемо, упиваючись коханням. Клянуся, що віддавшись всією істотою, ви будете раювати і ніколи не згадаєте Орленка.
Галя
Змилосердьтесь. Ви не знайдете у мене того, чого бажаєте… Шукайте собі женщину, яка мала б таку саму унаду до любощів, яка опанувала вами…
Дейнека
Ні, ні я хочу вас! Не криюся, що спочатку я квапився на ваші маєтки але з того часу, як тоді, за лаштунками, ви побули у моїх обіймах, ви прикували мене до себе. Вся кров моя горить і прагне злитись з вашою. Або володіти вами, або вмерти… Ви мусите бути моєю.
(Наближається до Галі)
Галя
Ніколи! Гетьте!
Дейнека
Ніколи?
(Хапає Галю в обійми)
Галя
(Гукає млосно)
Денисе!
Дейнека
Даремні ваші змагання… Ніхто не насміє…
(У дверях з’являється Орленко)
Ява 7
Ті ж та Орленко.
Дейнека
(Не випускаючи Галю і обіймів)
Як насмів ти, бидло, сюди увійти? Геть!
Орленко вчеплюється руками Дейнеці у глотку, Галя виривається і відбігає до вікна. Дейнека після змагання падає у поперек ліжка. В Орленка під час боротьби борода відпадає.
Галя
Денисе, годі! Ти його задавиш!
Орленко
Задавлю!
Галя
Не треба. Покинь!
Орленко
Не покину! Не я його – так він мене! Комусь з нас треба вмерти!
Галя
(Хапаючи Орленка за руки)
Денисе!! Благаю тебе… Пусти руки!
Орленко
Не час давати волю серцю! Вони нас не шкодіють. Коли боротьба, так боротьба! на смерть!
Галя
Денисе! (У розпуці падає навколішки) Молю тебе…
Орленко
Кінець (Кладе Дейнеку на ліжко). Здається, кінець. Одним гадом на світі менше…
(Галя, підвівшись з колін, з жахом придивляється до Дейнеки)
Орленко
Не дихає? Ні, кінець… кінець… Галю… немає більше нашого супостата. Ху, як мені душно і тісно у грудях… якось здавило серце. Одійди від нього, Галю – він мертвий! Доля сприяла нам, Галю і прислала його сюди, щоб дати нам можливість врятуватись обом разом. Тепер ти одягнеш його кожух і шапку, і я тебе любенької виведу з тюрми замісць Дейнеки. Покинь же Галю, дивитись…
(Бере її за руку)
Галя
(Здригнувши, вириває руку)
Пусти, не руш мене! Адже це смерть… смерть, Денисе… Ти ж зрозумій, що це довічна смерть… страшна холодна!
Орленко
Заспокойся, Галю! Тобі боляче… Твоє ніжне, чуле серце шкодіє навіть свого ворога… Але інакше не могло бути… Я не хотів того, – того схотіла доля. Я не шукав його, він сам прийшов за своєю смертью… Збирайся ж, друже мій, на волю!
Галя
На волю? А де ж ми знайдемо її собі після цього, що сталося? І навіщо нам воля, коли дух наш буде у тяжкій неволі… у пазурах злого духу і нудьги? Ах, невже це сталося? Невже ти, кого я так кохала, став душогубом?
Орленко
Ти ж кликала мене на поміч, Галю!.. Зрозумій же, що я нічого іншого не міг зробити. Коли б я не задавив його, він зараз же виказав би на мене, і я пішов би на вічну муку…
Галя
А тепер? Тепер, хіба не вічна мука? Невже тепер, ми можемо мати ще надію хоч на хвилину бути щасливими, хоч на мить забути ці страшні очі удавленого.
Орленко
Здається, тобі любіш було б бачити мене у кайданах!.. Пусти, я його закрию.
(Накидає на очі Дейнеки хустку)
Галя
Не закриєш, ні!.. Він дивиться й крізь хустку і дивитиметься нам у вічі до останнього нашого часу!
Орленко
У тебе напружені нерви, моя голубко. Заспокойся і глянь на все тверезо: чи малася змога якось інакше вийти з того становища, у якому ми опинилися? Я ж чув у твоєму поклику розпач… що мав чинити я? Візьми ж себе у руки моя дорога… моя радість…
(Обнімає Галю)
Галя
(Випручаючись)
Не можу я… Пусти!.. Твої руки печуть мене пекельним вогнем.
Орленко
(Пустивши)
Інститутська чутливість і більше нічого! Моє сумління спокійне… Я такий же душогуб, як і всякий солдат, що вбив на війні ворога… Його очі мені ніколи не ввижатимуться… Галю… Час не стоїть… Твоє останнє слово: підеш ти зо мною? Можеш ти мене любити, як до цього?
Галя
Іди на волю сам… Як милуватиму я тебе, коли у таємній темряві ночі я буду чути передсмертне хрипіння того, кого ти задавив?
Орленко
Проклинаю свою долю, яка закохала мене у легкодуху… у панночку – інститутку, яка не має сили навіть скористуватись перемогою над ворогом… Чи таким же ставати до борні за волю народа? (Згодом) Ну, прощай, Галю! Ти не матимеш обов’язку мене голубити… Я щезну…
(Виймає револьвера)
Галя
(Хватає його за руку к голосно гукає)
Денисе… Що ти намислив?
Орленко
Те, що повинен. Згадай нашу клятьбу за лаштунками про те, що одрізного життя у нас не може бути… Чи може й тоді були тільки жарти панночки, яка бавилася у любов до України?
Галя
(Намагається відняти револьвера)
Віддай!
Орленко
Дай припинити муку враз… Навіщо ж хочеш ще скарати мене мукою вічною?
Галя
(Ще голосніше)
Віддай!
Ява 8
Ті ж, доглядачі й москалі.
Доглядач
Що тут за галас? Що діється?
Галя
Одберіть у нього револьвера… Він хоче вбити себе!
Доглядач
(Втручаючись поміж ними, хватаешься за Орленків револьвер)
Гетьте обоє… відступіться! Пустіть руки!
Орленко
(Випустивши револьвера)
Що ж… коли так, то й так.. Мука тіла полегшить муку душі. Це я задавив того, что лежить на ліжку!
(Завіса)
Дія 5
Адріан Кащенко
Розкішна вітальня у городському будинкові Махна. Біля вікна на кріслі сидить Юлія Андріївна з хусточкою у руці. Борис Васильович сидить по другий бік кону на софі з газетою в руках.
1 | 2 | 3 | 4 | 5 | 6 | 7 | 8 | 9
Ява 1
Борис Васильович і Юлія Андріївна.
Борис Васильович
(Після довгої мовчанки)
Гірше так, Юлю, сумувати мовчки. Або говори що-небудь, або візьми газету та читай. От у цьому числі знову пишуть, ніби по вищих колах ходять чутки про амністію.
Юлія Андріївна
Не маю я вже надії на амністію. Не до того воно йде – реакція бере перевагу. Я дужче б зраділа, коли б почула, що призначили день суду над Галею. Нещасна моя дитина! (плаче). Вхопили безвинну серед ночі, одірвали од лона матері й вкинули у брудну яму.
Борис Васильович
Коли б безвинну, то, здається ще легше було таке горе переживати… А то ж ганьба яка… дочка генерала, що вірою й правдою слугував цареві й батьківщині, не шкодуючи навіть своєї крові, увійшла у змову з революціонерами, з ворогами царя, з крамольниками… узялася переховувати їхні злодійські друкарні і стала зрадницею батьківщині. Ось у чому горе, ось у чому ганьба. Я місця собі не знаходжу з того часу, як це сталося… мені сором глянути людям у вічі. Я не смію виходити на вулицю…
Юлія Андріївна
Неправда, вона безвинна… Мені б вона призналася… Вона з плачем говорила, що це помста Дейнеки…
Борис Васильович
Це нісенітниця! Орленко!.. ось хто згубив її! «Просвіта» українська – ось звідкіля здобула вона собі революційну пошесть. Коли б ти не умовила мене торік не заборонювати їй ходити до «Просвіти», то й не довелося б нам зараз живу дитину оплакувати.
Юлія Андріївна
Ти знову за свої дорікання? Чи є ж у тебе серце?
(Плаче)
Борис Васильович
(Згодом, наближаючись до дружини)
Ну, годі, прости мене, Юлю! Ти думаєш мені не так болить, як тобі? Мені може ще важче, через те, що я не плачу. Я нечесно роблю, дорікаючи тобі, але, мабуть, це вже така негарна риса людської натури, що ніби легше самому, коли є на кого звернути своє лихо.
Ява 2
Ті ж та Ївга. Ївга вітається з Борисом Васильовичем і, почоломкавшись з Юлією Андріївною, сідає проти неї у крісло.
Юлія Андріївна
Ну, що ж моя люба?.. Які принесла вісті? Може бачилася?
Ївга
Ні, не допустили, як і завжди.
Юлія Андріївна
Що ж кажуть?
Ївга
Те ж саме, що казали й вам… Один говорить, що не можна бачити через те, що не скінчилося ще слідство, другий – ніби вона сама нікого не хоче бачити, а третій зараз вигадав ще нову одмову…
Юлія Андріївна
Що ж саме?
Ївга
Та просто, мабуть, вигадують… боюся й переказувати вам ті брехні, щоб марно не турбувати вас і не вражати ще дужче серця…
Юлія Андріївна
Бога ради!..
Борис Васильович
Говоріть, Ївго… все говоріть!
Ївга
Сказали, ніби Галя шостий день умисне голодує…
Юлія Андріївна
(Схоплюючись)
Ах! Я іду туди!
Борис Васильович
Куди, туди?
Юлія Андріївна
Туди… до Галі! У тюрму!
Борис Васильович
Не допустять, як і Ївгу не допустили!
Юлія Андріївна
Не сміють… Я мати! Моя дитина, кров моя конає… Я й браму їм розіб’ю… Я зубами перегризу грати, а візьму своє дитя!
(Виходить у бокові двері)
Ява 3
Борис Васильович і Ївга, а далі ще покоївка.
Борис Васильович
Ох, Господи! Її тепер не вдержати. Ївго, їдьте, спасибі вам, з нею, щоб ще чого-небудь там не сталося…
Покоївка
(Подаючи листа)
Цього листа приніс жандарм. Я розписалася за вас у книжці.
(Виходить. Борис Васильович розгортає листа й прочитавши хреститься)
Ївга
Що?
Борис Васильович
Не знаю, чи радіти, чи гірше тужити. Галю дозволяють, по моєму давньому проханню, взяти до суду на поруки, та тільки через те, що вона хвора.
Ївга
Чи не голодує вона, справді, та через те її випускають?
Борис Васильович
Ну, дасть Господь, вдома вона скоро видужає. Я зберу десяток лікарів! Я не пошкодую половини своїх скарбів і маєтків, аби вона, моя квіточка, була знову здорова й весела.
Ява 4
Борис Васильович, Ївга і Юлія Андріївна, вбрана до вулиці.
Борис Васильович
Юлю, заспокойся… не хвилюйся так… Галю дозволено взяти до дому!
Юлія Андріївна
Як, амністія?
Борис Васильович
Ні, мабуть, не через амністію! Не знаю… їдьте зараз прямо до тюрми. Тут написано, що вона у тюремній лікарні.
Юлія Андріївна
Ах, Боже!.. Так, виходить, правда?.. Галя помирає через голодування!..
Раптом виходить у середні двері, а слідом за нею Ївга. Борис Васильович деякий час ходить по горниці сам.
Ява 5
Борис Васильович і Гнат Гнатович.
Гнат Гнатович
Здрастуйте, давній товаришу!
Борис Васильович
(Не вітаючись)
Я що скажете, шановний добродію?
Гнат Гнатович
Вам, здається, неприємно мене бачити… Що ж?.. я розумію вас. Ви маєте мене за винного у недолі, яка спіткала вашу дочку і вас; але сумління моє спокійне, і я сміло можу дивитись вам у вічі – ні на що лихе ні я, ні взагалі «Просвіта» вашої дочки не направляли, та нічого злочинного вона й не вчинила. Вірте мені, Борисе Васильовичу, що я щиро співчуваю вашому горю і мені дуже боляче бачити, що ви мене маєте наче за свого ворога.
Борис Васильович
Може, самі ви й не винні у моєму лихові, так винна взагалі ваша «Просвіта», а зокрема ваш підручний, Орленко, який, рятуючи свою шкідливу шкуру, прислав Галі до схову нелегальні речі.
Гнат Гнатович
Не вірю я, щоб Орленко так вчинив. Не посилав він нічого вашій дочці. Я з ним аж тричі бачився після ув’язнення Галі, і він завіряв мене у тому правдивим словом.
Борис Васильович
Як не посилав? Адже привіз ваш сторож із «Просвіти» і сказав, що від нього.
Гнат Гнатович
Суд виявить хто!..
Борис Васильович
Ніхто, опріч Орленка, не міг того зробити. Це він згубив мою дитину і до того ще одібрав у мене останню втіху, втіху любити свою дитину і мати спокійне сумління. Я не маю ні того ні другого, бо моя дочка своїм вчинком осоромила мою честь.
Гнат Гнатович
І зовсім даремно ви себе цими думками мучите. Ваша дитина тут зовсім не причому, а підстроїв все це ганебне діло Дейнека.
Борис Васильович
Це неможливо! Галя була його нареченою, як же міг він робити їй таке лихо?
Гнат Гнатович
То ж то й горе, що була нареченою, а після подала слово Орленкові. Мені сам Орленко казав, що за лаштунками, у день вистави «Назара Стодолі», коли Галя Борисівна рішуче відхилила його женихання, Дейнека у вічі їй нахвалявся посадовити за грати і Орленка і її.
Борис Васильович
То були тільки погрози, про які й я знав, але щоб він справді вчинив таку ганьбу, це ні в якому разі неможливо.
Гнат Гнатович
На вашу думку, неможливо, щоб те вчинив Дейнека, а на мою неможливо, щоб те зробив Орленко.
Борис Васильович
Ну, а скажіть, відомо вам, як опинився Орленко доглядачем у тюрмі?
Гнат Гнатович
Хотів визволити вашу дочку і везти її закордон, а от чого і як опинився у тюрмі Дейнека і до того ще у камері Галі, про те я ніяк ума не прикладу.
Борис Васильович
Це якась таємниця, якої їх досі не може розібрати. Не станься цього нещасного душогубства, Галя давно була б на волі.
Гнат Гнатович
Неначе вона винна у тій смерті.
Борис Васильович
Безглузді! Прокляті! Сміють дум ти, що моя Галя, моя смирна горлиця, була у змові з Орленком і допомогала йому душити Дейнеку!
Гнат Гнатович
Коли ж, нарешті, буде суд по цій справі?
Борис Васильович
Про суд я не чув нічого, а прислали дозвіл взяти Галю, яко хвору, до дому Ївга чула, буцім би вона сьомий день, як голодує. Зараз Юлія Андріївна її привезе.
Гнат Гнатович
Мені дуже бажалося б діждати і щоб побачити Галю Борисівну, нашого дорого метелика, якого так любила вся «Просвіта».
Борис Васильович
(Тримаючи Гната Гнатовича руку)
Спасибі за ласку і співчуття. Прошу сідати.
Ява 6
Ті ж і покоївка.
Покоївка
Там, пане, якийсь бідар прийшов і просить, щоб до вас доступитись.
Борис Васильович
Жени його геть!
Покоївка
Шкода, пане… Благородний він, по-французському говорити вміє…
Борис Васильович
Ну й що ж з того? Гляди, коли не експропріатор і є. Тепер такі часи!
Покоївка
Ні, говорить, що він дворянин і приятель покійного Петра Петровича.
Борис Васильович
Так чого ж йому треба?
Покоївка
Говорить, ніби треба розказати вам щось про Петра Петровича… Хворий він зовсім, кашляє дуже і на ногах ледве держиться.
Борис Васильович
Ну, веди вже його сюди…
(Покоївка виходить)
Ява 7
Борис Васильович, Гнат Гнатович і Недоля.
Недоля
(Блідий і обідраний. Він спиняється біля порогу, притулившись до одвірку)
Я дворянин, Григорій Іванович Недоля.
Борис Васильович
Що ж ви від мене хочете?
Недоля
Звичайно, я не смію вимагати такого вшанування собі, яке належить дворянинові. Недоля життя навчила вже мене знати своє місце; але я хворий і прошу дозволити мені сісти.
Борис Васильович
Ви, певне, просите запомоги?
Недоля
Звичайно, така думка завжди виникає у багатого, коли у двері його стукається бідар, але на цей раз ви помилились. Привело мене до вас не бажання випрохати карбованця, а потреба спокутувати той гріх, до якого примусив мене ваш колишній приятель Дейнека.
Борис Васильович
Ну, положим, приятелем він мені не був… але не в цьому річ. Беріть стілець, сідайте й говоріть.
Недоля
Спасибі. (Сідає) Не був приятелем, ви говорите, одначе ви його шанували, бо мали думку віддати за нього дочку. У цій людині сидів сам сатана. Він був лихим поводатирем у моєму житті. Ще у полку він умовив мене підробити разом з ним векселя і з того часу повернув мене собі у кріпаки. Я був йому і за шпига і за виконавця всяких лиходійств; а він зате викидав мені десятки рублів на гультяйство і пияцтво. Скільки раз поривався я вирватись з його пазурів, цурався його і намагався заробляти хліб чесною працею, але коли хазяїни, у яких я прохав роботи, дивилися на мої руки і плечі, вони з презирством питали, чи не з дворянчиків часом я, і після того одмовляли, що такі робітники їм непотрібні навіть за харчі. І от, щоб не вмерти з голоду, я мусив знову вертатись до Дейнеки і благати про прощення. Після того, як він перевів всі скарби і вжитки купецької удови, на кошти якої жив, він вирішив одружитись з вашою дочкою, щоб знову стати багатирем.
Борис Васильович
Невже всьому цьому правда?
Недоля
Немає мені користі клепати на мертвого, – я веду до того, щоб врятувати живу… Коли дочка ваша, своєю чистою душею зрозуміла, що має перед себе пройдисвіта, а Орленко переступив Дейнеці шлях у його залицянні, він наміривсь помститись і силоміць їх розлучити. З цією метою він примусив мене з сторожем «Просвіти», якого купив за десятку, привезти до вас на кватирю пакунок прокламацій і мішечок шріфту.
Борис Васильович
Проклятий поганець!
Гнат Гнатович
Навіщо ж був потрібний сторож?
Недоля
Бо його знали у домі Бориса Васильовича і прислання через нього з «Просвіти» книжок нікого не здивувало.
Борис Васильович
Так ви самі з сторожем привезли до мене ті речі, і знали з якою метою вони підкидаються моїй дочці?
Недоля
Каюся! Судіть мене! Нехай мене беруть – мені однаково в якій лікарні вмерти, чи у вільній, чи у тюремній. Безвинні у цій справі і ваша дочка і Орленко, на якого сторож наклепав, ніби він доручив йому нелегальщину… Я винний, і хоч зараз все це стверджу у слідчого. Я підкинув нелегальщину, а Дейнека направив на вас поліцію.
(Заходиться кашлем)
Борис Васильович
Чому ж ви не виказали цього раніше? Ви врятували б мені дитину, яка зараз уже захворіла.
Недоля
Шкодію, але сумління моє не враз здолало знівечену волю.
Борис Васильович
Чого ж, скажіть, Дейнека опинився у камері моєї Галі?
Недоля
Чув від нього похвальбу, що силою примусить вашу дочку до шлюбу з ним. Увійти ж у тюрму він мав можливість завдяки своїм зв’язкам.
Борис Васильович
Проклятий! З якою радістю я сам, замість Орленка, задавив би його своїми руками! Горе мені старому… Я сам направляв його доходити ласки моєї скривдженої дитини!
Гнат Гнатович
Заспокойтеся, Борисе Васильовичу!.. Тепер, дасть Бог, все піде на хороше.
Борис Васильович
(Беручи Недолю за руку)
Спасибі вам, добродію! Хоч ви й нагнітили мені душу моєю провиною, але зняли з неї інший, важчіший гніт… Я думав, що моя дитина справді зрадниця і не знаходив у собі сили так саме любити її, як любив до того; тепер же вона знову моя і виповняє моє серце. (Надавлює дзвоник. Увіходить покоївка. До покоївки.) Одведіть цього добродія у кімнату, що за для гостей. Дайте йому переодягтись у моє вільне вбрання і дайте їсти й пити всього, що зараз у хаті. (До Недолі.) Згодом, коли ви одпочинете виходитесь від хвороби, ми обміркуємо, що з вами робити.
Недоля хоче щось сказати, але кашель та сльози не дають тою зробити, і він виходить разом і покоївкою.
Ява 8
Борис Васильович и Гнат Гнатович
Гнат Гнатович
Ну, тепер можна мати певну надію, що після того, як цей добродій признається у слідчого, Галю Борисівну зовсім визволять і по цій справі не судитимуть.
Борис Васильович
Яка зрада! Яка ганебна зрада! І через такого поганця-зрадника стільки мук зазнала моя дитина!..
Гнат Гнатович
І загибає чесний Орленко!
Борис Васильович
Ах, Орленко… Я радий би був і хоч чим-небудь полегшити його долю.
Ява 9
Ті ж, Юлія Андріївна Галя й Ївга. Юлія Андріївна і Ївга підтримують Галю під руки.
Борис Васильович
Галочко! Дитино моя!
(Починає цілувати з плачем Галині руки)
Галя
Здрастуйте, любий таточку! (Схиляється до нього на плече). Ви не сердитесь на мене?.. Яка ж я щаслива!..
Борис Васильович
Зів’яла ж ти як! Замордували тебе, мою голубоньку, кати пекельні!..
Ївга
Тихше, тихше, Борисе Васильовичу! Не хвилюйте Галю. Лікар сказав, що хвиилювання їй смерть.
Борис Васильович
Так ведіть її до її горниці. Не знав я того… збентежив тебе, мою радість… Гнате Гнатовичу, ви лікар її, до того ж любите Галю; не відмовте оглядіти її і дати пораду.
Гнат Гнатович
За щастя матиму…
Галя
Ох, ні, не зараз. Я хочу бути тут з вами усіма… Я така рада, що і Гнат Гнатович тут… Тільки одного немає…
(Починає ридати)
Юлія Андріївна
Боже мій, Боже мій!
Гнат Гнатович
Заспокойтеся, дорога…
Ївга
Кріпися, Галю! Візьми себе у руки.
Борис Васильович
Ну, так сюди ведіть, на софу.
Юлія Андріївна
Іди, голубонько… полежиш тут на софі, а я тим часом принесу тобі тепленького молока, як наказав лікар.
Галя
Лежати? Ні, я добре вилежалася і тюрьмі! Он туди хочу, до вікна… щоб видно було мені вулицю й живих людей… Адже я довго-довго їх не бачила.
(Галю ведуть і садовлять у крісла. Юлія Андріївна виходить)
Галя
От як тут любо. Ті ж самі й вивіски на тім боці вулиці, що й були… Хороші мої, як же довго я вас не бачила… Правда, тату, хороші вивіски на нашій вулиці?
Борис Васильович
Звичайні вивіски…
Галя
Ні, тату, наші мені любіші… вони мені тепер наче рідні стали… І отой баркан, праворуч, теж мені рідний… і отой чоботар з Риги, що ніякої мови не знає, опріч української… і він мени рідний… Дерева які пишні стоять… А як брали мене, зима була. Ви, тату, це літо на дачу не їздили?
Борис Васильович
Не до дачі нам, доню, було.
Гнат Гнатович
Вам, Галю Борисівно, не годиться так багато говорити.
Галя
Ну, так говоріть ви, а я слухатиму… Як у вас, у «Просвіті»?
Гнат Гнатович
Замкнули «Просвіту»! Другого ж дня після того й замкнули за підкинуті прокламації. Ходимо тепер всі, немов мухи восени.
Галя
Часопись наша як?
Гнат Гнатович
Часопись на першому ж числі вмерла не своєю смертю – заборонила адміністрація.
Галя
Ну, а переїзний театр? Книгоноші?
Гнат Гнатович
Книгоноші не пішли по селах через незалежні обставини, що ж до переїзного театру, то ви знаєте, що без Дениса Васильовича направити цю справу було нікому.
Галя
Горе яке!.. Невже ж так загине і вся українська справа? Невже наші надії на поширення українського руху були необачні?
Ївга
Мабуть, що так. Коли озирнешся на те, що сталося за останні два роки, то здається, ніби всі наші «Просвіти» – то квітки, що розквітчалися напровесні, коли весняне сонце не зігнало ще геть морозів.
Гнат Гнатович
Не годиться страчувати надії, Ївго! Адже й весна не настає відразу. Чимало днів і тижднів іде напровесні боротьба між сонцем и морозом… і іноді після весняних днів прудкі й шумливі струмочки мороз знову заковує у крижані кайдани. Тоді здається, що зима знову бере перемогу над весною. Трапляється, що у ті дні гинуть не тільки квітки, які розквітчалися по горбочках, під теплим промінням сонця, але й пташки, що довчасно прилетіли з вирію… Але у решті решт проміняєте сонце вкриває землю різнокольоровим килимом з квіток… Теж і у житті народів. Не за один і не за два роки набувають собі пригнічені народи міць і завзяття… не враз добувають і волю… Сторіччя минають у боротьбі, поки перемога зостається на боці правди… Міцна моя віра у живучість українського народу… Не знищили його половці й татари, не повернули унівець литовці й поляки, перетерпить він і московське лихоліття та, загартувавши серце у борні, розквітчається у решті решт пишним цвітом самобутньої культури.
Галя
Спасибі, Гнате Гнатовичу, що підтримали ви у серці моєму надію на святкування нашої ідеї. Не така тяжка смерть, коли знаєш, що надії твої й бажання колись здійсняться. А хор, Гнате Гнатовичу? Існує хор?
Гнат Гнатович
Існує-то він існує… я знайшов і керманича… а все якось здається не тим, що було раніше. Почнуть співати вечерниці, а з другої кімнати слухаєш, то здається неначе когось ховають…
Галя
Ховають, ховають, Гнате Гнатовичу… То ж і справді ховають… мене ховають та Дениса…
Гнат Гнатович
Ой, я необережно сказав і знову схвилював вас… заспокойтесь…
Борис Васильович
Годі, дитино моя, згадувати про те, що вже минуло. Будемо гадати про будучину…
Юлія Андріївна
(Приносить чашку з молоком)
Ось, Галочко! Випий, голубонько, тепленького…
Галя
(Надпиває небагато)
Більше зараз не можу.
Борис Васильович
От, Галочко, ти незабаром видужаєш, виходишся… тоді ми поїдемо за кордон. Хоч і шкода розлучатись із рідним краєм, а коли у ньому можна виробляти з безневинною людиною те, що робили з тобою, то краще жити на чужині…
Галя
Ні, тату, не годиться покидати рідний край при лихій годині. Рятувати його треба, тату… рятувати! Я не поїду за кордон і… не видужаю. Тут, на рідній Україні, мене поховаєте.
Юлія Андріївна
Що ти, Господь з тобою… тільки слаба від голодування…
Галя
Ні, мамо, не з голодування… Серце у мене… серце болить… От і зараз мені дихати немає чим. Відчиніть вікно, на дворі ж тепло.
Ївга
(Відчиняє вікно)
А ти не попускай свого серця у розпуку… візьми його в руки…
Галя
(Сміючись)
Ах ти, люба моя сестре! Радніша б же я його взяти у руки, так не держиться у жмені. Розкраялось воно, люба моя, на дрібні шматочки і не вловиш його, де воно й є!.. Ах, як хороше набігає, з вулиці свіже повітря… Скільки-то місяців я не почувала такого
З вулиці чути брязкіт кайданів. Галя з жахом прислухається. Ївга, зазирнувши у вікно, раптом хоче його зачинити.
Галя
Навіщо зачиняєш?.. Не зачиняй!..
Ївга
Щоб ти часом не застудилася…
Галя
Ні, ні… нехай буде відчинене… я знаю цю музику… добре знаю. То бряжчать кайдани моїх товаришів, з якими я годину до цього була під однією стріхою… То ридає залізо, примушене катувати тіло живих людей… і волає воно до царя правди. Я хочу глянути…
Ївга
Немає чого дивитись і хвилюватись… Ведуть уголовних в’язнів до камери слідчого.
Галя
(Підводиться)
Пусти… (Ланцюги бряжчать все голосніше. Галя виглядає у вікно і через піє хвилини голосно скрикує.) Денисе! Денисе!
(Падає до рук батьків, а ті спускають її крісло)
Юлія Андріївна
Галю!.. Галочко!.. Озовися!..
Борис Васильович
Вона зомліла… Дайте спирту!
(Ївга кидаєшся до другої горниці)
Гнат Гнатович
Дайте послухати серце! (Згодом.) Прощай, безвинна дитино. (До присутніх.) Вона пішла туди, де напровесні квітки не в’януть од морозу.
(Завіса)
