21.05.1862 р. До В. С. Гнилосирова
Брате Василю, соколе мій ясний!
Сьогодня отримав я Ваш лист (від 16 квітня – апреля?) і зараз же даю відпис. Не знаю, чи гарний, чи поганий це звичай, але він у мене такий, щоб не робить заводу. І найперше спасибі за ласкаву пам’ять; а я думав, що вже забули-сьте мене та й кажу собі, думаю: що не схопив бога за ноги, то скоро опам’ятається. І збиравсь до Вас писати, та подумаю-подумаю, – не знаю, як звати; і не пишу. Аж тепер, спасибі Вам, розворушили мене, неробу. Та відколи бачили-сьмо ся, стільки всього перевернулось, що й не перелічити, а не то переписати, то й буду третє через десяте.
Великодніми святками я був в Переяславському повіті, на страснім тижні в Києві; через Прилуку, Лохвицю вернувсь на місце. Народ нігде землі не бере; б’ють бідних всюди. В Остерському повіті відказали: «Адже бог створив людей і землю для людей; то як же це так, що вона панська?» Скомандували стріляти, а народ в сміх; москалі й стали, руки попускали. Старший мулу напустив: «Они царя не слушают! Они царя не…», кричить, бігає кругом; а військо ка: «Цар не давав приказу стрілять». Скінчилось на різках – само собою не солдатів били й не їх старшого.
Всюди тепер б’ють отут навкруги і в нас. Люди не вірять, що це так цар порядкує, і ждуть казенного наділу. Найгірш збиває з толку, що пішакам землі не дають3. Народ дума, що цим хочуть одних повернути знов під пана, а бідніші остануться вільними; і кажуть: «Ми всі рівні в пана і в царя, то якби це царська воля, так всім було однаково». Я довго балакав з людьми про це діло, скінчилось ні на чім: «Раз родила мати», – кажуть. От куди повернули запорозьку приповість! – «Як засічуть, то другої смерті не буде!» Ця розмова з людьми навіяла мені вірші4, що при цім листі посилаю.
В Переяславськім, Кобеляцькім пов[ітах] сарана вже вилупилась. В Переяславському після провідної неділі мали вже бити її. Чиновником по цьому ділу назначили одного Висоцького Миколая, панича з Недри (село під Переяславом]). Ось він який:
В Недрі жиє пані з дочкою – Гаяринша. Дочка з луччих, хотіла школу завести в селі, та піп не позволив, училась читать у батька Тараса, мала брата в університеті, в 48 році (пропав) і далій. Так Висоцький, підпивши, видер вікно і вліз до єї в спальню. – Багато розказувати.
Панянка втекла за темрявою, а він ліг в світлиці, весь окровавлений, що порізавсь на скло. Далій його виштовхали з хати, а в садку сипнули в шкуру слуги. Були б таки добре спарили, та прийшли його люди і випросили: «Пустіть, – кажуть, – бо він на нас злість зжене».
Перед цим він сватавсь на ту ж панянку і якимсь каком (не знаю) його папери очутились у неї (вона каже, що в її швагра – зятя б то по-тутешньому): а він тарах об’явленіє в стан, що така-то панянка «пригласила меня для удовлетворения похоти, во время акта украла мои документы, каковы прошу полицейскою властию и пр…»
Її швагер удер таку штуку: подав об’явленіє, що його окрадено, і каже: в комнатах найдены эти документы… Діло далій не рушало. – Такії-то пани під Переяславом!
В мене опріч цього єсть лист одного пана до другого, як він напавсь на його двір і згвалтував наймичку. На цей узір багато б можна насиляти, та щоб не докучати, то напишу ще лиш одну штучку. У нас під Миргородом єсть пан Захарій Львович Майлат-Демидович. Цей згвалтував дівчину і, хоч вона подала на його скаргу в суд, гуля на волі – кажуть: «Нема законного досвідчення». А на те не зважають, що в хуторі тоді не було, опріч пана, ні душі стану чоловічого. І ще таких штук чимало… Міський наш голова наплатав їх доволі, – і вже подано на його до 30-тка прошеніїв.
Були і в нас, мовляли Ви, вечорниці5 і також на користь неділішньої школи, та нам не так поталанилось. Всіх було три, зібрали до 40 карб.
Тепер чим добрим Ви там зайняли свій розум та руки? А я справді працював, і Ви не на вітер написали, «що не було порухи». Через Білозерського я зпорушився. Подумайте самі! Післав я йому ось що: «Злий дух», «Відьми, чарівниці й опирі», «Вимова наша українська і потреби нашого орфографовання», «Народні оповідання», «Мысли по поводу предстоящей реформы (здається) по министерству народ[ного] просв[ещени]я», «Люборацькі» – роман з життя правобіцького духовенства (1-шу половину тільки відіслав оце в січні (1862 p.).
Перші три штуки 1860 p., других дві – 61, третю одну – 62, і до мене – нічичирк. Тільки «Великдень» надруковано, як знаєте, та вістку з М[иргорода] в тій же кн. «Основи» (про улицю). От і все. А таки не пишуть, щоб словечко, то ніт. Так я написав оце св. Історійку з катехизцем і вже не шлю в «Основу», а дав тут одному панові – казав видасть, та побачим.
В маю я подав письмо до Білозерського й писав, що пора нам розрахуватись за «Великдень», та коли не відписуєте і не друкуєте, то пришліть мою працю назад, а я поперекладаю на московське і так ознакомлятиму з Україною. Таке-то. Річенець по 1-е липня. Коли не озветься, то буду скаржитись і в «Основу» ні словечком не поклонюсь. Пани собачі!
5-го мая Михайло (Малашенко), коли знаєте, одружився на простій дівчині – там же таки, де жив – в Олександрівці. В Київ прислали 10 тис. карбованців, щоб заготовить учителів на села. Багато вже подалось на місця, і мій братуха в Таращанському повіті отримає місце. Може, вже й поїхав. Школою (в Києві) учительською завідуватиме п. Тулов (спектар каз[енних] шкіл на весь округ), гімназія і студенти. Так мені пишуть. Де буду на канікулах, не знаю; дам знати згодом; спасибі, що озвали-сьте ся, а я не буду мовчати.
Пишучи до мене, напишіть, як у Вас закінчуються глаголи в теперішнім часі в 3-й персоні (може, особі лучче) наклон., изъявит. – ті, що мають ударение на останнім складі – біжить, кричить – то, що в лічбі поєдинчій і в лічбі загальній (чи як би – множ. число?), ті, що в московській мові належать до 1-го сопряженія: бігають, ідуть тощо. Також: як по-нашому звати:
Грамматика – письмовниця (чи добре?)
Вступление – ?
Введение – ?
Части речи – ?
Имя – словоймення (чи добре)?
– существит.?
– прилагат.?
– числит.? местоимение – займення (?)
глагол – так же (?) и пр. – ? падеж, склонение і все з 2-ї часті: предложение, подлежащее, сказуемое і т. д. Буква – значка (?), гласная – голосна чи самоголоса, самогласна? Согласная – приголосна чи заголосна, чи як? Полугласная – безголоса? и пр., и пр. Я, бачите, збираюсь писать письмовницю для наших – спочатку московську, а там і наську, може, як схамаркаю.
За цим же словом будьте здорові
Ваш все однаковий Анатолій Свидницький
Кланяйтесь п. Шиманенкові, п. Цис – спасибі йому за добре слово! Коли що й можу сказати, то хіба, що я більш учу на практиці, а учебник тільки стає на підмогу. Випишіть собі грам-ку Смирнова – для синтаксиса, а етимологію самі напишіть.