Малюнок селянського життя
С. ХАРКІВЦІ (НА ПОЛТАВЩИНІ)
Є у Харківцях у нас селянин, на ймення Федір Яковенко. Син заможного батька, письменний, вдає з себе розумного, а... от ще людина! Одна з багатьох. Показав він себе, як ще колись старостою сельським у нас був. Ділись були з зборні «тетраді» і ділись хто його зна де. Замок біля шафи одкручений, і ні сліду, нічого.
«Це ти, — почав він чіпляться до писаря, — я тебе за це у Сибір запроторю!» І малось безневинному чоловікові скоїться лихо, та дізнались... Ділись ті тетраді, які саме йому, старості, не до вподоби були. Потім ще він показав себе добре оце під «слободу» під цю. Було, як огню, глядися його. Ото вже знай було: як поїхав Федька верхи у город, непремінно будуть гості з нагайками в село. То він десь почує, що той лаяв начальство, а той про землю балакав, то сяке-таке. Одно слово, похвала йому, честь. А то почались крадіжки в селі, пожарі. Хто? Хто це все робить? «А ті, що землі хотять, сякі-такі «домократи», — репетують багатирі. А Федька доносить, а Федька їздить у город. Як ось не стало коня у селянина Гринька. Знов: «домократи». І тут... виявилось. Продавав того коня на ярмарку... сам Федька. Піймався. Посидів, неборака, і він у тюрмі щось місяців з сім. Оце вийшов на волю і знов починає.
Отож чорносотенці наші не придумають ніяк, як би таки позбутися «домократів» з села. І от він стає у пригоді їм знов. У провідний понеділок 1 оце деякі з їх «поминали» батьків у крамаря в хаті. Дехто й з «домократів» трапивсь сюди. Нікому нічого ніхто. Як ось Федька: «Домократи» десять карбованців грошей вийняли в мене!.. Ось у цьому кармані були і нема...» Цвірінчить, доказує; усміхаються чорносотенці, підморгують йому.
