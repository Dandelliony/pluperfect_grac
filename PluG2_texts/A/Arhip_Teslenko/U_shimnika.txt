Архип Тесленко 
 
У СХИМНИКА 
--------------------------------------
 
	Був гарний весняний ранок. Кучеряві монастирські акації цвіли саме і пахли страх як. Гули бджоли, щебетало птаство. З-за церкви сонечко гріло. Зеленіла травичка. Стежечки біліли. Сюди й туди вештались люде, хто в церкву, хто до схимника. 
	
	У прихожій у схимника було вже їх повно. Дожидали.. Деякі сиділи собі на диванчику — радились, «як доступати до його». Деякі стояли та зітхали — гріхи згадували. Дідок один з хрестом на грудях тикав пальцем на «Страшний суд», що висів на стіні. Странник якийсь, чубатий, з бубновим тузом на драному сірому халаті, читав йому гріхи на гадюці. Дівчина одна, білявенька, в личаках, придивлялась до ангела з вусиками, що роздував кадильницю на другій картині. Чоловік якийсь, з люлькою в кишені, до другого ангела придивлявсь, що, заплющивши очі, на небо показував чоловічкові якомусь з підбитим оком. У куточку коло дверей стояла бабуся, боса, в керсетині порваній. Бабуся підпирала рукою бліду зморщену щоку і хлипала, — так жалібно хлипала, сльози, як горох, котились у неї. 
	
	Одчиняються двері. Увіходить чернець з рудою борідкою. Очі такі сердиті у його. 
	
	 — Ану, ви!.. — гукнув чернець. 
	
	Усі зворухнулись, повернулись до його. 
	
	 — Увіходьте! — показує на одчинені двері. — Та не проходьте... скраю стійте. 
	
	Одкашлюються, хусточками втираються... 
	
	 — Не шуми, мужва! — гукнув знов. 
	
	Увійшли, стовпились коло порога. 
	
	Отця схимника не було ще. Стояв поставець тільки посеред кімнати, жовтою парчею прикритий. На поставці лежали рядочком — так близенько одно до одного — купка грошенят зразу, потім євангелія невеличка, позолочена, далі хрест з розп'ятим Спасителем. По праву руч од поставця стояв стілець, потім — стіл, застелений скатертиною. На столі стояло блюдечко з водичкою, лежали купками листи, вздовж і впоперек. Одна купка під столом лежала на стільці, що був підставлений туди. На стіні за цим усім висів величезний образ розп'ятого Спасителя. По праву руч от розп'ятого — висів нерозп'ятий Спаситель. Потім — матір божа з дитинкою і заплющеними очима. Знов — матір божа з шаблями на грудях. Божниця з невеличкими іконками. Перед божницею лампадка горіла. Далі, на другій стіні, висів розп'ятий чернець на хресті. На долонях у черця горіли світильники, над головою дух божий літав, а на лобові: 
	
	«За мир страждаю» — написано було. По ліву руч од розп'ятого Спасителя висів знов Спаситель з овечкою на плечах, знов матір божа з дитинкою, далі святі: Серафим Саровський, Хрол-подвижник, Явтух-сотник, Клавдій-скитник, «Страшний суд». Пахло дуже оливою. 
	
	Через який час увіходить і отець схимник — невеличкий сивий дідок. На кругленькому животку в отця схимника висів блакитний попередник парчевий. На плечах і спині сутуловатенькій його лежали чорні смуги з білими хрестами та словами усякими. На голові блищала лисина. 
	
	Люди вклонились йому. 
	
	Отець схимник позирнув якось з утомою на їх, позирнув на розп'ятого черця, зітхнув, далі перехрестивсь, гукнув: «Кажіть за мною!» — і почав: 
	
	 — «Ісповідую... Господу богу...» 
	
	 — Не товпся, свинота! — чується з прихожої голос якогось черця. 
	
	 — «І пречистій... його матері... і всім святим». 
	
	 — Та, свинота!.. Пху! — чується. 
	
	 — «І тобі, отче...» — чита схимник. 
	
	Перечитав, сів на стільці між поставцем і столом та: 
	
	 — Ну, тепер, — каже, — до мене підходьте по одному. Підходять люде, прихиляються до його, шепочуть свої гріхи йому. 
	
	Схимник хрестить їх: 
	
	 — Прощаю і розрішаю, — каже. Лізуть руку цілувати. Отець схимник кому дасть, а кому й ні. Рвоне її, насупить брови кудлаті. 
	
	 — Не треба! — крикне. 
	
	 — Бач, — шепочуть люди, — зна, хто й достоїн чого! Далі отець схимник обмочує пальці в блюдечкові, витяга не дивлячись листа-«благословення» з купки, — тому з сії, тому з тії, кому з-під столу. 
	
	 — Бач, — знов шепочуть люде, — зна, хто й «благословення» достоїн якого! 
	
	Далі отець схимник показує — спершу головою, потім рукою — на купку грошенят. 
	
	Ось і підходить і бабуся боса — та, що плакала в прихожій. Упала на коліна перед ним, б'є поклони, та так щиро, з повагом. 
	
	Отець схимник попередником її тіп-тіп по голові. 
	
	 — Швидче, — каже, — швидче! Встав бабуся, щось казати хоче йому, та й не скаже, тільки губами ворушить. 
	
	Отець схимник очі вовком зараз. 
	
	 — Ну, чого? — каже. 
	
	 — Батюшечко! 
	
	 — Ну! 
	
	 — Синок... двадцять годочків!.. Женить хотіла... Не встає. 
	
	Батюшечка позіхнув. 
	
	 — Прибили в поліції, — плаче бабуся. 
	
	 — Заробив, значить, — батюшечка їй. 
	
	 — Господи!.. Хіба ж?.. Тільки й того, що сказав стражникові: «Нема, — каже, — правди на світі: той із шкури лізе, та голодний сидить, а той і пальцем не кивне, та кабаном діло живе». 
	
	Пухкенькі щічки отця схимника так і зажеврілись. Він луп-луп очима, далі: 
	
	 — Мовчать! — крикнув. 
	
	 — Боже мій!.. Він же ж, голубчик мій, усе на Спасителя було... «Спаситель он, — каже, — учить...» 
	
	 — Мовчать! — перебив схимник бабусю. Подививсь на неї хижо так, далі: 
	
	 — Крамольники... До Спасителя вони! їх діло до Спасителя... Мужва! 
	
	 — Боже мій, — бабуся йому, — я ж нічого не знаю. 
	
	 — І знать не треба. Онде сидять ті, що знають, — схимник показав їй на «Страшний суд», — за язик, та в огонь! — крикнув. 
	
	 — Хай господь спасе нас од того, — перехрестилась бабуся. — А все ж... батюшечко!.. Він у мене ж... одним одна дитина. Та самий же меншенький, та такий же розумний, синочок мій, такий же письменний... Боже ж мій! Та старшеньких було семеро, та усі ж і на тім світі... з татусем... Позагонило горе: ні попоїсти, ні вдягтись було... 
	
	 — Не розсуждать! — знову крикнув отець схимник. — Богу молиться треба, молебень найнять! 
	
	Отець схимник поліз по листа. Бабуся три копієчки — на купку йому. 
	
	Узяла листочок од його, згортає. 
	
	Схимник на грошенята показує їй. 
	
	 — Спасибо, батюшечко, — бабуся йому, — у мене є трішечки, — позичили людці. 
	
	 — Та ні, — схимник їй, — клала сюди? 
	
	 — Клала, батюшечко. 
	Видибала бабуся надвір, схилилась на липу та: 
	
	 — Сину мій, сину... — плаче. 
	
	Підходить до неї странник з бубновим тузом, простягає руку до листа. 
	
	 — Ану, що тут? — каже. 
	
	Розгортає. 
	
	 — «Душоспасительне слово до православних християн, — чита: — О рід людський! — чита далі. — Який великий, який страшний гріх заміряться на добро ближнього! Це гріх не простимий ні на тім світі, ні на сім. Це скрежетаніє зубовне, це геєна огненна!» 
	
	 — Боже мій, — плаче бабуся, — та хоч би ж хоч йому, синочкові моєму, їсточки було що. Хоч би ж хоч не сам хліб той сухий... 
	
	 — «Що бог дав тобі, тим і задовольняйся. Це його свята воля. Він,святий, зна, кому як...» — чита далі бубновий туз. 
	
	 — О, рятуйте ж мене! О, що ж робить мені? О синочку мій! — аж руки бабуся лама. 
	
	 — Ну, чого розквасила губи? — обзивається чернець з прихожої. — Молиться йди. Он уже на молебні пишуться! 
	
	Подибала бабуся. 
	
	Гув великий дзвін...