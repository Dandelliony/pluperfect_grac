МАТИ
Перед різдвом якось ішов я в больницю. Було хмарно, морозець був, і вітер був... такий: у полі іноді як захватить сніг, та хай держиться, холи хоче, або як прижарить ув уші... та ще з таким висвистом. Так зате ж хоч, спасибі йому, іти помагав: у спину як попре, попре... Еге, іду і ось як верстов... верстов за скількись до города догоню бабу: в кожушанці в старенькій, під плечем ціпок, зігнулась і диба. Я поздоровкавсь та й кажу:
 — 	Змерзли, бабо?
А вона так болісно:
 — 	Змерзла, сину... А тут ще й у грудіх кленить, голову палить. Якби... якби не за вітром, так хоч лягай... хоч лягай прямо...
 — 	А куди ж це вам, — кажу, — забажалось по холоду та в немочі в такій?
 — 	До земського, сину, до земського... піду горем... горем хвалиться... — та витягла хусточку з рукава, утира сльози й плаче:
 — 	Синочка вигодувала... на лихо, на гріх великий... плачу тепер... плачу на його, та плачу й на себе: годувала, та... та не вчила...
Я став іти тихше, врівні з бабою: «Що таке?» — думаю. Як ось вона перехлипала трохи та й давай розказувать:
 — 	Не вчила... Він одинець у мене — померли старшенькі — одинець та й сирітка. Од батька зостався невеличким, годочків так із шість було йому. Так я й... зробила... чоловіком... його.
А воно ж маленьке, а таке, матінко, розумне було, ну, сказано ж тобі — таке розумне було. Назбирає трісочок оце, та й майструє хатку чи там хлівець, та й майструє. Та ще побіжить чебрецю нарве та й діл застеле ще, гіллячка налама, клечання наставить... Та ще таке ж було: найде жучка оце, та й дивиться на його, та й дивиться, та й голубить його... Господи, яке ж то воно й було розумне!
А то якось квасольку полю, а воно, як курчатко, біжить із садка і хрущика на лопушинці несе, Принесло та й питає: «Мамо, що оце?» — «Хрущ», — кажу. «А нащо ж, — каже, — й хрущі є, хіба й хрущам жить треба?» — «Чого, — кажу, — то тільки людям треба». — «А він не кусається?» — «Ні», — кажу. «А чого він лізе ось?» — «Ноги є», — кажу. «А якби не було ніг, чи поліз би?» — «Повиривай, — кажу-, — то й побачиш». Так таки прямо й кажу: «повиривай». — «А хіба ж, — ' каже, — можна?» — «Чого ж?» — кажу. «А в його ж не болітиме?» — «Та чого там», — кажу. Так він узяв, матінко, та
й вирива йому по лапці, та й вирива по лапці... і, матіночко! Вирива та: «Мамо, як ось він пручається, чого він пручається?» — «Попобий», — кажу. Так він об землю його, та дровиною, дровиною: «Не пручайсь, не пручайсь!» — каже. А.то приносить гніздечко якось і голоцюцьки. Приніс та указує на голоцюцьки в гніздечкові: «Що оце, мамо?» — «То, — кажу, — птичачі діти такі». Він на гніздечко: «А це птичача хата така?» — «Еге», — кажу. «А хіба, — каже, — й птички, як люди, що й хата, й діти?» — «О, — кажу, — що до людей прирівняв!» — «А нащо ж, — каже, — вони?» — «Грайсь, — кажу, — то на те». Так він узяв, та й моня їх, та й моня, поки й здряпнув якось шкурку; здряпнув та: «Мамо, ось кров... можна спускать кров?» — «А чому ж?» — кажу. Так він, не довго думавши, давай і зовсім здряпувать шкурку їм, а далі мало цього, та давай ще й крильця одривать. А я... дивлюсь та... оскиряюсь тільки. Оце так, думаю, до смаку іграшечка. А вони ж, сердешні, пікають уже, пікають та так уже страдно ротками зіхають, а птичка... і, господи!., літа вже, літа, бідненька, кричить уже, кричить — зовсім людина, тільки що не вимовить: «О, рятуйте ж мене, рятуйте, о діточки ж мої діточки!..» Боже мій, які-то вже муки!.. Як здумаю, так аж!.. — Та й скривилась. — Аж у серці коле. А тоді — і де те серце було, і де той і розум був!.. І не подумаю було, що й воно ж од бога, що й воно ж, як і людина, — жить хоче... Байдуже було! Ото аби Андрійко вдовольнений був. Чи знала ж я, до чого доводить довільність така? Не-знала, тепер тільки й узнала, сину, що яка ж то дитина була золота, та на яку я стежку звела її!.. Боже мій, боже мій!.. — Похитнула головою та й заплакала. — Так він ото таким же зробився, таким зробився, що годі вже хаток строїть та жучків голубить, а давай ото... мучить, де що попав... і вже не питаючись мене... і до того дійшов, серденько, що прибіга якось з улиці, веселий такий: «Мамо, мамо, а ми оце грались, так я Гнаткові Василевому землі напхав у рот... пхаю, а він: ве, ве, та чмих, чмих, так я взяв та ще й кров спустив йому, ударив по носові, а вона: кап-кап...» А я й то ще так благенько: «Нащо ж ти, — кажу, — моя, дитино, робиш таке?» А він: «А як мені гарно так?» — «Гарно?.. От, мій синочок... гляди ж, — кажу — аби хоч тобі хто не зробив такого»... та й гладжу по головці його... Ну, сказано ж, дурна; що ти йому, думаю, — дитина... он йому гарно так... І, матінко!..
Та так і в усячині... Як ось і це: побачив дівчину Омельчукову на грядках — на їх і грядках, а вони поруч з нашими-. Побачив та так ні з якої речі та й давай шпурлять грудки на неї та й давай шпурлять. Та ж навтікача, а він за нею, а він за нею. Та збіг на грядки, на їх же таки, та ще й
соняшники ламать давай, ріпу валять... А я... усе це й бачу: дивлюсь із хлівця та осміхаюсь тільки. «Оце ж то йому в моду», — думаю та й тому ще радію: «От синок, — думаю, — в мене... не рябкий». А Омельчуків дома не було, на жнивах саме, а я ще й у спору була з ними. «Хай», — думаю. Так він гнавсь, гнавсь та й збіг на огірки їм... збіг та топче їх, топче, а далі нахиливсь, вирвав штук зо два — біжить назад. Прибіг, показує: «Дивіться, мамо, ось вирвав, ось вирвав...» — «Нащо ж ти, — кажу, — вирвав, моя дитино?» — «А так, коритце зроблю, макітерку». Я й нічого: «Хай грається, — думаю, — на здоров’ячко!» Коли ось, трохи згодом, біжить знов з огірочками. А я тільки й того: «Гляди ж, — кажу, — не піймайся хоч!»
Так він ще й красти почав, у садочки почав... Побіжить оце до кого, та й збива яблука або груші, та й збива. А хоч би, сказав, своїх не було, а то ж і свої були... Е, так своїх ні, мало займе коли: «Мені он до чужих, — каже, — бігать гарно». А я й думаю: «От де хазяїн буде, — берегтиме свого... і не лінивий буде. Спаси тебе, — думаю, — мати божа, цариця небесна, щоб ти живий... живий був тільки...» Що, боже, лучче б... лучче я була... тоді задуш... задушила його!.. — та й знов заплакала. — І господи милостивий, і господи й праведний!.. Та ще як скаже хто, що — вчи, вчи хлопця, то я ще й розсерджусь було: «От призводять, — думаю, — щоб дитину мучила». — «Підбільша, — кажу, — то й само зрозуміє». Ось і підбільшав, у школу віддала. Коли походив з півзими, а то й, а то й... прогнали. «За віщо, за віщо?» Аж, чую, балакають: «І не вчився, а бився тільки та пироги витягав». А я ще не хочу й слухать цього... ще й людей лаю було: «По злобі, — кажу, — наговорюють сякі-такі!» А вчителя теж. «От сякий-такий, — кажу, — хабаря схотів...»
Та такий непосидящий: усе побіг, усе побіг... І оце як між дітворою, то, дивись, як од яструба од його: те тіка, те плаче. Я й думаю: «Так і треба, щоб боялись синочка мого». А став підлітком, дивлюсь: уже між парубки почав. А я ще й грошенят йому, коли гривеничка, а коли й четвертака: «На, моя дитино, чужі діти гуляють, то й ти погуляй». Так він уже ніченьку хто його й зна де, а вдень уже... спить, удень спить: «Нічого, — думаю, — хай висипляється синочок, хай здоров’ячка закохує, щоб тоді, щоб тоді хазяйнувать подужав». А хоч іноді й скажу оце: «Ти б, Андрію, чи дрівець би наготовив отам, чи поросяті б намішав», — ото тільки скотини держу було, — то він: «А самі?» — та з. очей мерщій. А маленьким же таке було, таке було... я встаю — і воно встає. Топить стану — і воно коло мене, дивиться, як і ріпку чищу, як і вертунчик верчу, дивиться та й собі тії. А на грядки вийду,
полю — і воно тії. Або як сяду цівок сукать, — а я ткаля, дякувать богу, — як сяду сукать, то воно дивиться-дивиться, а далі: «Мамо, ануте, як воно, а дайте я, а дайте!..» Так отаке-то було воно, та якби ото показувать було йому, привчать його!.. Ех, лихо, лихо!.. Що як не знаєш тих дітей годувать, то лучче вже й заміж не йти було. «Геть-геть, — кажу, — моя дитино, я сама, я сама, тобі ще буде твоє... ляж та засни краще». Або як привезуть було скіпщину, — у нас таки ж і земельки десятинок з п’ять є, — так як привезуть було половинщики, то він: «Мамо, а як воно снопи люди скидають та коня запрягають?., ану подивлюсь піду». То я: «Отакої! — кажу. — Отам ще заставлять чи подать що, чи що... не йди», — кажу.
А то на дванадцятий повернуло... «Е, пора вже, пора, — думаю, — привчать до хазяйствечка...» А тут якраз ячмінь привезли. Я до його — він спить, — такий плечистий та рослий парубійка!.. «Нівроку, — думаю, — пора вже, пора»... Штовхаю: «Вставай, — кажу, — ціпа доставай, — молотить треба». (А до тих пір у мене найняті молотили.) Він лупнув очима, та не то що, а ще на другий бік повернувсь. А тут, дивлюсь, півдня вже: «Е, ні-ні, вставай, вставай!» — кажу. Аж він, моя матіночка, як підведе голову, як бликне очима та як дасть мені ногою у груди... і матінко й рідна!.. Не знаю, як я тільки не впала тоді. Схилилась на стіл та вже плачу, плачу... жалко вже, жалко мені... що як же таки: отак кохай, отак... і господи!.. і тепер, як здумаю, так!..
Скривилась, аж очі стиснула.
 — Тепер же як знаєш, — кажу, — займать уже не буду тебе, бо’ з тобою, а хліб... хай миші їдять...
Та так розсердилась, що вже ж, думаю, і обзиваться не буду. Так він попокрутив носом... днів зо два, а далі — що то вже сталось йому — слухаю: ляпа ціпом. А я ж уже... де те й серце ділось — радію-радію. «Оце ж, — думаю, — синок хазяйнувать... хазяйнувать буде...» Топлю та таке думаю: «Помолотить хлібець, а там і за построечки візьметься: хлівці повиправля, клуньку вкриє, — таке все позапускане. А там конячку справить, та сам і хлібець кохатиме, — заживем», — думаю. Та то було по одному шматочку мнясця в борщ кидаю, а то аж два вкинула... аж два... «Хай же, — думаю, — пообіда смачненько мій хазяїн дорогий». Насипала. Іду кликать. Клуня одчинена, ціпа не чуть... туди, — аж там самі кури... Порозгрібали те зернечко, порозкублювали... «Андрію, Андрію!..» — не чуть і не видно. Повигонила кури ті, увійшла в хату, вийшла знов. Коли глядь... аж боже мій!., ідуть улицею: іде врядник, іде староста, чоловіків душ зо'три і... і він посередині... і білий-білий... як крейда... Боже ж
мій, боже мій... так я й охолола вся... стою і з місця не рушу. А врядник:
 — 	А що, бабушка, де ваш син ночував сю ніч?
Мовчу я.
 — 	Коло меду, — каже, — улик меду вкрав у Ільченка і голову пробив пасічникові... Та й пішли до зборні. А я... не знаю, як я тільки в хату вдибала, упала на піл, та борщ холоне з мнясцем, а я вже: «І щоб я й годувать не діждала тебе, і щоб я й так і так! Та чому ти й маленьким не пропало було, як отак же ти й хазяйнуєш оце!» — Голошу ж, голошу... «Ну, стій же, — думаю, — прийдеш ти... вбирайся, скажу, вбирайся од мене!..» Коли ось і йде незабаром. Глянула — жаль.
 — 	Андрію, Андрію, — кажу, — що ти наробив оце!., це ж тюрма тобі...
А він то сюди, то туди по хаті і то почервоніє, то побіліє.
 — 	Чи тюрма, то й тюрма, — каже. — Хоч і посиджу, так і недаром же... недаром же, їдять його мухи!.. Це раз, раз злапали, а то ніхто не зна... Ех, — каже, — добріше було! Як стяпаєм молока де з Степаном чи й сала, та вже й порозкошуємо було... Або як наваримо каші, та ще як горілки куплю... Ех, їдять його мухи... та ще й кавунів!.. Ех, чи тюрма, то й тюрма!..
Та таке зробилось: очима, як іскрами, так і блима, зуби зціпило та кулаком по столу: трах-трах!
 — 	Хай саджають, — кричить, — хай саджають!
А я вже... ні жива ні мертва...
 — 	Так ось іще що, — кажу, — так ось де ти ніченьками ходив тими з Степаном! — А Степан — парубок там у нас, чудакуватий якийсь, а злодій... на все село. — Так ось, — кажу, — навіщо я тобі грошенята давала — на горілку...
А він: грюк дверима та й подавсь. Пеклася ж я, пеклась: що робить, що й казать — жаль на його, та жаль і його... 1 То воно ж моє, що воно ж — дитина моя... — та й знов захлипала. — Що не буде, думаю, а треба визволять. Побігла до Ільченка. Кланяюсь йому, прошу його:
 — 	І дядечку, й рідненькі!., простіть!..
Простив, спасибі...
 — 	Витчеш сукна, — каже, — кусків з два, та й бог з тобою, тільки попроси ще врядника... щоб діла не передавав далі куди; та попроси діда за голову.
Так я зараз у пасіку:
 — 	Дідусю, простіть!
 — 	Бо’ з тобою, — каже, — я нічого. Ото постав хіба свічк> перед Серафимом-угодником.
44
На другий день до врядника: «Так і сяк, — кажу, — чи не можна б, щоб Андрієві нічого не було?» — «І, не можна... ніяк не можна». Я в ноги йому: «І татусю, й мамусю!..» А він: «Гм, воно б, воно б і не що, так я ж трудився, я ж трусив, — не можна!» — та й пішов з кухні. А наймичка морг-морг на мене: «Ви йому кругленьких, кругленьких», — каже. Так я додому мерщій... Достала конячку, одвезла до жида жита мішечків із шість, тоді до його. «Харашо, харашо, — каже, — ми це діло заб’єм». Я аж перехрестилась. Приїздю додому.
 — 	Молись, — кажу, — богу, Андрію! Так і так: дома будеш...
Живо й він повеселішав, зараз і балакать давай.
 — 	Ну, розкажи ж, — кажу, — як ти бждоли ті крав?
 — 	Та як же? — каже. — Пішов уночі — не чуть нікого... я в пасіку. Аж ось дід: «Хто такий?» Так я натичкою його, а сам за улик та в ліс, та в лист урив. А то молочу — закортіло пообідать піти. Одгрібаю... Мене й злапали.
 — 	Ну, цур йому, — кажу, — що було, те пройшло, а більш не роби вже так, мій синочку, не займай нічого чужого, не ходи з натичками.
А він: «Та я, — каже, — іноді то й сам думаю так... і наважусь оце й не робить, та й не втерплю... так мене вже й тягне до того, так і тягне...»
Дивлюсь, аж воно й справді: ось був-був дома, дивись — нема вже. Та ще почав так же робить, матінко, що прийде укачаний увесь, побитий, горілкою так і воня з його. Та ще мало того, що дам коли четвертачка якого, а ще почав і в куховки заглядать. Дивись, то коли не гречечка, то борошенце та й надібране... та й надібране... І, лихо, що ж тут робить? Оженить... оженить, — більш нічого... Може, одумається як абощо. Минуло різдво. Я й наполягла — женись! Він одбалакуваться давай: «Я й не нагулявся ще, і сяк, і так», а я в одну шкуру: «Женись, женись, мій синочку!..» Та внесла йому й сорочечку новеньку з цяцьками, і штанці новенькі внесла, матер’яні, і шапочку новеньку, смушеву внесла, і чумарку синю, і пояс червоний — усе повносила. «На, — кажу, — синочку дорогий мій, убирайся та йди, йди до Омелька». А Омелько — там у нас чоловік такий — казав якось, що в його є десь дівчина на прикметі така... «Іди до Омелька, — кажу, — та їдьте!» Він мнявсь-мнявсь, а далі давай... давай убираться-таки. А я вже рада-рада... припадаю коло його та придивляюсь, щоб і чумарочка стояла гарненько на йому, та щоб і поясок не жужмом був, та щоб і комірчик з сорочечки видненько було... І, господи!.. Причепурила. Дивлюсь, такий парубійка хороший: удігний, повновидий та чорнявий
такий... І усики й брови такі... «Нівроку, — думаю, — буде за що жінці кохать...» — «Хай же тобі, — кажу, — господь милосердний, мати божа, цариця небесна помагає!..» Вирядила.
Ось приїжджають. «Живем, — каже Омелько. — Молода як подивилась, — каже, — на його, так і вчепилась зараз, а старим п’ять десятинок понаравилось, та й за нею пообіцяли з десятинку і воликів пару...» «Ще й воликів, — думаю... — Мати божа! це ж уже хоч не схоче, то хазяйнувать буде... плужок справить...»
Одгуляли свадьбу. Пригнали ті й волики. Такі гарненькі, сіренькі обидва та ситенькі такі... «Ну, — думаю, — господи ж поможи синкові». Коли... тиждень, другий... дивлюсь — аж синок мій... підкине воликам заохотки, підкине, а більш так, що, слухай, ревуть волики... а він як і був: або лежить, або зовсім і дома нема. То Явдошка сама вже і сюди, й туди... Там що людина невісточка в мене, так її вже й не найти такої. Правду казав сват: «На мою дитину не зажалієтесь, — каже. — Я годував її, щоб вона і богові й людям угодна була». Ну, вона ж тобі й минуточки не згуля, ну, не згуля ж і минуточки, мої рідні... і топить тобі, й порається, і шиє, й пряде, й... господи й праведний!.. А щоб вона, — як є друга, — як що загадуй, та щоб сперечалась з тобою, дулась на тебе — нема того й званія. Ну, вже ж така!.. Хай тільки господь спасе її, та й годі.
Я вже було й кажу їй: «Ти б, дочко, й Андрія навертала по-своєму». Ну, вона якось-таки й давай казать йому... Що й казать: вилізли бики з огорожі, а огорожа в нас — самі дірки. Вона сидить на лаві — шиє, а він лежить на полу — курить цигарку. Вона побачила бики ті та й каже:
 — 	Ти б, Андрію, хоч би бики загнав пішов... Господи, яке то вже до лежні воно, хоч би людей стидився.
Він так і скипів, матінко. Як схопиться:
 — 	Так ти, — каже, — сяка-така, ще загадувать будеш мені, страмить мене будеш?.. А тебе я навіщо брав, навіщо брав?
А вона ж, бідна... й з лиця змінилась та труситься вже, труситься... А він кулаком її по голові — раз і вдруге... Я — оборонять, а він і мене... Та очі ті витріщило, почервоніло... і хай господь милує!..
А то якось сонце було так як під снідання. Його нема. Явдоха впоралась трохи — пішла до биків. Коли увіходить, хвалиться:
 — 	Нема биків, ходила, — каже, — і за клуню, й у садок — мо’, вилізли, думаю, — нема й там.
Я й кажу:
46
 — 	Мо’ на вулицю вибрались, то ще за людьми на ярмарок учепляться — тоді саме ярмарок був — ходім шукать, — кажу... Ти йди в цю вуличку, а я в ту.
Пішли... Нема... І, лихо! Так Явдоха за паляницю та до ворожки. «Пішли, — каже, — дорожкою кривенькою». Ми й по дорожках по кривеньких, — нема! Клопочемось... Коли так як надвечори іде й Андрій — п’яний-п’яний! І з ним ще якісь п’яниці — кричать, вигукують...
 — 	Андрію, Андрію, — кажу, — ти п’янствуєш, а биків нема, зайшли десь... Іди зараз шукай, — кажу.
 — 	Е, — каже, — биків не найдете вже... ні, не найдете уже. Ось бики, ось бики! — Та вийняв гаманець, та й брязка грішми... — Хай їм, хай їм... — хай бог простить, що скажу, — хай їм чорт! — каже. — Щоб не клопотаться — продав... Ех, їдять його мухи... погуляєм!.. Виймай, Хомо, горілку, шукай, Явдохо, закуски!
Отаке!.. А Явдоха ж та бідна... так же й залилась сльозами.
 — 	Волики ж мої, волики, — каже, — як я кохала вас та як я доглядала!.. Та я й постільку мнякеньку вам слала, та я травичку по обніжках вам рвала...
Та вже ж плаче, бідна, плаче. А я й собі:
 — 	Отак, — кажу, — нахазяйнував, синочок!.. — Та себе вже лаю, лаю: — І щоб я не діждала була й бачить хазяйнування такого, і щоб я й так і так!.. Іди ж, — кажу, — іди од мене, та й не признавайся ж до мене!..
А він: «Е, плакси погані!.. Ходімте, хлопці, де в друге місце... Хай їх сі та ті заберуть!» Пішли.
Горенько ж, горенько!., що робить, що й казать?.. Пропаща дитина, навіки пропаща... А жаль же, жаль... Треба, треба робить щось... треба навертать-таки на стежечку, навертать... А як навертать тепер, що робить йому?.. Печуся... Як ось приїжджа на масниці парубійка сусідин — Іваном звуть. То він на тім краї у лавках десь, та забажав матір одвідать. Почув, що нездужа. Ну, вона, незабаром і вмерла. Та він і приласкав її, та він і втішив її, та й поховав... Ну, вже ж і ховав — господи! Там що хороше вже, так хто його зна й як! Труну ту і чорним оббив, та ще й півча співала... А продовольствія того людям було... І печива й варива, та все таке смачне, та пухке, та біле... Господи, як то вже й ховав хороше!..
Баба схитнула головою.
 — 	Ху, мабуть, уже й мені вік недовгий... Ху, як же й задихалась... Хто вже мене приласка та втішить? Ху, як же й... ну, як кілок у грудіх... і балакать... не можна б — так не втерпиш... Ну, не втерпиш же. Що воно ж рідне... що
воно ж дитина моя, що воно ж... Боже мій, боже мій! — Притулила хустку до очей і довгенько так держала та хлипала все.
 — 	Господи, які-то діти в людей... І, золото. Він того й батька піддержує добре: коли не десяточку, то й дві та й подасть йому, та й подасть, та й сам... та й сам паном діло. А маленьким же, як здумаєш, — чого тільки не було йому: і холоду, й голоду, — усе було волам чужим хвости крутить, усе крутить. А то побуло в школі з зиму, вирвалось на той край і дивись ти — он яким стало! Я й думаю: «Чи не вирядить би мені й Андрія у лавки, може, хоч там схаменеться». От раз і кажу йому: «їдь, Андрію, з Іваном!..» Він так і вхопивсь. «Поїду, поїду, — каже. — У лавках добро: там і не роблять нічого, а п'ють та їдять тільки, та в чоботіх у чотирьох, та в пальтах ходять. Поїду». — «Спасибі богу, — думаю, — що й охотиться, значить, дасть бог, житиме...» Ось і виряджать. Жалко вже, жалко синочка, матінко! Готовлю котомочку: та й сорочечок, та й штанців йому самих лучченьких, та й книшиків, та й пиріжечків пухкеньких, та й сальця, та й ковбаску... Та він: «буде», а я ще, а я ще — та й насіннячка, та й гарбузчиків, та й грошиків... Що в його ж і була десяточка, — од биків зосталась, — а я ще й свої, що... що місяців зо три складала, та й свої... в жильоточку... йому: «На, моя дитино, та не мори себе». Та виряджаю — плачу та хрещу вже, хрещу: «І мати божа, й цариця небесна, і час добрий... поможіть, та поможіть же синочкові моєму, та напутіть же його!» І, господи й праведний...
Минає тиждень. Як іде десятник од зборні, то я й думаю: «Гляди до нас... мо’ яку вісточку несе од Андрійка». Та виглядаєм, виглядаєм обидві, ждемо, ждемо, що хоч би ж хоч одно словечко: як він там, що він там? А воно... Минула й зима, й весна, й літо настало — не чуть і не видно... От боже мій... Так я письмо до Йвана: де Андрій, чого він не окликається й досі? Іван і пише: «Я, — каже, — був помістив його в лавку в одну, так він там... раз — не слухав нікого, а вдруге — повернувсь та тютюну вкрав щось, так його й прогнали, і де дівсь — не знаю». А господи ж... а матінко ж... де ж він? Та настала осінь та тільки тих заробітчан поприходило, та я по всіх і бігаю, всіх і питаю: «Чи не чули, чи не бачили?» — «Ні, не чули й не бачили...» Та й до ворожок... Та вже млію-млію душею... що хоч би хоч сни не такі снились, а то ж лишечко: то п’яного бачу його, то вкачаного, то злодієм, то... цур їм!..
Коли це, в пилипівку оце, сидимо з Явдохою, вечеряємо. Увіходить чоловік — Потап Слива. Поздоровкався.
 — 	А що, — каже, — про Андрія нічого не чули?
48
В мене так і тьохнуло серце: «Це вже щось є, — думаю, — коли б хоч не погане що...»
 — 	Не чули, — кажу.
 — 	А я ж це, — каже, — їхав з Маріуполя та й його бачив...
Ми обидві й ложки покидали.
 — 	Як? що? де він? — питаємо.
Потап тільки головою схитнув, сів і каже:
 — 	Ех, бодай не казать!.. — В мене ще дужче забилось серце. — На станції на одній, — каже, — дожидав я машини. От сиджу під стіною всередині, обідаю, — каже. — А в куточку, недалеко од мене, сидить хлопець один, теж обіда — оселедець та хліб їсть. Ось увіходить жевжик якийсь у пальті в порваному, та так тими очима й водить, так і водить по людіх. Ну, людей, — каже, — небагато було. Той жевжик пройшовсь раз, удруге по станції, а далі до хлопця до того, та й давай йому знишка: «Ти, хлопче, додому їдеш?» — «Еге». — «Ти наймися... Ось тут якономія є — я прикажчик, робочих шукаю, — от де заробиш, — каже, — а то в тебе, бачу й гро-нема...» А хлопець: «Є в мене грош... я аж десять рублів заробив, за підпасича був!..» Жевжик аж облизався, — каже, — а там своє: «Пустяки, — каже, — тут ти більше заробиш... тут тобі рублів сорок дамо в зиму в одну, а робота не яка тобі: коло телят будеш». Хлопець тільки що не підскочить, — каже, — радіє: «Це мені як нахідка, — каже, — я сирота, дому нема — наймусь». — «Ну, так ходім же за мною». Той хлопець хлібець у котомочку, — каже, — котомочку на плечі — пішли... А я на умі собі, — каже, — зашморгнув котомку та до київців, що сиділи під другою стіною. «Так і так, — кажу, — не замітили?» — «Байдуже, — кажуть, — гомоніли собі». — «А ходімте ж назирці...» їх устало, — каже, — чоловіка з чотири, добрі хлопці, я п’ятий — хода. Дивимось, — каже, — аж з-під вагонів лізе ще два прикажчики: один у полушубку й вовну видно, а другий у кереї в якійсь заяложеній. Повилазили, — каже, — та за тим... А той прямо в степ з тим хлопцем. А в степу ж ні людини — зима. Ми поставали, — каже, — та й виглядаєм з-за угла: що далі буде? Коли ці догнали, спускаться почали... і не видно стало. Ага, це, значить, балка. Ми ж як дременем, — каже, — туди, — аж вони вже на хлопцеві на тому... грошей шукають. Побачили нас та од його... Ми за ними... Ось той, що в кереї, поскобзнувся і впав... Били ж його, били... було й кулаками й... — Баба як заллється сльозами: сину мій, каже, сину мій... — Було й кулаками, й коліньми... Кров і носом і ротом... А я дивлюсь, — каже, — по знаку щось парняга... та на очі не дається, пику ховає... Хто ж це? Та стали вже пашпорта шукать, — каже, — найшли недокурок і там «Андрій» написано... Коли... аж так і
є: Андрій, ваш Андрій... Тільки худий такий та чорний... Пішли ми: лежить він, стогне на снігу. — Баба знов у сльози: — Боже ж мій, боже ж мій!., і матінко й серденько! Що дома ж, було, чирячок нарве, то я вже й цибульку смажу, й ганчірочку тру та й зав’язую й запаковую, а то... І рятуйтеч-ко ж! Та дома ж спать ляже, то я й ряденце й кожушок на його, а то на снігу... І боже ж мій!..
Не знаю, як уже я пережила ніченьку ту, що яка ж то здорова вона, та я ж і на волосочок не спала... Та й другу ж так... Печуся ж печуся: як він там? Де його ліжко? Як болить' де болить у його?.. Та й удень ні їсти, ні робить... Та піду до сусід до кого та плачу вже, плачу. А вони тільки: «Ото вчить було б... змалечку... вчить було б!» То я вже каюсь, каюсь... А то діждала неділеньки святої... до утрені й до служби пішла, на часточку подала...' Та аж цілого злотика... Ху, як же й важко.
Баба помовчала.
 — Та й молебень найняла, аж на цілого... на цілого руб-лика... Щоб господь простив же мене, грішницю... Та й його щоб пом... ну, щоб помилував же... Полегшало... Положилась на його святого, як уже він, милосердний, дасть... так і буде... Приходжу додому... Стоїть Явдошка, дивиться в вікно: «Які ж то, — каже, — добрі, які повбирані чоловіки чужі... та ідуть вони з церкви, та будуть обідать... та вмісті, а я... О, нащо я й росла, нащо я й заміж ішла...» Та плаче ж, плаче, бідна, груденята аж ходором ходять... Та оченята які ж то гарні у неї, та щічки... які ж то доладненькі вони, та як водою побливані, а хусточка вишивана... хоч крути... плаче ж плаче... Та й дитинка плаче в колисочці — і матінко й рідна!.. Ну, мені ж уп’ять так важко стало, коло серця уп’ять запекло, що й... не знаю. І не роздягалась та до Потапа... Аж плачу: «Що робити, де мені діться?» — «Що ж, — каже, — якби як додому його». — «Як же ж додому?» — кажу. «Не знаю, питайте людей розумних». Так я в зборню, до писаря... «Так і так, — кажу, — що тут робить?» — «По етапу, — каже, — так його в один день приставлять нам...» — «По якому ж то етапу... будь ваша милость?» — «Та по якому ж, — каже, — і того ще не зна... до врядника треба». Так я забігла додому, взяла п’ятеричку — не найшла більше — та й чкурнула... Біжу, біжу, аж душно мені, а як би щоб швидче... щоб швидче... етап той. Прибігаю, кланяюсь, розказую... Він і пита: «А де ж Андрій саме?» — «Бо’ йо’ зна, — кажу, — не знаю». — «І я ж не знаю, — каже, та й з кухні... І оддать... п’ятерички... не вспіла... Жду-жду — ось вийде, думаю, та й сідать боюсь. Коли наймичка: «Не ждіть, — каже, — води поїхали десь, на другі двері вийшли». І, бий же тебе сил&
божа!.. То було душно, а то аж холодно стало. Чи йти, чи що й робить? Пішла. Плакать хочеться. Лізу, як нежива, та руки, ноги... померзли... уся змерзла... Та поки ж долізла додому, то й себе не чула, аж у серце кололо. Я чоботи з себе та мерщій на черінь. Як зайшли ж мені зашпори, як зайшли ж мені зашпори — і матіночко й ріднесенька! — думала, й нігті поодскакують. Та на ніч зробилось важко мені, гаряче; заплющу очі, то таке ввижається мені: то етап той, мов гадюка, в’ється, та огонь так і паше з його; то мов синочка б’ють мого... голова розбита. Та вчувається таке: то мов стогне він, то мов дзвонять, тужать... І господи й праведний — аж страшно!.. То я: «О Явдошко, о Явдошко, о, рятуй же мене!» А Явдошка й сама: «Зав’язали, — каже, — світ мені!.. ви знали, який він, нащо ви женили?» То мені вже... Що нащо хоч, мовляв, чужій людині [світ] зав’язувать було!.. Куди б ішла, що б і робила... Та діждала ранку оце, та це аж... до самого... земського.
Ось ми і в городі стали.
 — 	Як тут страшно, — каже бабуся, — під залізом усе, та пани все... А де земський? — питає.
Я вказав, куди повертать.
 — 	А як доступать до його, що я ж... боюсь-боюсь тих панів... Злякаюсь і не викажу нічого.
 — 	А що ж, — кажу, — він поможе вам, хоч би ви й виказали?
 — 	Та може, та може... хай... що... робить... то робить... — та й захлипала.
Тут ми й розійшлись. Я пішов швидше, бо почала хуртовина зриваться.
* * *
Не знаю, чи я довго пробув у тій больниці, чи ні, тільки як кинувсь додому... аж лихо! Завірюха така, що он яка розходилась. У городі ще таки... а виткнувся на поле — шабаш! — і світа не видно. А вітер... і на ногах не встоїш, та ще в пику. Оце так, думаю... вернуться б... так до кого ж ти й вернешся?., ні знакомого такого, нічого... Стою, думаю... а далі: «Ага, у мене ж пак сапожник знайомий є — чоботи шив колись». Вернувся... та й ночував, — било все. На другий день де все й ділось те. Так гарно зробилось... тихо, сонечко... а сніг... так і грає... Іду. Ось так як серед поля, трохи в бік од дороги, дивлюсь: купка людей стоїть. Я й собі туди: що таке? Коли... баба, що я з нею йшов учора. Заспокоїлась. Та ще на такому белебні, що вітер і сніг позносив. Та що то вже було з нею, чи воно так умирать не хотілось, чи хто його зна, тільки ноги й руки під себе підкорчила. й голову у гнойок устромила.
