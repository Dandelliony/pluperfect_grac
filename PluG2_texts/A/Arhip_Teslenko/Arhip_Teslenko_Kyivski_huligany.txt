Київські хулігани
Хулігани коло селян узялись, що приходять на заробітки до Києва. Нема того й дня, щоб вони не обчистили чоловіка скільки на Сінному майдані. Що виймають, що крадуть, а більш виграють. Виграють вони так. Підходить один з їх до якого-небудь чоловічка в свиті, виймає три карти і почина:
 — 	Оце один артист з звіринця дав розіграти грошей на бідних. Хто рубля виграє, тому два даю, хто два виграє — чотири даю. Оця карта виграє, ці дві програють.
Підходять по. одному і другі хулігани. Питають того, що й як, — нібито вони зроду й не бачили такого. Перший хуліган присідає, кладе карти на землю вічками вниз, пересовує, помаленьку пересовує, так, що легко можна помітити карту, що «виграє».
 — 	Вгадуйте, — каже, а сам ще й одвернеться, руки одна об одну тре.
Другий хуліган підзирне ту карту, та ще й ріжечок заломить на їй.
 — 	На 2 карбованці граю, — каже.
Виграв.
 — 	Знов на два! — гука.
 — Е, ні, — каже перший хуліган йому, — у мене хто раз виграв, з тим я більш і на копійку не граю.
Тоді той йому:
 — 	Хм, а так можна, щоб за мене хто карту підняв?
 — 	Можна.
Хуліган дивиться, дивиться по всіх; далі чоловіка в свиті за руку:
 — 	Підійміть за мене, пожалуста.
Чоловік той — чому ж неї піднять, коли вгадати не можна? — підійма і вгадує. 
 — 	Спасибі! — хуліган йому.
Получа гроші.
 — 	Є в вас здачі з рубля? 20 копієчок за труди вам.
Чоловік радий такий, шука здачі. І ото аби гроші показав
їм! Оточать його з усіх боків.
 — 	Дядьку, нуте, нуте заграйте на свої, — починають, вмовляти.
Перший хуліган ще тихше пересовує карти. Ще довше руки тре.
Другі хулігани указують на карту дядькові, заламують ще дужче ріжечок на їй.
 — 	Чи таю, то й так. На рубля мені! — каже дядько, спокусившись.
Хуліган уже швидше пересовує карти і назад не озирається вже. Ріжок заламлений є. Підіймає дядько, аж... карта — та... не та! Як на їй ріжечок загнувся, як розправивсь на тій — дядько не бачив. Оддає карбованця.
Хулігани знов:
 — 	Ану, дядьку, ще!.. Ми завернем у його, сякого-такого, карбованця того, то ти недодивився... Так і так треба.
 — 	Так у мене ні копійки вже, — каже дядько.
 — 	Нічого, на чоботи вставай.
І буває, що дядько зостається з торбиною тільки.
Інший .би з сторонніх людей чи кивнув би, чи що на чоловіка, — так страшно: хижі очі помітять і тоді тобі або ніж, або камінь. Трапляється, що якийсь дядько й сам не піддається їм, то й дядька того і насуляють, і пику обплюють.
Поліція явна й тайна так скрізь і лазить, а цього не бачить.
Це воно, мабуть, годиться так?
