Високошановна Маріє Миколаївно!
Щиро Вам дякую. І портрети одержав, і книжки. Книжки сьогодня. Які ж гарні! Це буде що читать. Не читав це я скільки часу. Це сьогодня прийшов з города, витопив у печі, у грубі — часник садив. Учора й позавчора буряки скріб. А там гріб листя в садку, се-те.
Диму, диму сьогодня в мене в хаті було. Щоб швидше витопить — затопив разом: у печі й у грубі. У печі гречаною соломою, а в грубі листям. Тліє, курить. Не потовпиться в димар, та в хату.
А це причадів неначе, голова болить. Ну, нічого, одіткнув димар. Холодненько робиться. А воно нічого все-таки. Все так просто, до природи так близько. Листячко... таке було гарне літом воно. Солома гречана... цвіла так, пахла.
Руки померзли. Треба лізти димар затулять.
Хай йому абищо. Треба завтра буде хату обставлять.
Гарні книги. Даю і селянам читать. Це й сьогодні дав трьом. Учителеві одному даю. О, знов чад і воня.
Юр[ій] Сірий прислав був до мене листа2. Каже, що ред [акція] «Села» хоче видать окремою книжечкою моє оповідання «Страчене життя», що друкувалось у «Селі». Потім написав, щоб я подав на його адресу коротку свою автобіографію. «Щоб я міг, — каже, — до Вашого оповідання дати коротеньку відповідну вступну статейку». Що ж? Спасибі чоловікові. Подав.
Якби таки хто видав і всі мої оповідання, спасибі було б. Можуть загинуть по газетах.
Щиро прихильний до Вас Архип Тесленко
Харківці.
Жовтня 14, р. 910
Привітання знайомим, кого побачите.
