Миколка, Прокопів хлопчик, такий школярик гарнесенький був: сумирненький, 
соромливенький, млявенький, як дівчинка. Та ще ж такий чорнобривенький, 
білолиценький, носок невеличкий, щічки круглесенькі, ще й чубок кучерями. Воно й 
училось нівроку йому. Страх яке до книжки було: чита, одно чита, а особливо як 
на урок загадають щось таке, — чи про луку, чи про ліс... Ну й любило це!
Раз гулять повели їх у ліс. Воно вбігло в гущавину та:
 — А як ось тут гарно!.. гіллячко... сонечко в дірочки... мережечки... ну й 
гарно!
Далі вхопило квіточку, осміхнулось, притулило до щічки, погладило...
А там що раде знать було все!.. Усе було розпитує вчителя, усе розпитує і про 
се, і про те, як і дощ, як і сніг. Вчитель було не навтішається ним, усе було по 
щічках його, по щічках, а воно вже таке раде ото, так осміхається та ту голівку 
так простягає до його... Таке. А то раз учитель підійшов і питає:
 — А що, Миколко, вивчив урок? Воно встало, осміхається... тут осміхається, а там 
сльози.
 — Плакав, чи що? — питає учитель. Воно так болісно:
 — Ні. — Далі руку до очей та й скривилось.
 — Чого, що таке? — вчитель йому.
 — Б...били.
 — Хто?
 — Батько.
 — За віщо?
 — За... за... — та й не доказало за плачем. Діло ж ось як було. Встав Миколка 
вранці, почитав трохи, — снідати пора, він і каже:
 — Мамо, що їсти?
 — Що ж? — мати йому. — Он хліб, ось борщ... Насипала борщу йому. Взяв ложку 
Миколка, сів до борщу до того... А борщ же той... аж воня, аж нудить 
кислятинням: ні олійки, ні квасольки в йому, та ще й учорашній, холодний та 
перебовтаний. Сидів, сидів Миколка над ним — не пожене ніяк. Устав та з тим i 
вдягаться давай. Одігся, дійшов до дверей — за печінки тягне. Він знов:
 — Ну що їсти, мамо?
 — Та я ж не знаю, — мати йому. Миколка по горшках: і в той заглянув, і в сей... 
Увіходить батько знадвору, такий сумний.
 — От лихо, — каже, — хліба на денці тільки. 
Миколка своє:
 — Та, мамо, що їсти?
 — Батька питай. 
Микола:
 — Он у людей і риба, й олія.
Батько так бликнув на його. Він байдуже:
 — I оладки, — каже, — і в школу беруть. 
Батько:
 — Що?! — Та як ухопить деркач.
 — Так тобі ще, — каже, — риби, олії! Шкури з мене, шкури! — та деркачем його, 
деркачем. Меншенькі четверо, що теж їсти дивились, на піч усі, як горобчики.
 — А, сякі-такі, — кричить батько, — їсти! 
А то ще й зодів... Раз увечері роззувся Миколка та й моня чоботи, й моня в 
руках, а далі так боязко:
 — Ну й чоботи... чисто потрюхли... ноги так мерзнуть.
 — Що? — батько.
 — Мм... дірки скрізь.
Батько з рук у його, подививсь та по пиці його, по пиці халявами:
 — Гляди, — каже, — гляди!
Позатягав, як умів, де більші дірки, й нічого. Ось другого чи там третього дня 
приходить Миколка сумний-сумний і їсти не питає. Сів на лаві, кліпа очима. 
Батька в хаті не було. Мати пряла на полу. Сидів, сидів, далі встає i, як 
неживий, диба-диба до полу... став і стоїть, похнюпивсь.
 — Чого ти? — мати йому.
 — Та... та, — губи задрижали, лице скривилось, і він засичав тільки.
 — Отакої! Чого ти? Помовчав, далі так тихенько:
 — Мамо!..
 — Ну?
 — У... у мене...
 — Що у тебе?
 — У мене, — повернув п'яту, показує... Глянула мати — підбора нема. Зітхнула й 
нічого.
 — Що ж... оце... як... батько побачить? — плаче, так плаче Миколка.
Увійшов Прокіп, Миколка й дух притаїв. Сів і то побіліє, то почервоніє; дивиться 
в землю та чобіт той одно хова за другий та ввесь так і тремтить. Прокіп байдуже 
до його, поліз під лаву собі.
 — Де воно, — каже, — в чортового батька коноплі ті? Холод такий, а тут 
підперезаться нічим, хоч би мотузок абощо виплести.
 — Хм... там десь... — жінка йому. — Та... те й упослі б, а тут... он... — та 
очима на Миколку й показує.
 — Н... не кажіть, — сичить Миколка, — не кажіть.
 — Як же ж, — мати йому, — а в школу в чім підеш?
 — Що таке? — батько до їх.
 — Підбор у Миколи одпав...
 — Що? — крикнув.
Тут Миколка, як печений, як схопиться та під піл, та аж за стовпцем опинивсь. 
Подививсь-подививсь Прокіп, засіп...
 — Ну, нічого, — каже, — хай, — знайшов конопельок, плете, нічого нікому. 
Жінка дивилась, дивилась та:
 — Так, Прокопе, що ж з чобітьми? Мовчить Прокіп.
 — Пора б... уже ж, — ті й на латки не годяться. Мовчить.
 — Чи ти не чуєш? Треба ж робить щось. Прокіп так бликнув на неї:
 — Хай, його, — каже, — калікою зробить!..
 — Отаке!.. Божевільний!.. Миколка з-під полу:
 — Мамо, — сичить, — цитьте!.. мамо, цитьте!.. Цитьте ж.
Мати йому:
 — А в школу як?
Прокіп так хижо:
 — А, в школу... грамоти тобі!.. в пани сина!..
 — А хоч би й у пани?
 — Щоб і нога в школі!.. щоб і нога не була! — кричить.
Миколка:
 — Як же... я ж не... ненарошне.
 — Старцюго, — батько йому, — панувать!.. Ось прийде, за стіл залізе... книжки 
розкладе, перо... старцюго, щоб і нога не була!
Аж перекидається та плаче Миколка:
 — Он... он, — каже, — усі... учаться — і Василь, і Павло... гарно як.
 — Іч, старцюго, рівняється до яких...
 — А хіба... хіба душа в мене... хужа?
 — Сміттюго, у їх плуги свої. В найми з душею з своєю!
 — Божевільний, — жінка йому, — нащо ти був зразу в школу оддавав його, нащо 
ти?..
 — А, ти розумна!
 — Ти ж сам одвів його, ти ж сам записав, а тепер... Як тобі не соромно, як тобі 
не гріх потріпувать дитину отак?
Прокіп, ніби засоромившись:
 — Та ти, ти, — каже, — домелешся!
 — Що домелешся?.. Убивать будеш? убивай, домучуй уже, дорізуй нас! — Хусточку до 
очей та й сама в плач.
 — От боже мій, — каже, — і де та смерть, що вона і не забере нас од тебе... 
Поки вже ми отак і труситься будем тебе? — Хлипають обоє. Прокіп нічого вже. 
Плете — сидить. Згодом трохи встає і якось досадно-досадно:
 — Школа... школа — здирство, школа- грабіж... — кинув мотузку, надів шапку. — 
Школа останню сорочку стягне з тебе, — в груди себе... Та мов аж з плачем: — 
Оста-а-н-ню со-рочку!
Грюкнув дверима, пішов, голову похнюпивши.
А Миколка:
 — Як... як гарно... вчитися, а вони... в найми... — Та з-під полу до дверей.
 — Куди ти? — мати до його.
 — У школу... хай... як знають...
 — Обідать же... чоботи ж...
 — Хай!..
Надійшов вечір. Засвітили. Біжить Миколка. Батько за столом саме сидів, 
засмучений такий; мати щось моняла на полу. З очей у неї капали сльози. Миколка 
:
 — Ось, ось, — показує чоботи.
 — Де то ти? — здивувалась мати.
 — Хе-хе... учитель дали.
 — Як учитель?
 — Хе-хе... сиджу, а вони: "Чого ти сумний такий?" — "Чоботи порвались", — 
плачу. "Цить, — кажуть, — у мене зайві є". Виносять. "На", — кажуть.
Мати взяла, так обдивляється.
 — Спасибі, — каже, — дай бог здоров'я йому. Миколка:
 — Хе... а покажіть і батькові!
 — А дивись іди. Прокопе, — каже мати. Прокіп байдуже, давай осміхаться сам 
собі.
 — Дивись іди, глушмане. Прокіп наче й не знає нічого:
 — Що там таке?
 — Сюди йди!
 — Чого? — почухавсь, підійшов. — Ану, що тут? — Узяв. — Так це вчитель? — питає.
 — Глуха тетеря... не чув мов.
 — Хе-хе... живем, значить.
 — Ні, — жінка йому, — мерщій наймати побіг...
 — Балакай, — Прокіп до неї, — наймати!.. Мені, думаєш, і не жаль ото? Я побіг 
позичить на чоботи йому, а воно...
 — Що таке? — питає Миколка.
 — Що... бігав, бігав — не позичає ніхто, а тут ще й мішок під плечем, щоб i 
хліба де... Мені й кажуть: їсти нічого, а він ще позичає на сина... Треба ще в 
школу у злиднях таких! А Петро Чхурик: "До волів його, мені до волів треба". 
Думав я, думав... "Що ж, — думаю, — буду бігать отак та усяке буде цупать отак 
мені... Дай, — думаю..." — та бух тебе до Чхурика за 15 карбованців на рік.
А Миколка:
 — Хе-хе... А я: "Чоботи порвались", а вони: "На
тобі".
 — Отож... А я: "Петре, позич, будь ласка", а він:
"Найми", — каже.
 — Боже мій, — мати до Миколки, — отакий хлопець та в найми... нізащо, нізащо! 
 — Узяла та до себе його так пригортає: — Мій синочок! — каже. — Гляди ж тепер, 
слухай учителя, бач він який!.. учись ото!
Прокіп:
 — А вчись... звісно вчись!.. Ану сюди книги!.. багато вивчив уже?
 — Оцю вивчив, і цю, а цю... ось поки, — показує пальцем йому Миколка.
 — Ото по бублик по той? ач бублик який... Що воно за бублик такий?
 — Хм-хм... то "О".
 — "О! ач яке!.. А то далі?.. Що то за кочерга така?
 — То "Г".
 — Ач яке!.. А картинки є тут?
 — А є... ось, — знайшов йому.
 — Ач як!.. А то ж що за копиці такі?
 — То хмара. А знаєте, тату, хмара з чого?
 — Бо' йо'зна... як можна сили божі знати?
 — А я знаю!.. з води... парою йде вгору.
 — Ач який... хм-хм... і он про що зна!
 — Я ще й про блискавку й про грім знаю. Це люстричество... з землі набирається в 
спеку та й креше там і грюка.
Прокіп так дивиться на його. А мати:
 — Який!.. А ще ж це тільки другу зиму в школі він. Прокіп:
 — Миколко, Миколко!.. Що який то ти... що я б тебе... не знаю... я б тебе паном 
зробив!.. я б тебе... в семінарію в саму!.. я б тебе... Ех! — Помовчав. — Ну хоч 
би хоч до маленького до чого довести тебе... хоч би хоч ти не страждав, як я 
оце... Хоч би хоч... у хторокласну тебе.
А Миколка:
 — Так... тату... у хторокласну, у хторокласну!
 — Боже мій, хіба ж я ворог дитині своїй!.. спроможусь, боже мій!
Миколка загорнув книжку, знов розгорнув, устав, постояв, пройшовсь до столу, до 
порога...
 — Тату... я, я до вчителя піду.
 — Чого?
 — Хи-хи... хочеться.
Надів подаровані чоботи, за шапку й гайда. Увійшов у прихожу в школу, кашлянув 
раз, удруге. Виходить учитель:
 — А що, Миколко? Миколка: "Хе-хе!"
 — Що таке?
 — Батько... в школу... у хторокласну... мене.
 — Гаразд. Іди ж сюди! — За руку його та до себе в світлицю.
Увійшов Миколка і дивиться, так дивиться скрізь.
 — А що ти? — вчитель до його.
 — Ну й... ну й гарно в вас!
В учителя й справді гарно було. Стіл застелений був скатертиною цяцькованою. На 
столі лампа горіла в голубій будці; блищав самовар. По долу стежечки рябіли. 
Червоніло ліжко під стіною. На вікнах квітки... на стінах картини.
 — Ну й живете ви в гарному в якому! — дивується Миколка.
 — В гарному! — осміхається вчитель. — Ото вчись, то й ти будеш у такому...
 — I я... А як же... як воно, як жить у такому?
 — Учись — побачиш... Сідай лиш, чаю вип'єш. 
Учитель налив йому, сахару вкинув дві грудочки.
 — Сідай! — Миколка сів на краєчку на стільчику, дивиться на стакан та так 
осміхається.
 — Хм-хм... так це... це мені пить?
 — Тобі ж, тобі... бери ложечку, мішай!
 — Хм-хм... як же воно?
 — Бери он і булку. Бере осміхається, присьорбує... Учитель тим часом узяв 
скрипку, грати давай, і як загра-загра... Миколка:
 — Ну й, ну й... — та й устав.
 — Що? — учитель до його.
 — Н... не знаю... гарно... Я б день і ніч грав...
 — Учись — гратимеш.
 — Гратиму!.. й я гратиму? Ну й... — глянув навкруги, — ну й життя гарне!..
* * *
На другу осінь учитель перейшов у друге село. Одного дня, розпустивши школярів, 
він вернувся у свою хату, сів одпочити. Наступав холодний та сумний осінній 
вечір. Надворі негода, дощ, а в хаті учителя тепло й привітно. Книжки рядками 
стоять на поличках, на столі ясно горить лампа. Стомлений вчитель довго ходив по 
хаті, часами зупинявся коло вікна, прислухався, як гуде й завиває вітер, як дощ 
порощить по вікнах; далі сів за книжку, чита. Трохи згодом чує — щось грюкнуло у 
прихожій, забалакало. Одхиляє двері, аж коло порога старець сивий стоїть, руку 
простягає. Коло грубки хлопчик-поводир треться, теплого місця шукає, обірваний 
такий та труситься так. Придивляється вчитель до хлопчика. По знаку щось: чубок 
кучерями, щічки кругленькі...
 — Миколка, це ти?
 — Я... — та скривився-скривився.
 — Як це ти, що це?..
 — Та... та... їсти нічого, топить нічим, удягтися...
 — Бідненький!..
 — А батько... простудилися: ще розтавало, а в їх чоботи драні... ноги крутить...
 — Так ти це...
 — Були до хазяїна... найняли... так... я... не здужаю... аж захворів був... Так 
мене в поводаторi це...
Двері в світлицю одхилені були... Стіл видно було, розгорнуту книжку, скрипку, 
картини... Глянув Миколка... заплакав...
