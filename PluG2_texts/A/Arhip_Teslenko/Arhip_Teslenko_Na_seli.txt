На селі
(Сучасний малюнок)
Єсть у селі у нас «муж доблесний» один: «Корнилій» Строй *. Голова!.. Там як почне воткать та штокать, солдат сам, так і до неживого підлізе. І він уже, мабуть, нюхом чує, де пахне поживою, втешеться безпремінно туди. Ото ж як дукарня наша взялась «повчить домократів» , він підліз до їх за «повіреного», цебто «клопотать перед начальством» і підговорювать дядьків на приговор 3, щоб запровадить «сяких-таких» туди, де козам роги правлять. Чухає тепер потилиці сердешна дукарня: «і хату, мовляв, за «труд» Строєві залізом укрили, і се й те, і... «домократи» повернулись з заслання». Ну, цього вже й сам Строй не знав, що так воно буде. Працював неборака, щоб назавжди позасилать.
А в моду пішов він тоді! Де ж пак? «Усмиритель!» Де які вибори абощо — уже він напереді. Суддею був, тоді незабаром у волость уліз, сам земський допоміг йому в цім. Далі членом у Лохвицьку землеустроїтельну комісію, а далі трохи й у Думу не хопив; аж у Полтаві, спасибі людям, дали гарбуза йому.
26©
А суддею... насудив! Не довго побув, а аж тричі земським судився і за віщо? — за хабарі! Зроду-звіку не судив би земський «такого», та полетіли й до губернатора жалоби. Мнявсь, мнявсь пан земський, та й увільнив-таки з суддів, слугу свого вірного. А в комісії й досі він. Працює! Ходить тепер по селах, підмовляє селян складать приговори про землю: щоб клапті, які в кого єсть уроздріб, позводить докупи, пообгороджувать і заводить хутори на їх. Безземельні і малоземельні проти цього, звісно. «Що ж, — кажуть, — зараз у нас і толока єсть, і водопої, а тоді поокопують багачі своє, а нам і скотини не держи тоді: ні напоїть, ні попасти нігде буде».
 — Нічово, нічово, ето харашо, — вбалакує Строй, — а не дасте приговора, то усьо рамно і без вас поріжем в куски.
А повернеться до багачів: «Вот када б здєлать ето, — всміхається, — када б они, цебто бідняки, поневолі на переселення б пошли».
Деякі й багачі не згоджуються на це. «Що ж, — кажуть, — зіб’ють тобі землю в один шматок, а там, не дай чого, вчистить гряд або засуха в тому місці, — усе і пропало; або вистройся хутором, а прийде харцизяка який, запалить тебе, що ти тоді?»
Зараз цей Строй ще й учителем у харківській второ-класній школі4: гімнастики школярів учить. «Смірна-о!» — вигукує.
