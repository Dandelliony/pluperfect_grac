Архип Тесленко 
 
«РАДОЩІ» 
--------------------------------------
 
	Нудиться Кирило Хоць. Ніч, а йому й не спиться. Перевертається під сіряком то на той бік, то на той, аж піл торохтить. Що йому робить у світі божому? Зима... морози, а в його топить нічим... Ну хоч кричи — нічим. Прокурить жінка гнойком, наробить чаду, та й усе. Як у хліві — в хаті: двері набрякли, по кутках аж позацвітало, вікна й не розтають... отут не простудишся! Недавнечко ж синка поховав... Такий був хлопчик розумний, втішний — поховав... Ех, це вже в його шоста дитина на тім світі... Що ж... Заробітку катма. Ходив і в город учора, й позавчора ходив, — до дров, думав, хто візьме. Стояв-стояв, мерз-мерз, та чого й вийшов — ніхто не спитав... 
	
	Сумно, досадно Кирилові. Ось і Параска з печі, жінка його: 
	
	 — Кириле, та що ж воно буде? На печі ось, а поглянь іди, які ніжки, які ручки в дітей: як лід! 
	
	«От лихо, — думає Кирило, — хоч би хоч мороз пересідався абощо», — і він підвівсь і дивиться у вікно, чи не хмариться, чи не м'якшає. Так ні: зорі так мигтять та виблискують. 
	
	 — Хм... ну що ти казатимеш? — Повісив голову, думав-думав: нічого... Треба й сьогодня в город. Засвітив... Се, те — давай сокиру гострить. Параска з печі зволоклася, за гнойком пішла. Дітки, Оленка з Андрійком, і собі з печі. Позгинались на лежанці, дивляться... так жалібно дивляться на батька. 
	
	 — Чого ви тут, — батько до їх, — померзнете, гетьте на піч! 
	
	А Оленка: "Ні, ми.." — почервоніла, та й нічого. Погострив сокиру Кирило, у вікно подивився: небо біліє, світ скоро... Перекусить би чого. Вломив хліба — чого ж би до хліба? Заглянув у мисник, пересунув горщичок, пошарив на лаві — нема нічого. Оленка: «Татусю, татусю, ось я вам! — та, як зайчик, під лаву, вхопила часничину: — Ось, татусю, я й обчищу ще». — Аж усміхнувся татусь. Обчистила. 
	
	 — Нате. 
	
	Узяв Кирило, маже шматок. Вона так уже зазира в вічі йому, так зазира, далі: 
	
	 — Т... татусю. 
	
	 — Чого? 
	
	 — На... наберіть... — Пальчик у рот та й похнюпилась. 
	
	 — Чого наберіть? 
	
	 — На... на спідничку. Дивиться Кирило. 
	
	Вона: «Я... я виросту, то й... сорочку шитиму... вам». Андрійко, меншенький: 
	
	 — А мені... а мені... пилога ж... ж ожюмом... Кирило аж засопів: «А, де ви набрались на мою голову!» — каже. 
	
	Оленка: «Он у Цмелів... і... Ганнусці набрали, й Устусці, а я... а мені й...» — та й скривилась. Та така: оченята позакружлювані, личко бліде, сорочечка обстрьопана... плаче бідна. А Андрійко й собі: 
	
	 — Он, он у Цмелів... ожюм, пилоги, а в нас, а в нас... 1 ні, — такий страдний. 
	
	Похнюпивсь Кирило. Жалко стало. Пригадав, як і ті покійні оджили в його. Плачуть, плачуть було, а він ще б'є було... Ех, оджили... а це й сі... та двойко ж їх тільки-Бідненькі... Жалко! — й хліба не проковтне. Перехрестивсь, дранку на себе, другу зверху, за сокиру — та й гайда. Надворі світало. Прийшов у город Кирило. Десь узялось ще чоловіка з шість. Поставали, стоять під крамницею. Одежа — латка на латці в кожного, чоботи — ніски так і позадиралися. А холодно — страх! Скрізь так іскорки й грають, під ногами тріщать, ворони позгинались на дереві, дим стовпами, та такий проти сонця червоний. Тупцюють дроворуби, хукають у руки, а носи сині, на бородах сніг... Підходить двірник в кожушині. 
	
	 — Ану, до панів наших... Кожний так і рушив з місця. 
	
	 — Ні, — каже двірник. — не всі. Ходім... ти, — та й показав на самого молодшого, на самого здоровішого. Так і осіли всі, тільки дехто головою скрутнув, дехто почухавсь. А той... той пішов, осміхається. Кирилові так заздрісно стало. 
	
	 — Аж противно, — каже, — як ото воно ще й зуби скалить. 
	
	 — Радий, бач, що взяли, — каже один. 
	
	 — Еге, — каже другий, — показний, бач. Та це й прохарчиться він, і в кишеню перепаде. 
	
	«Ех, — дума Кирило, — от щасливий... а він... чого його не взяли?.. Чого він не показний такий? Чого він... ні зросту, ні цвіту?.. Та це... гляди, й сьогодня не візьмуть!» 
	
	Підходить міщанка якась, товста і в шалі великій. 
	
	Кирило: 
	
	 — Я!.. мене? 
	
	 — Ну, не дуже «якай», — визвірились. — Не ти сам! — та й заступили його. Так і вдавило Кирила. Чи плакать, чи що й робить? Помнявсь-помнявсь, та під другу крамницю сам собі став. Стояв-стояв, ніхто нічого. 
	
	«О боже мій, ну що тут робить?» Утер очі, бадьориться давай. 
	
	 — Ану до жидка до якого, столярувать давай... От столяр, так столярі — осміхнеться, та ще й усом моргне! Одначе час не стоїть. Почали вже розходиться ті. 
	
	Глянув на сонце Кирило — високо... 
	
	 — І, лихо! та це вже і не буде нічого. Так-таки сьогодня не візьмуть?! — Похукав руки. 
	
	«Піду... піду до панів, — дума. — Дітки... плачуть... піду!» 
	
	Рушив. 
	
	«До яких же панів? До цих хіба? — Перейшов через дорогу, постояв... — Ні, ніяково до цих, страшно; дім великий... Хіба до тих он? Ану — до тих...» 
	
	Пішов, мнявсь-мнявсь, і через фіртку загляне, і через огорожу... «Ні, ніяково... Піду аж до тих он...» 
	
	Пішов, уже й полою втерся, уже й защіпкою цокнув, та й... що ж він казатиме, як увійде? Як у вічі панам дивитиметься? «Нічого, ждатиму вже!» 
	
	Вернувсь під крамницю синій-синій, зігнувся та так уже дивиться на всякого, так дивиться... Ніхто нічого... 
	
	 — Ну й люде, ну й кляті, ситі, пикаті, осоружені... Ху, хай вам лихо! 
	
	Поклигав... минув крамницю, один дім, другий... Куди ж це він? Додому? Чого? З чим? Оленка ж... Андрійко... — так і вдавили сльози. 
	
	«Вернусь, що не буде... Кланяться буду... усякому, просить усякого... Так і так, скажу... дітки гинуть!.. Ось іде пан якийсь — оцьому й поклонюсь... Ні, шуба велика... страшно... Ні, хай під крамницею вже!..» 
	
	Дочекався, став... 
	
	«От тепер... поклонюсь оцьому». 
	
	«Ні, опалети великі, — начальник великий. Хай он тому...» «Ні, пика сердита». 
	
	«Ага, ось іде... дивиться весело, — оцьому... Ні, ніяково... соромно... От лихо!.. Ну, хай-но тому...» 
	
	Проходить і той, проходить і другий... отому непремінно вже!.. 
	
	Проходить і той. 
	
	 — А-а, добра б тобі не було, життя отаке! — Заскреготів зубами, поклигав. 
	
	Трохи й не пропав, поки додому доліз. Аж у серце кололо, так замерз. Одчиня хату. Андрійко з печі: 
	
	 — Татусь, гостинця, гостинця! Аж зуби зціпив татусь. 
	
	 — А, гостинця тобі!.. гостинця!.. А, печете ви мене! Кинув шапку, похукав у руки, розстібаться давай. Сіпа ті ґудзики, сіпа, не розстібнеться: як граблі руки. 
	
	 — А, посохли б тобі, — каже, — а, а... нечиста сила! 
	
	 — Боже мій, — каже жінка, — ти б же сказав... дай я розстібну... 
	
	 — Не печи мене, — крикнув, — не ріж мене! 
	
	 — Боже мій, хто ж тебе ріже?.. 
	
	 — Нечиста сило, сатано! 
	
	Посунулась жінка аж на піч. Дітки в куточку на печі позгиналися, трусяться, плачуть. Кирило до полу: — А, печете ви мене!.. — та кулаком у груди себе: — Пе-е-чете! я здихаюсь вас! 
	
	Оленка, — що вже їй сталось, — як схопиться та прожогом з печі. Мати за руку: 
	
	 — Куди ти, господь з тобою?! 
	
	 — Піду, піду утоплюсь, піду... простуджусь... 
	
	 — Та бог з тобою!.. 
	
	 — Як і... і допікають ще... Коли б... коли б хоч... умерти, — плаче, аж захлинається. Кирило сів на лаві. Оленка: 
	
	 — Коли б... хай... і Ганнуся, й Устуся в Чмелів... буде, а... а мене... у вас і... не буде. 
	
	Похнюпивсь Кирило. 
	
	Рипнули двері. Увійшов чоловік у сіряпі. Глянув Кирило: кум Хома, такий веселий, осміхається. 
	
	 — Здорові були, — каже, — та боже поможи! — та руку Кирилові протяга. Цього не було ніколи, а це — протяга. 
	
	Кирило: 
	
	 — Здорові! — та й знов похнюпивсь, руки мов і не бачить. 
	
	Хома ближче до нього: 
	
	 — Як бог милує? — каже. 
	
	Сунув тоді й Кирило свою, тільки як неживу. 
	
	 — О куме, — каже той, — хіба так чоломкаються?.. Отако-о! — придавив йому, ще й посіпав. 
	
	 — Ет, — аж лоб зморщив Кирило, — без діла мені чоломкання те. 
	
	 — Чого? 
	
	 — Та зовсім воно... не личить нам. 
	
	 — Личитиме... ось і ми по-благородному будем. Кирило так непривітно: 
	
	 — По-благородному... на чорта нам благородне те? 
	
	 — Чого? 
	
	 — Та... он хата замерзає, чортма нічого... по-благородному!.. — Зціпив зуби та ще дужче похнюпивсь. 
	
	 — Хе-хе! — сміється Хома. — Сердиті кум! 
	
	Мовчить Кирило. 
	
	 — Не журіться, куме, ось... не замерзатиме хата. 
	
	 — Ех, — скрутнув головою [Кирило], — не замерзатиме 1 
	
	 — Хе-хе... ще й не вірять кум... не те я чув, куме! Підвів голову Кирило. 
	
	 — Хе-хе... от чув... от чув... — Хома йому. Дивиться Кирило: 
	
	 — Що ж там? — питає. 
	
	 — Еге, нічого... Я це й прийшов до вас... Не замерзатиме... — та по плечі, по плечі Кирила: — Не замерзатиме! 
	
	Здвигнув плечима Кирило: 
	
	 — Що ж там? Кажіть! 
	
	 — Так-то й кажіть!.. Хе-хе... тут таке... от чув! Аж осміхнувся Кирило: 
	
	 — Так... кажіть! Хома так потихеньку: 
	
	 — Он що... виборних вибирать будем... у Думу... хе-хе! 
	
	 — Гм, — Кирило й губи оддув, — знаю... таке... — Махнув рукою та й знов насупивсь. Дивиться Хома: 
	
	 — Що ж, куме, не до вподоби? 
	
	 — А що ж, — Кирило йому, — що мені з Думи з тієї? 
	
	 — Як «що»? Дума ж, не на що то й Дума... Дума ж таке буде видумувать, значить, щоб... щоб, значить... холодно оце у хаті в вас, то щоб не холодно було. От що з Думи тієї! 
	
	 — Таке... і кому там нужні ми? А так, плеще наша браття. 
	
	 — Е, ні, куме, стійте, це не «наша браття», це он хто — це сам земський казав. Од самого земського чув. 
	
	 — Що? 
	
	 — Од земського чув... у свідителях за Семена був. Кирило ближче присунувсь до Хоми: 
	
	 — Та й що? 
	
	 — Що ж... сидимо в прихожій, чоловіка з десять нас, балакаєм: той цієї, той тієї... згадали про бідність. Ось чоловічок один і давай про вдову про одну... «Ну й страждає, — каже, — бідна, так от страждає: ні топлива, ні хліба, а дітки ж то — сам дріб'язок». Де взявсь земський: «А що ви тут?» — каже. А ми: «Та це... про бідність, — кажемо... — Так уже, — кажемо, — жить гірко нашому братові, так гірко...» — «Потерпіть, — каже, — ось Дума скоро... не гірко буде». Та й пішов у другу хату. Коли ось знов виходить, лист виносить якийсь. «Ось, — каже, — що цар пише...» І там як зачав читать нам, як зачав читать... і все про те, що... хе-хе... і нам жить добре буде. Та й каже: «Бачте... це ж і Дума на те... потерпіть...» 
	
	Параска аж голову з печі: 
	
	 — Так... так і цар пише? — питає. 
	
	 — Еге ж, еге, — осміхається Хома. — А ви думали як? Жарти?.. Хе-хе... А кум ще й не вірили. 
	
	Кирило й собі осміхнувсь, та так радісно до Хоми: 
	
	 — Так, куме... Як же ж... що воно буде? 
	
	 — Хе-хе... а вам якби що? 
	
	 — Та що ж... якби... хе-хе... якби... щоб і ми люде... 
	
	 — Отож... не що то й воно: тут уже як не верти, а як ти чоловік, так і я чоловік. Як тобі — бог, так і мені... Чого тобі, того й мені треба. 
	
	 — А звісно... А воно як ведеться в нас? Тому небо й земля, а тому... ані писни. У того є й переє, а в того... хоч пропадай... У Чмеля ожереди й гниють, а в мене... крига в хаті... У Чмеля діти, а в мене цуценята. Ех!.. — похнюпивсь Кирило, а сльози кап-кап йому. 
	
	Параска й собі давай утирать... 
	
	 — Господи, — каже, — чи ми вже не люди! Чи в нас уже й не діти? 
	
	 — Боже, боже, — хлипа Кирило, — який-то толк добру твоєму! 
	
	 — Ось годі, годі! — зупиняє Хома їх. — Дума ж! Усі будемо люде, годі! 
	
	Кирило втерсь, осміхнувсь: 
	
	 — Та коли б же дав бог! Параска: 
	
	 — Коли б дав милосердний... Цар же пише... Коли б! Бо так допекло вже... 
	
	 — Чи повірите, куме, так допекло, — перехопив Параску Кирило, — так допекло... і оце ж... топлива... ну хоч кричи! 
	
	 — Хе-хе, бодай вас... — Хома йому, — у мене вівсяної є там... беріть... топіть... помиримось. Моліться тільки, щоб Дума швидче. 
	
	 — Спасибі, куме! — Кирило йому. — Значить, коли б дав бог... значить... Хе-хе... 
	
	Кирило встав, у вікно подививсь, по хаті пройшовсь, осміхається. 
	
	 — Значить, хе-хе, і ми люде! 
	
	 — Аякже, куме! Хе-хе... 
	
	 — Коли б же дав бог, щоб Дума... а то й дитині не радий. 
	
	 — Та як же ж, — Параска до кума, — почав на дітей... що діти винні? 
	
	 — Та звісно, — Кирило їй, та до полу сам: — А що там, — каже, — не плачуть уже? 
	
	Оленка й Андрійко повистромляли голови з печі та так радісно дивляться, так осміхаються. 
	
	Кирило: 
	
	 — Дак як, Оленко: «Й Устуся, й Ганнуся будуть, а мене не буде?» А ти така!.. як так можна? — Далі: — Андрійку, а йди лиш, чолом дай татусеві хрещеному, іди. 
	
	Хома до полу, Андрійко з печі простягає ручку... 
	
	 — Чого ти плакав? — Кирило йому. — Га, чого? — Та тріп, тріп по щічках його пальцем. Андрійко: 
	
	 — А як лаяли он... ожюм не купили. 
	
	 — О мій синку, дасть бог — купимо... ще й жупанок справимо... чобіток нема. Оленка: 
	
	 — Так... тату, і... спідничку справите? 
	
	 — Справимо... спідничку справимо... та й керсетика б треба. 
	
	Оленка давай у долоні плескати: 
	
	 — Спідничка, спідничка! А Андрійко: 
	
	 — Ожюм, ожюм, жупанок, жупанок... — та аж підскакує. 
	
	Оленка з печі та за ручки Андрійка, та собі стриб-стриб, далі обняла й поцілувала його. 
	
	 — Хе-хе, — сміється Кирило. — Стара, давай насіння! Беруть, лущать, радіють...
 
--- КІНЕЦЬ ---
 
 
Оригінальний текст відновлено з резервної копії е-бібліотеки "Чарівний жираф": 
http://web.archive.org/web/20020529184559/internetri.net/lib 
 
У *.txt форматував Віталій Стопчанський
