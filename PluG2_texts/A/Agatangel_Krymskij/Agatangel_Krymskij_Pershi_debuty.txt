Перші дебюти одного радикала
(Присвячую моєму юному приятелеві Костеві Фрайтагові, що дав чимало матеріалу для цього оповідання)
І
«Кінець, кінець екзаменам!» – от яка радісна думка обгортає не мало кожного з тих учеників, що походжають теперечки по рекреаційній залі однієї київської інтернатної школи, про яку йде слава, що це, мовляв, школа навіть аристократична. Сьогодні одпустять додому шостий клас, що дуже встиг намучитися за май од тяжких екзаменів. Саме шестикласники блукають теперечки гуртками по залі та й радіють, бо знають, що зараз скінчиться «педагогічний совіт», зараз із-поза дверей т. зв. «директорської» кімнати, де той «совіт» одбувається, визирне голова їхнього «класного наставника» Корніцького, зараз він закличе своїх «воспитанників» у «директорську»; там сидять геть усі вчителі школи, і при їх очах директор поважно одчитає шестикласникам одмітки кожного, скаже, хто «по определению педагогического совета» перейшов у сьомий клас, а хто має ще поправку після літа, та кого, нарешті, зовсім зоставлено на другий рік у тому самому класі... а тоді – можна їхати додому! «Додому!» Яке гарне, яке любе слово!
В залі видно теж чимало вихованців з п’ятого та сьомого класу (а нижчих класів уже давно нема). Правда, їхній учебний рік закінчивсь іще вчора, та не всі іще встигли пороз’їжджатися. Вони теж не без цікавості чекають, які будуть результати сьогоднішньої педагогічної наради,хоч і не про них та нарада.
То там, то тут гуртується якийсь купочок учеників та й веде розмову про літо, про канікули, про «волю вільну».
 – Кому що, а як мені – то, ох, як же я здорово сьогодні вп’юся! – голосно марить один хлопчина, солодко приплющуючи очі. Бо за якусь там одну годину він матиме повне право піти з пансіону в город, блукати по вулицях, заходити до ресторанів, – одно слово, коїти що схоче.
 – А я одсвяткую сьогоднішню днину ще краще, ніж ти, – хвалиться другий, що, очевидячки, має такий самий нахил до заборонених утіх. – Я поїду на Дніпро, покатаюся на «душогубці». От коли аж донехочу покатаюся і... вина так само не забуду.
 – Ви щасливі, бо знаєте, що на екзаменах не провалилися, – каже з комічним сумом іще один парубчак, – ну, а мені, мабуть, зараз прочитають, що нарада прирішила мене виключити!.. Ну, та й я вже щось придумав! Якщо справді мене виключать, то я перш усього роз’юшу в кров пику їрічкові та провалю йому голову,, а собі – кулю в лоб!.. Я вже й револьвера покупив... Не вірите?.. А чому б ні?
(Ірічек – чех, навчитель грецької та латинської мови; всі вченики страшенно його не полюбляють).
 – Колего!! Милий!! – чогось через лад патетично скрикує ще один з-поміж гурту. – Адже ж і мене, мабуть, сьогодні виключать! Дай же мені стиснути твою чесну руку, я вчиню те саме, що й ти... достоту те саме! Тільки я не з револьвера смерть собі заподію...
Тут він на хвилину зупиняється і далі каже замогильним голосом:
 – Я побіжу в кухню та й... кинуся крізь вікно на бруківку!!
Гомеричний сміх був нагородою жартунові: пекарня знаходиться в найнижчім поверсі, крізь її вікна видко тільки ноги перехожих.
А онде коло вікна стоїть у залі другий купочок. Тут позбиралася самісінька «аристократія» школи, діти великих багатирів. Тутечки чутно балачку про розкішне літування в поміщицьких маєтках. Деякі голосно вимовляють свої ріа desideria , та ті ріа desideria такі нецензурні, що навіть Корніцький дуже-дуже б здивувався, дарма що він знає свою «паству» гаразд.
 – А знаете що, добродії? – чується заява. – Літо літом, а варто було б і сьогодні дещо зробити. їдьмо до лупанара цілою компанією!.. Ну, що ви на це?
 – Це до діла! – одповідає хтось ораторові. – Та мені прийшла в голову ще геніальніша гадка: берімо з собою Гроновича!
Розітнулися од усіх співчутливі вигуки. Гронович – це соромляжий, наймолодший хлопець із шостого класу, «первий ученик». Миттю витягли його на кін та й оголосили йому рішенець товариства. Гронович одмовлявся. Зачалися вмовляння, пересвідчування.
 – Та поїдь-бо, голубчику! – умильно просить один здоровай, обіймаючи хлопця. – Поїдь! зроби мені цю втіху. От цікаво буде побачити, як Гронович там справу-ватиметься! – додає він ніби a parte .
 – Я крізь щілину дивитимусь на нього! – хвалиться ініціатор «геніальної ідеї».
Гронович силується втекти з цієї компанії. Його не пускають.
 – От свиня! Товаришам приятності не хоче зробити! – докоря йому патріарх шостого класу, бородатий велетень, з таким виразом обличчя, що трохи скидається на Пріапа. – Годі-бо тобі за самісінькими книжками сидіти: чи ти вже й тепер хочеш бути професором, чи що?.. А от краще поїдьмо з нами: там буду професором вже я... Вивчу тебе по всім правилам мистецтва... Я сподіваюся, ласкаві добродії, – вдається він уже до гурту, – що в цьому ділі я маю право на професорський диплом?! «Professor futuendi»!.. Ні, не так! professor artis amandi... 
Гучний регіт. Залунали новітньому професорові навіть оплески. Але Гронович якось видерся та й утік. Всі нарешті, втомлені реготом, позамовкали.
Повз веселий гурток поволі пройшов теж шестикласник, Петрусь Химченко: сухорлявий хлопець, не дуже рославий, з насупуватим видом. Перво він мав задуману, заклопотану постать і дививсь у землю, але, порівнявшись із «аристократами», він підвів голову і побачив, хто тут згуртувавсь. Тоді, єхидкурато глипнувши очима, він якнайголосніше одхаркавсь та й плюнув на підлогу.
Харкотиння впало біля чобота грузинського князя Амі-лахварі. Всім спротивилося. Вираз огиди пролинув по всіх обличчях. Химченко усміхнувся: він харкнув навмисне, щоб роздратувати «аристократів».
 – Скотина! – пробубонів князь, уже як Химченко одійшов далеченько. Товариші мовчки хитнули головою на знак згоди.
А Химченко звернув із зали в довженний коридор. Дорогою, встрівши знов двох «аристократів», він нібито ненароком штовхнув одного ліктем під бік.
 – Чого пхаєшся? – сердито спитав той. – їй-бо, в ухо заїду!
 – Попробуй! – одмовив Химченко зовсім спокійно. – Ти мені даси в ухо, а я тобі в твою дворянську щоку! Тобі ж дістати ляпаса по пиці зовсім не те, що мені – міщанинові...
Мабуть, скривдженому були руки Химченка по знаку, чи що, – він обмеживсь одним словом: «Мужичина!»
 – Я мужичина, а ти – лягава порода, сеттер! – їдко одказав той. – У-у-у! Дворянчику мій!.,
«Дворянчик» лиш почервонів і вкупі з другим товаришем пішов собі далі.
 – Химченко, що ти виробляєш! – з лагідним докором вимовив білявий хлопець Стульцев, наближаючись до Химченка. – Ти сьогодні вже через лад до всіх в’язнеш, геть до всіх налазиш, геть усіх чіпаєш – так, як ще ніколи. Я вірю, що тобі не солодко на душі, але ж чим усі винні? В тебе знервування, але ж чому воно має окошитися на твоїх товаришах?! Що ти, лермонтовським Демоном або Печоріним хочеш бути?! Отямся, милий! – з добрячим сміхом закінчив він. – Ти не дурень: побач, що ти себе не героєм являєш, а тільки на сміх піднімаєш!.. Кажу тобі це, бо люблю тебе.
Стульцев був колись закадичним приятелем Химченка, тільки ж останнього місяця той не хотів уже з ним товаришувати, ба навіть лаяв його раз у раз. Добродушний Стульцев, що був іще зовсім дитина, все прощав своєму колишньому приятелеві,
 – Одчепись од мене! – розсердивсь Химченко. – Я вже тобі казав, що ти золота серединка – і ніщо іншеї Aurea mediocritas , що хилиться й сюди, й туди. Не вимагаю я зовсім ані твоєї нікоторої прихильності, ані будь-чиєї... Ач, яка любвеобильна душиця! – іронічно казав він далі. – Вчора він був адвокатом Корніцького, а сьогодні – аристократиків!.. Підлиза!..
Він ущипливо зареготався. Стульцев змігся, щоб не скривдитись, та й одказав знов так само прихильно:
 – Ну, й не сором тобі отаке верзти?! Чи ж ти мене не знаєш?! Ані до вихователів, ані до «аристократів» я не підлизуюся, а сперечався з тобою тільки тому, що в мені заговорило почуття правди.
 – «Почуття правди!» – крикливо перекривив Стульцева його колишній приятель. – Гм! «Почуття правди!..» Спасенне слівце. Все, що хочеш, сюди вбгаєш... Так я тобі, новітній апостоле, от що порадю: через те саме «почуття правди» бігай-но до Корніцького та й донеси йому щось на мене. Скажи, наприклад, що я шкодливий для товаришів, намовляю їх проти начальства. Не бійся, це не донос буде: це буде наслідок твого християнського «почуття правди»...
Стульцев пильно подививсь на Химченка:
 – А знаєш? Я скажу тобі, що з тебе порядний егоїст... Ти зовсім не вмієш цінувати приятельської ласки, а приймаєш її мов данину. Адже геть усі товариші дивляться на тебе, як на скаженого собаку, тільки я один не сердюся на всі твої лайки... А ти й мене, мабуть, хочеш одіпхнути од себе.
Той мовчки повернувсь та й був пішов. Стульцев раптом подався за ним.
 – Прости, прости мені, мій милий, – ласкаво забалакав він. – Ну, вибач мені мою лиху мову! – З цими словами він обійняв Химченка; той, зрештою, заразісінько визволився з обіймів. – Та ну, прости мені: я не повинен був сердитись на тебе, бо знав, що ти сам тепер страждаєш од своїх нервів... Тільки ж і ти повір мені, що коли я обороняв наших вихователів, то робив це з щирого пересвідчення: я не вважаю, щоб вони були такими розбійниками, якими ти їх нарікаєш.
Химченко, що вже був втишився, мало тут не цибнув на місці.
 – Не розбійники?! – накинувсь він на товариша. – Не розбійники?! А чи визнають вони за нами які-небудь непорушні права? Чи позволяють вони нам мати своєї волі хоч трохи? Чи не гноблять вони нашої думки? Чи дають нам хоч слівце сказати? Чи вважають вони на наші доводи? Ні, ні! Ми задля них – череда, стадо баранів! Ну, одповідай що-небудь, підлизо! Стульцев, сумовито осміхаючись, сказав:
 – Ти прибільшуєш... А втім, навіщо нам дуже багацько якоїсь «волі». Ну, от візьми, наприклад, мене: осібних привілегій для себе я ніякісіньких не маю, живу в тих самих умовах, що й ти, а проте не біснуюся, як ти. Та й другі товариші...
 – Бо й ти, й другі товариші – або підлизи, або товар!.. Та ну, йди, йди собі, цілуйсь із ними всіма! – гримнув Химченко та й пішов осторонь од Стульцева.
 – А я тобі знов скажу, – гукнув йому той наздогін, – хоч у тобі є багацько, благородства, а ще більше мерзенного, егоїзму!
Химченко вдав, ніби того не чує, і попростував у «музикальню». В тій кімнаті він побачив двох п’ятикласників. Перший з них був юний шкільний віршовник. З розкудланим волоссям, сухорлявий, мов скіла, він стояв посеред хати та патетично показував пальцем на куток, де на стільці сидів його товариш.
 – Ти реаліст! – з палким жахом вигукував він. А «реаліст», гладенький, з монгольськими очицями, сперся ліктями на спинку стільця й силувався (хоч даремно) вдати своїми очима погляд Мефістофеля. З quasi саркастичною усмішкою, з сожалінням хитаючи головою, він процідив крізь зуби: «А ти і-де-а-ліст...»
Здається, що як реаліст, так і ідеаліст однаковісінько були п’яненькі, бо обидва не спостерегли Химченка.
 – Що ж! Хіба «ідеаліст» не є почесний титул?? – спалахнув поет. – Твоїх змагань мета – чотири тисячі карбованців платні, а я.... я вдовольняюся й удовольнятимусь самою славою!
Химченко не втерпів і тут.
Lebrun de sa gloire se nourrit, 
Ainsi voyez, comme il maigrit! 
як стій насмішкувато виголосив він на .адресу сухорлявого поета та й вийшов з музикальні. Сцена ідеаліста з реалістом була розважила його й розвеселила; та скоро він вернув до зали та побачив своїх товаришів, знов йому заманулося допекти їм чимсь. Та не встиг він нічогісінько вимізкувати, бо Корніцький зараз покликав свій 6-й клас до «директорської». Вкупі з другими пішов і Химченко, а він досі менше, ніж хто, інтересувався своїми одмітками.
Директор поволі й поважно почав читати «іспитові відомості». Класний наставник Корніцький перегортував та вивіряв уже виготовані атестації своїх «воспи-танників». Всім іншим педагогам було байдуженько, що одбувається така священна справа, як читання одміток. Декотрі, потомлені з довгої наради, навіть заразісінько вибралися додому, а ті, що залишилися в директорській, поставали собі оддалеки й розмовляли, та інколи такечки голосно, що аж до вух учеників доскакували речення: «А в мого партнера зараз-таки після першого роббера...» – «Я ж кажу йому: «Тузом, тузом!..» Гуляти в карти вчителі тяжко любили; вченики якось підслухали слова самого директора: «Людині треба душевної боротьби. Якщо тая боротьба не нагоджується сама собою, природно, то треба її вишукати, викликати штучно. От за що я кохаюсь у картах...»
З-поміж тих педагогів один лиш честолюбивий їрічек ані додому не пішов, ані карточною розмовою не зацікавився. Директор ганив одмітки того чи іншого ледаря, а їрічек мав за свою святу повинність докірливо помавати головою та навіть додавати власні повчаючі уваги. Не важко було побачити, що директор не радо слухає, як їрічек помагає йому виховувати: тільки ж процес виховування, очевидячки, мав у собі і щось солодке, і чехові подобавсь; опроче, їрічек був глибоко пересвідчений, що це діло не піде без нього до ладу.
До Химченка дійшла черга вже вкінці всіх. Директор прочитав його одмітки.
 – Ну, та з вами я маю поговорити особне, – сказав він, а потім, удаючися вже до всіх шестикласників, об’явив, що у Корніцького вони можуть узяти і свої атестації, і одпускні білети на літо. Весела юрба школярів, з Корніцьким на чолі, рушила геть з «директорської» до інакшої кімнати, а тутечки зосталися тільки директор та Химченко.
Передше ніж почати розмову, директор був витяг порт-табак, щоб закурити цигарку, та й незнарошна впустив його на землю. Тоді він кинув погляд на Химчен-ка – хлопець стояв непорушно, спокійнесенько дивився на те, що впало; та не видко було, щоб він намірявсь підійняти та й подати директорові. Директор накопилив губи, нахиливсь та й підняв порт-табак сам.
 – Господін Химченко! – поволі почав він, закурюючи цигарку та розкинувшись у кріслі. – Господін Хим-енко! Що має значити те, що ви двох останніх місяців зовсім не вчилися? Доти ви були одним з найперших учеників, а тепер стали абияким... Це все ліньки наробили! Бо не скажете ж ви, буцім ви неспособливий!
Химченко стояв мовчки, втупивши очі в свій чобіт.
 – Не можна жити на відсотки з колишніх знаттів! Треба ще й далі вчитися!.. Та чого ж ви мовчите?!
Химченко швидко зирнув був директорові в вічі та й ізнов зробився ніби кам’яний.
Директор не казав більше ані слівця і чекав. Мовчанка тяглася минут зо дві.
 – Не знаю я, якої болячки треба од мене, – заговорив нарешті хлопець трохи зухвально та ще й плечима здвигнув. – Я зовсім не вважаю, щоб мої одмітки були погані: двійок зовсім нема, є щось із три четвірки, є й одно п’ять. Через віщо ж ви кажете, що я не вчивсь?.. Та хоч би й не вчивсь? Аби б я двійки не мав – от усе, що сміє вимагати школа; а чи треба вчитися ще краще, то вже моє діло, звеліти ж мені ніхто не має права.
 – Ви тільки нахабним резонером умієте бутні – спалахнув директор. – В шостім класі ви вже могли б тямити, що не для одміток ви вчитеся. Ви кебітніші, ніж багацько ваших товаришів, то й одмітки ви повинні мати кращі од них! Повинні! Чуєте? І ми сміємо цього вимагати... Ну, чого ж ви мовчите?.. Та одповідайте що-не-будь!..
Але Химченко, учувши такий тон од директора, затявсь та й уперто мовчав на злість йому. І далі на всі питання свого начальника він не хотів одповідати ані словечка; вовкувато вперши очі в землю, він удавав, ніби нічогісінько не чує.
 – Знаєте що? – зговорив тоді директор, зміняючи начальницький тон. – Залишімо цей спосіб розмовляння. Адже вас сьогодні одпускають, я вашим старшим не буду аж два з половиною місяці – спробуймо ж побалакати щиро, одкрито, невдано: не як навчитель з учеником, а як два знакомь Ви не затаюйтесь у нічому: наша розмова зостанеться між нами, а говорити на прямоту – вигідніш і охітніш... Ну, скажіть: а правда ж ці два місяці ви не вчилися?
 – Не вчивсь, – довірчиво признався Химченко.
 – Чому ж те так? Передше ви були слухняний, пильний хлопець, аж на зразок.
 – Не здолію вчитися.
 – Через що?
 – Я не знаю, нащо я мав би вчити тих греків, та латинів, та таке інше.
 – Вам цього й не слід знати! Ви – вчитесь тільки, а що вам корисне та що ні, про те вже знаємо ми, педагоги.
 – Коли дивитися на справу тільки отак, то мені й не випадає вчитися аа більше, як на трійку, себто аби з формального боку ніхто з педагогів не міг до мене причепитися та вигнати з школи. А я хотів би й сам тямити, навіщо тра вчити грещину та латину... Між тим, мені здається от що: якщо за той час, коли я мав би вчити греків та лагинів, я прочитаю якусь справді пугню книжку, то матиму собі більше користі; а що стародавніх мов не використаю, то таку втрату нажену в усякому разі тим читанням.
Директор, жахнувшись, глянув на хлопця:
 – Чи не читання, бува, й напровадило вас на оці гадки?
Химченко повагавсь, та одвітив: «Еге ж». На запит, що саме він читав останнім часом, він, в повній вірі, що директор не зужиткує слів його й не накладе на нього ніякої дисциплінарної кари, назвав гостро заборонених авторів: Писарєва, Добролюбова, Спенсера (про Ренана, однак, змовчав).
Остовпілий директор уже був ладнався розгриматись, коли згадав, що розмова ця – частна. Він придержавсь і розпитував далі.
 – Ну, про класичні мови ми поговоримо ще після, а тепер виясніть мені, чому і з закону божого в вас тільки «три»?!
 – Бо батюшка каже вчити всі священні тексти в катехізисі напам’ять, дослівно та ще й по-слов’янськи, а не в російськім перекладі. Одно – що це дуже важко, а друге...
 – Слова господа нашого Ісуса Христа та апостолів, а вам важко їх вивчити священною, православно-церковною мовою!! Сором, сором таке казати!.. Добрий з вас православний християнин!
Химченко хотів був запримітити: хто знає, чи є бог не то що православний, але й будь-який? Тільки він чомусь не зважився вимовити цю думку. Намість того він сам спитав:
 – А ви хіба пам’ятаєте тепер ті тексти?
Директор брехати не хотів, то й змовчав, буркнувши тільки: «Резонерство!» Щоб викрутитися з тієї халепи, він швидко додав:
 – Та й узагалі ви не дуже релігійні. Я вже скількись разів мусив вам докоряти, що ви в церкві спираєтеся спиною об стінку!
 – То що з того? Хіба богу молиться спина людини, а не душа?!
 – Оттак пак! Зміркуйте: я ваш директор, земний начальник, і ви в розмові зо мною не смієте стояти криво; а в церкві ви розмовляєте з богом, не з земним, а з небесним владикою!
Хлопець скинув пильний погляд на директора: він не розумів, чи щиро говорить директор, чи тільки так, з обов’язку.
 – Та коли я схочу молитися, то й лежачи молитимуся щиро, а не схочу – то й стоячка нічогісінько не вдієї – одказав він.
 – Резонерство!
 – Але чим резонерство?
 – Резонерство, кажу вам!! – нетерпляче обрізав хлопця директор. О, він ще й не знав, не відав про сьогорічню сповідь Химченка, а що б він був тоді сказав!.. Вчителя релігії Химченко ненавидів, мабуть, чи не тяжче, ніж усіх інших навчителів; тим-то, коли довелося йому сповідатися та коли той піп спитав його про гріхи, він скорчив безневинну гримаску, а потім, ніби дуже засоромившись, прошептав ледве чутно, тоном євангельського митаря: «Я татуся й мамуні не слухавсь». Учувши таку одповідь од 16-літнього хлопця, піп аж позеленів та й швидше даа йому «одпущеніє»... Директор про те нічого не знав...
 – Ну, гаразд, – сказав директор, помовчавши, – виходить, що класичних мов ви не вчите тому, що не бачите з них користі, а закона божого – тому, що система його викладу вам не до вподоби... Перейдімо тепер до фізики, алгебри та геометрії – ви й тут маєте тільки трійку. Чому ж це так? їх учити не забороняє й Писарєв, – додав він з торжеством.
Химченко подумав-подумав та й став ні в сих ні в тих.
 – А тут я лінувавсь, – тихесенько одрік він. Директорові не часто доводилося чути од учеників
таку щиру сповідь – він аж сполохнувсь на місці.
 – Лі-ну-ва-ли-ся! – протяг він. – Гм!.. Отож і класиків ви попросту лінувалися вчити, а не те що сумнівалися, чи вони потрібні – сказав він уїдливо.
 – Зовсім ні!.. Не знаю, чому ви мені не вірите: адже ж, самі ви сказали, розмова наша – приватна, і я не маю причини підманювати вас.
 – Вчіться класиків! Вони дуже-дуже корисні! – тільки й знайшов директор сказати на те. Сам він учивсь у гімназії1 давнішого російського типу, ні бельмеса не тямив у грецькій мові, а й латинську забув до нащадку. Про це знали всі вченики, але він, в ролі директора класичної гімназії, вважав за свій святий обов’язок оборону стародавніх мов, навіть при дотеперішній системі їхнього викладання в російських гімназіях.
 – Де ж вона, тая користь? – одказав Химченко. – Ніякісінької розумної думки ми звідти не набуваємо! Єдине знаття, яке од нас вимагають: знати, чому тут стоїть conjunctivus а там optativus , або чому тут є äv, а тамечки немає! Ніякісіньких інакших коментаріїв чувати не лучається.
 – Дак що ж! І conjunctivus має велику вагу задля розумового розвитку, має! – промовив директор зовсім автоматично. – Та побалакайте ви з Богомиром Івановичем (Ірічком): він краще за мене витолкує вам усю вагу класиків.
Хлопець усміхнувся.
 – Ні, я вже не хочу й сахаться до нього. Він мені знов одкаже: «Із життєписів видко, що всі великі люди знали грецьку та латинську мову; звідси бачите, що без знаття класичних мов людина нічим путнім не буде».
Це так само, як би сказати: «Великі люди носили чорні штани; хто чорних штанів не носитиме, з того велика людина не буде».
Усміх Химченків директорові не надто сподобавсь, а їрічків доказ видавсь йому дуже не поганим.
 – Та вже ж усі великі люди знали класиків! – сказав він. – Та ще от про що погадайте, – додаь він трошки сентиментальним тоном, протягуючи кожне слово. – Як то любо, вже по виході з гімназії, знаходячись на службі, розгорнути часом на одгалі Вер-гі-лі-я або Го-ме-е-е-ра!.. Прочитати їх в оригіналі та хоч на часинку одірватися од банальностей буднього життя... Висока втіха! – директор впадав у сентиментальний пафрс.
 – Гм! А ви ж звідки знаєте, що це так любо? – наївно спитав хлопець, гаразд відаючи, що директор не то Гомера, а й Корнелія Непота не втне.
Питання страшенно обурило його.
 – Якщо я говорю, значиться, знаю! – грізно скрикнув він. – Жалкую, що завів мову з вами! Бо не вмовляти вас варт, а варт, щоб ви у страху побували, от що!.. Ви тільки й зугарні, що резонерство та казуїстику розводити! «Чому це?., звідки це?., нащо це?» – ото всеньке ваше лепетання, – перекривив він Химченка ніби дитинячим дискантом. – Добре, що я тепер довідавсь, яка з вас цяця!.. Ви мені й усіх ваших товаришів попсуєте та згидите, подаючи їм приклад для лінивства, неслухняності та «чому це так?» О, я тепер добре розумію, чому це дехто вже й тепер до нас бою не має! Це ви їм усяку погань натуркуєте, до лукавності призводите, ви, ви!.. Стережіться! Передумайтесь! Передумайтесь, бо зле буде! – скінчив він, стукаючи пальцем по столі. – Переду-у-майтесь!! – віщо повторив він.
Оцей зворот розмови був таким несподіваним, що Химченко ніби до місця прикипів та й стояв, наче дублений. Насилу здобувся він на слово.
 – Ви ж самі присогласили мене до прямоти та до щирості, до розмови «знакомого з знакомим»... Я на вас увіряв, а ви...
 – Мовчать!!! Моя повинність – або вас переробити, або збутися, щоб ^ви, мов пошесть, не знівечили усенький свій клас... Хлопчина, підліток, що од горшка два вершка, а резонувати сміє!?? Ні, ні, паночку: гімназію засновано, тільки щоб виховувати справедливих громадян Росії, а не якихось розбишак. Гімназія – це школа державна – значиться, не гімназія для вас, а ви для гімназії. Затямте! Всякі примхи та вередування з головоньки вашої велемудрої повикидайте!.. А до речі: в голові вашій щось непевне одбувається. Так ми всі сьогодні на педагогічній нараді говорили і бумагу до батька вашого про це виготовили. Тую бумагу ви оддасте батькові самі, особисто. Ми йому радимо звернути пильну увагу на стан вашої головоньки та й питаємося, яка його думка про цеє діло: хай він мені одпише... Ну, можете йти.
Вийшовши Химченко з «директорської», ходив по залі минути зо дві, увесь схвильований. Кров йому аж кипіла. Нікого з товаришів не було видко: хлопчак самотою блукав з одного кінця зали в другий, з посупленими бровами та зо втупленим униз поглядом.
ІІ
За перших літ свого перебування в пансіоні Химченко вчивсь дуже добре, переходив з класу в клас із першою нагородою, був дуже слухняним хлопцем супроти учителів; вони аж нарадуватися не могли на «втішну дитину». Знов же й «утішна дитина» второпати не могла, яким то способом можна, бува, не любити вчителів: адже вони такі добрі, такі гарні! вони ставлять йому п’ятірки, вони перед цілим класом хвалять його за науку, за зразкове «поводіння». Вони, як приїде часом до Києва Химченків батько, архідобрячий, трохи навіть наївний чолов’яга, аж дякують йому за те, що він зумів виховати для школи таку чудову дитину; а батько, щасливий аж до неба, потайки переказує своєму любому Петрусеві вчительські компліменти – і обидва вкупі радіють, сидячи в шкільній «прийомній», і Петрусь після того іще більше любить своїх учителів.
Та в шостім класі, себто цього року, пргіключилася халепа.
Спершу хлопчак був прочитав критичні писання Бєлінського – дитиняча гадка прокинулася; далі він роздобув твори Писарєва та познайомивсь із ними, далі – дістав ще деяких недозволених авторів. Найбільше спинив на собі хлопчакову увагу писаєвський реалізм. Тільки ж той реалізм мав перевернути усенький дотеперішній його світогляд: все, що з дитинячих літ подавалося досі Петрусеві як найрозумніша аксіома, тепер мало явитися найдурнішою брехнею. Отже, хлопцеві солодко, хоч і млосно, було зрікатися всяких дотеперішніх «аксіом», одної по одній; кожне слово Писарєва дихало йому такою несперечимою логічністю, такою любою свіжістю, такою принадою новітності, що він із якоюсь аж скаженою втіхою взяв ламати й руйнувати той моральний будинок, що досі будувався в його душі на підвалині авторитету старших: його молитовником, його оракулом зробився натомість Писарєв. Розквічання Пушкіна, непотрібність естетики, «розумний егоїзм», утилітаризм, перевага розумної думки над вірою в усякі святощі, непошана до будь-яких авторитетів і т. ін. – всі ті писарєвські ідеї бурхливим потоком ринули в хлоп’ячий мозок та й учинили тамечки цілу революцію. Хлопець був почав дивитися на життя геть інакше, ніж доти; тільки ж, звісно, життя він ще зовсім не відав, а через те новонадбані погляди не одразу могли встоятися, не одразу зсілися й зробилися суцільними – в голові Химченка опинився якийсь хаос, якесь mixtum compositum . Іноді проявлялися хвилини реакції: були такі менти, що хлопець насправжки, не шуткома вважав реалістичні ідеї Писарєва за спокусу од диявола, лякався пекельної кари за кожну самостійну думку, чекав собі пекельної кари навіть за непошанування Пушкіна.
Боротьба, яка цього року постала в душі у Химченка, одтягла його од шкільної науки. Насамперед, ще в початку шкільного року, жертвою «реалізму» впав «закон божий», а потім – старі мови. Скоїлося це не тільки в силу вичитаного принципу, а й через те, що і піп, і Ірічек дуже мало наближалися своєю особою до писарєвського ідеалу. Натомість Химченко з більшим запалом вдався до читання всякої забороненої літератури. Трохи згодом хлопець залишив і фізику, а скоїлося це знов-таки через учителя, що обурив Химченка таким реченням: «Бог навмисне звелів річкам замерзати спо-верха, а не спідсподу, бо інакше була б погинула вся риба...» Зминуло ще трохи часу – боротьба новітніх принципів з первісними посильнішала в Химченка настільки, що він не тільки од шкільного вчення одкинувся, а й геть усякі книжки читати залишив. Цілими днями він мотлявся по всіх кутках ! нічогісінько не робив, опроче як розумував, – розумував, нудився, мучився, сумнівався. Що більше він думав, то більшу він почував огиду проти всяких авторитетів, а до своїх учителів і начальства – особливо.
Захотілося Химченкові подати свої думи товаришам своїм у класі. Хлопець зачав їм голосно проповідувати, що чесна людина повинна бути в опозиції до будь-якого начальства, бо, мовляв, «усяке начальство – то простісінька ватага гнобителів». Чимало дехто не хотів згоджуватися з цим тезисом. Всякого того Химченко нарікав товарякою, підлизою та «серединою». Ба трапилося так, що проти Химченкової проповіді про рівноправність виступали переважно ті з його товаришів, що були дітьми або аристократів, або багатирів. Химченко за минулих років не дуже-то журився питанням про суспільні верстви та стани; до шостого класу він не встиг навіть зміркувати, що він плебей (дід його був міщанин, а батько – повітовий чиновник); аж у спірках з товаришами довелося йому торкнутися й плебейства. Спершу треба було принципіально стати в обороні демократизму супроти аристократизму, а швидко справа перейшла ще й на особистий грунт. Химченко зненавидів таких товаришів уже не за принципи, а попросту за індивідуальне несимпатичне поводження, яким визначався кожен з-поміж них. Рівночасно прокинулись у нім демократичні гордощі та чуткість на всяку образу плебейської честі. Отже, нервовість зробила його дуже вразливим: в кожнісінькому (іноді навіть безневинному) слові «дворянчика-аристократа» він зміг добачати образливий натяк. Став він сильно мізкувати: з якої речі не всі на світі рівні? з якої речі єсть дворяни та мугирі? з якої речі «одні риються, другі потом їх тільки миються!» Вважаючи це за величезну неправду, він узагалі лютував на сучасний лад, а класним аристократенкам та плутократенкам силувався допікати, чим міг. Між іншим, на злість їм, він узяв зневажати всяке decorum бо казав, що всі форми пристойності – панські витребеньки. Іноді, вдягшися якнайкумедніше, Химченко обирав собі в дні одпусків найлюдніші вулиці задля проходки, а на голові мав картуз з гербом свого інтернату (що вважався в Києві за доволі аристократичну школу) – і тим сердив «паненят» дуже. Починалася поміж ними й ним сварка, змагання, лайка – і тоді Химченко, щоб і себе заспокоїти, і ворогам помститися, викидав ще якусь нову штуку, та вже на інший лад. Ото вчинить було Ірічек або другий учитель що-небудь зовсім нелояльне (напр., скаже надто грубу образу) супроти якогось ученика, Химченкового ворога, котрий вчиться погано та й дуже мусить побоюватися екзаменів. Звісно, такий покривджений мовчки проковтне ущипливе вчителеве слово; отже, Химченко, зовсім не проханий, сміливо підніметься з місця й холоднокровно, навіть без грубого тону, зауважить учителеві, що він переступає устави міністерства освіти, бо лаятися та ображати честь ученикову педагог не має ніякісінького права. Вчитель, може, й дуже закипить, але ж змовчить. Після уроку ворожий товариш Химченків, порушений його «благородним геройством», підійде до нього, щоб помиритися, а «благородний герой» одіпхне простягнуту руку та процідить крізь зуби: «Це я зробив тільки з принципу... А ти – покірна товаряка...» Певне, що такі-о товариші ставали вже найгіршими його ворогами.
Шкільний рік тим часом минав. Насунувся кінець квітня. Почалися екзамени. Всі шестикласники закопалися в книжки, тільки один Химченко не вважав за потрібне вчитися. Товаришам було не до нього, то теперечки він іноді за цілий день не мав з ким словом перекинутися, а через те міг іще більше аналізувати себе й усеньке около. Скінчилася справа страшним знервуванням.
Що носило на собі печать авторитету, все тоді аж мучило хлопця. Вчителів та вихователів він устиг був добре зненавидіти ще передше, іще до екзаменів; та в маї ненависть його проти них дійшла до краю: вже не тільки самоволя вчительська, а й звичайнісінькі вимоги шкільної дисципліни доводили його до сказу. Саме слово «начальство» стало Химченкові мерзенним, падлюшним; а вже ж вимовити «наше начальство» він мав би собі за дуже велику ганьбу. Ненависть дійшла аж до курйозів. Була в Химченка люба приказка: «В мене свій цар в голові» , та якось він як стій вразився тим словом «цар».
Спершу він був хотів казати надалі: «В мене свій президент у голові», тільки ж зараз зміркував, що це вже занадто велика сміхота буде; він поклав – краще геть одзвичаїтися од таких непевних прислів’їв.
Супроти товаришів настрій у Химченка зробивсь на май теж дуже й дуже ненормальним, ба й нестерпучим. Химченко не рахувався з тим, що школярам час екзаменів – це гарячий для праці час, і треба поспішати та й дорожити кожною дниною, ба й годиною. А Химченко, сам про екзамени не дбаючи, ладен був і товаришам спокою не давати. Його однокласникам усім хотілося якнайшвидше працювати і з ніким не говорити ані про що він готовий був сам налазити до нелюбих товаришів та й лаявся з ними, хоч би вони й приводу до того не давали. Діло не раз доходило до правдивих скандалів. На такі щоденні скандали обурилося й скількись таких самих плебеїв, як і Химченко; а вже ж досі, в хлопцевих суперечках із класною аристократією, вони більше прихилялися на його бік. І от на таких-о школярів він накопався ще лютіш, ніж на «аристократів». Він продражнив їх і «серединою», і «паразитами на багатирях», і ще тисячею інакших, не менше прихильних назвищ. Ще й половина екзаменів не була одійшла, а результатом була сварка в Химченка трохи не з цілісіньким класом. Він почав титулувати геть усіх своїх товаришів «падлюками», та й не минало дня божого, щоб він з ними не заїдався: здавалося, що він, од нічого робити, умисне шукає якої-небудь приключки, аби причепитися та налаятися. А вже ж хто тільки був не грубіяном проти начальства та не ворогом проти «дворянчиків», той наперед міг сміливо сподіватися, що Химченко знайде приключку, знайде до чого причепитися та налаяти, мов останню псюку. Остобісів та остиг Химченко усьому класові, наче болячка.
Всеньку неприязнь товариську хлопець приймав із якоюсь хороблизою втіхою: він почував таке саме задоволення, яке почуває аскет, коли нічого не їсть днів десятеро або коли поволі спалює свою руку на жаровні. Тільки ж за два тижні до кінця всіх екзаменів теє «самодовління» зникло, через те що надійшла черга на екзамени фізики, математики, історії. До передніших екзаменів – грецької й латинської мови та «закону божого» – Химченко вмисне не готувавсь, бо вважав їх за непотрібні речі; г теперечки зміркував, що коли він хоче бути послідовним, то вже ж коло фізики йому треба заходитися з подвійною енергією. Він і взявся був за книжку, але виходило, що працювати міг не дуже горливо, бо встиг одзвичаїтися од роботи. І побачив він, що заїдатися з товаришами – легше й багацько любіше, ніж учитися. Тоді все його самозадоволення зникло як стій, намість того в голові йому загніздилася дуже болюча, нудна думка: «Я негідник, я тільки фразер, я-бо тільки фрази червоні та гучні вмію казати, я й у житті буду трутнем суспільності, я лінюга, а через те мої товариші, яких я зневажаю, мабуть, чи небільше вдіютьдобра громаді, ніж я!» Остання гадка довела Химченка до зневіри, і нерви його вкрай розкрутилися. Бували години, що з одчаю він іноді кидався до роботи з палким бажанням учитися та й учитися, та ба! виявилася друга халепа: геть знервований, Химченко не міг працювати гаразд, не міг сконцентрувати свою думу на програмі. Йому ж здавалося, що це він або лінується, або – ще гірше – од нічогонероблення він став ідіотом. Озлоблений хлопець залишав роботу та й кидався знов до сварки з усім світом. І ото, було, настирюється, настирюється він усім товаришам днів двойко, а вони добре працюють для своїх іспитів та тільки одгризаються од Химченка. Тоді зирк! – уже він знову в меланхолії: бо-кує од усіх, до нікого не балакає, вважає себе трутнем, падлюкою, егоїстом. «Що я досі діяв?! Що я досі діяв?! – завдає він собі питання в одині-самотині. – Я дурів, мов малая дитина!» І здається йому, що він із зав’язаними очима блукає навмання по якихсь закамарках або по драговині, де далі-далі завалиться, і земля його поглине. «Ні! Ні! Треба швидше вдатися до роботи, – рішає хлоп’яга і справді приневолює себе обернутися до занять, до книжки. Та недовго це тягнеться. За годину-дві – і ліньки нападають, і слабі нерви перебивають; скінчиться день, а другого дня втомлений хлопець кидає роботу. Почне він тоді подумки обговорювати всякі «реалістичні» тезиси та вимоги, критично порівнює їх з дійсністю, побачить, що і вчителів, і товаришів своїх він не може назвати святими людьми, щоб не сказати гірше, – та й... миттю підбадьориться! Знов на якусь годину нема нікому спокою од Химченка, знов він усім набридає, аж доки яка-небудь обставина не кине його в новітню меланхолію на скількись годин або й на днів двоє,., в меланхолію, щоб після неї уп’ять налазити до всіх ґедзем двоє других днів.
Ну, слава богу, екзамени дійшли до краю. І дивним дивом зминули вони для Химченка не нещасливо, ба деякі він поздавав навіть з виблиском, дарма що працював найменше од усіх шестикласників: в пригоді йому стали зостанки давніших знань. Щоправда, на геометрії (це був послідній екзамен) Химченко був би неодмінно проваливсь, коли б не побачив, як мучиться перед екзаменом один його дуже некебетний товариш, не можучи второпати декотрих важких теорем. Химченко був тоді в періоді самобичування, то й пожалував бідолаху; щоб допомогти йому, він укупі з ним узяв розбирати ті трудності. Результати були такі, що обидва хлопці вискочили з екзамену «благополучно».
III
Химченко, вийшовши з директорської, все походжав та й походжав по залі та злісно міркував про директорову віроломність.
Зближивсь до нього саме отой товариш, що йому він допоміг на геометрії.
 – Ну, дякую тобі з усієї душі! – щиро сказав він. – Якбищо не ти, то мене б напевне були зоставили на другий рік – отже ж тепер дали перевод навіть без поправки!.. Ій-богу, ти багацько кращий, ніж за якого тебе вважають!
Він вдячно та прихильно потиснув Химченка за руку.
Першим пориванням у Химченка було стиснути товаришеві руку й одвітити на щиру мову того хлопчини таким самим прихиллям. Однак, несподівано навіть собі самому, він жорстоко висмикнув свою руку геть і насмішкувато скривив губу.
 – Стидався б нагадувати за ту милостину, яку я тобі подав, наче зайвий шаг старцюзі! Адже своїм власним розумом ти не був зугарен зрозуміти навіть те, що в підручникові написано: не зугарен був вивчити звичайнісінький урок!.. Ex! – додав він, махнувши рукою. – Вік ти звікуєш трутнем, довіку висітимеш на чужих плечах... Та не бійсь, не лякайсь, любчику мій: замість розуму, ти, напевне, матимеш протекцію й не загинеш у світі. Знаєш? як у Некрасова:
Тих и скромен, как овечка, 
И крепонек лбом, 
До хорошего местечка 
Доползешь ужом...
 – Ач який пророк вишукавсь! – перебив покривджений «старцюга», потім плюнув і пішов, згадуючи прислів’я: «Я до тебе з серцем, а ти до мене з перцем». Химченка щось схопило за душу. Спершу він був хотів наздогнати ображеного товариша, обійнять його за шию й перепросити; та зараз же здалося йому, ніби це буде сміхота, і він не побіг. В душі він докоряв собі за грубі слова, сказані навіть не зо зла, а так, не знать за що.
 – Нічого! – потішив себе він. – Краще нехай мене вважають усі за погань, ніж за що путнє. Нехай усі відносяться вороже!.. Коли я справді є щось добрее, то тому, хто мене вважа за мерзенного, розчаруватися колись буде любо... А коли я мерзота, то нащо ховаться?
Заспокоївши себе отакою мовою, Химченко увійшов до тієї кімнати, де Корніцький видавав одпускні білети. Уже всі вченики давно побрали їх і порозходилися. В кімнаті зоставалися тільки четвірко, балакаючи з своїм класним наставником.
Наставник шостого класу, Корніцький, був вихователь зовсім інакшого типу, ніж директор. Той було гримає, лається, не дасть ученикові й слова зговорити; він і в «щирій» розмові з Химченком не зміг аж до кінця спинити свій авторитет. Корніцький навпаки: щоб держати свій клас у послуху, він мав за найпершу річ – усякими способами гаразд пізнати душу своїх «воспитанников». І справді, він зугарний був розкусити кожного до ниточки. За своєю педагогічною системою, він дозволяв ученикам поводитись із ним вільно, суперечитися, сваритися; супротилежність величавому, бонтонному директорові, він сипав на кожнім ступені напівжартівливе «дурень ви» або «свиня», підпускав то тодоу, то тому шпильку, та знов же не виявляв гніву, якщо, бува, й сам чував одвітну шпильку. А втім, він умів не допускати вчеників до через лад компромітуючої фамільярності. В приватні, конфіденціальні балачки з поодинокими вчениками Корніцький вступав залюбки. Йому
щастило викликати хлопців до повної довіри: вони зважувались покаятися йому в таких речах, як п’янство, гра в карти, вчащання до лупанарів і т. ін. Жодного признання Корніцький не надуживав: принаймні ніхто ще не був покараний шкільною дисципліною за ті провини, які він сповідав Корніцькому; тільки ж той усе, що чував, намотував собі на вус для дальшого. Отак, знаючи душу кожного, він умів володіти й орудував усеньким класом так, щоб decorum дисципліни ніколи ніяким учеником не порушалося; та саме в тому він і добачав повинності шкільного пансіонерського педагога. А тих учеників, що й самі були собі мудрі й не надилися на його вудочку, він ненавидів: ненавидів – як він звав – «резонерів», що, правда, ані пили, ані в карти не гуляли, ані блудодіяли, ані інших важких шкільних провин не чинили, та зате чинили ще гіршу річ – 
Дерзали сметь 
Свое суждение иметь.
Таких «резонерів» Корніцький тяжко не любив і переслідував, а вони знов ненавиділи «єзуїта». «Резонери» ладні були дивитися з більшою прихильністю навіть на директора, бо той мав простіше серце й не вмів, наприклад, так ущипливо, так їдко-систематично допекти, як Корніцький. Тільки ж усі інші вченики знаходили, що Корніцький – «чоловічина добрячий», далеко луччий, ніж усякі там директори, Ірічки є tutti quanti . А втім, хто його зна, який чолов’яга% був справді Корніцький! Відомо було, що в громадськім житті він учинив декілька благородних діл, рискуючи навіть своєю кар’єрою. Та десь, певне, громадянська відвага ще не дає й педагогічного хисту.
Поодпускавши всіх учеників, опроче чотирьох лінюг, Корніцький спершу жартівливо-грізно лаяв їх за негор-ливість до вчення, а потім весело й фамільярно шуткував з цими здороваями, що їм уже не вчитися, а женитися був час, – коли оце ввійшов Химченко.
 – Так отак-то... – учувся йому кінцевий шматок розмови з Корніцьким. – Так-то... – знов сказав він, хитренько протягуючи свої слова. – Виходить, що таки сьогодні негайно їдете додому й ви, і Мироьгенко, і Чуровський... Гм!.. Самі стовпи!..
 – Про-о-о-ошу!! – ніби вламався в амбіцію один з тієї четвірки. – Як ваші слова треба розуміти? «Стовп» – гм! сиріч «дубина», себто ідіот?!
Корніцький аж надто хитренько засміявсь і глузливо прикусив спідню губу.
 – Ет! – одказав він, удаючи невинного. – «Стовп» – значить «основа, підвалина», а чи ж ви не краеугольнии камінь у класі?! От добродія Химченка я, певне, стовпом не назвав би.
Химченко холодно й погордливо здвигнув плечима.
 – Цікаво б мені знати, хто такий у вас я, на вашу термінологію... – сказав він зовсім неуважливо. Далі, не чекаючи одповідання, він додав:
 – Я прийшов узяти в вас білет, їхати додому. Корніцький єхидкувато не зводив з нього очей.
 – Ви б то хто?.. A! Як зветься те, чим ушивають дах? Дрань, чи як? 
Всі зареготали гомеричним сміхом, опроче Химченка: той із злом одмовив:
 – Зовсім не смішно і... не дотепно.
 – Не погребайте! – іронічно вимовив Корніцький. – Чим багаті, тим і раді... Але порозходьтесь, панство-товариство, геть звідси, бо бачите: з енергічного виду д. Химченка можна знати, що він прийшов сюди вичитати мені нотацію та навчити, якої педагогічної системи я маю триматися, виховуючи їхнє високоблагородіє.
Ті весело повиходили з кімнати. 
 – Помиляєтесь: я тільки по білет, – обоятно й холодно сказав Химченко, хоч йому цим-о разом страх як хотілося засміятись із слів учителевих.
Корніцький взяв перегортати папери, шукаючи між ними Химченкового білета. 
 – Що, похвалили оце вас пан директор? – тихо спитав він, пораючись у паперах. Не діставши одповіді, він додав: – Треба вчитися.
 – Який є в вас доказ, що я не вчуся?! – різко сказав Химченко, готуючись до баталії.
 – А бали ваші: вони не блискучі, – рівно одповідав класний наставник. – Та я й сам хіба не бачив, що в вас книжка цього року не гостювала в руках ніколи?.. Сором! Сором! З грецької мови – трійка!
 – Трійка є бал задовольняючий, а на більше вчитись я не хочу! – Він це вимовив з притиском й так само пояснив. – І на те я маю законне прав о... Та й яка мені з тії грещини користь?
 – Як то яка? Тая користь, що через грещину ви здобудете атестат зрілості! Хіба ж це не рація?
Хлопець спершу не знайшов, що й одрікти.
 – Ой ви, Химченку! – докірливо, але по-батьківському почав казати Корніцький, – ви шукаєте рації, аргументації й т. ін. на кожнісінький свій вчинок. А навіщо вам це? Чиніть сміливо те, що радимо вам ми, поподумавши за вас гаразд. Вже ж будь-що-будь там, а ми все ж педагоги... поганесенькі, думаєте ви, нехай, – тільки ж педагоги, вихователі. Ми спеціалісти, ми староходжі люди в цьому ділі – тим-то ми повинні тямити, що вам шкідливе, що – корисне.
Слухач скривив губи. Обидва помовчали. Перервав мовчанку Корніцький:
 – Не скрізь шукати аргументації – краще. Тепер ви маєте сумніви, чи є користь од класичних мов. Ну, а покладім, що ви самі собі або хтось другий вам довів з певністю, що вони просто шкідливі? Що ж би вийшло з того? Коли б ви схотіли послідовно триматися принципів, то не сміли б у такім разі вчити грещину й латину навіть трохи, навіть на трійку! А не маючи трійки, ви мусили б, як вам відомо, вилинути геть з гімназії... Киньте ж, киньте самостійні гадки, а вчіться так, як ми вам вкажемо.
 – Я так не можу, ніколи в світі не можу. Доведіть мені, що так воно треба! А інакше... без доказу... Та не теля ж я, щоб мене налигували й вели навманяки, куди глядя. Я людина!
 – Ну, як знаєте! – здвигнув плечима Корніцький. – Кажу щиро: я вам, як і всім вашим товаришам, добра, може, й не бажаю, але ж не бажаю і лиха... (Та й і ви всі мене любите, як собаки діда...). Мені байдуже: про мене, рішайте собі великі світові питання, вчіться на «три». Але знайте, що коли ми не маємо права виключити вас за трійку з грецької мови, то маємо повне право з тріумфом вигнати із школи за непокору, за той шкідливий призвід, який ви даєте другим. Вважайте за те! Не наливайте чашу вщерть!..
Корніцький це говорив, анітрохи не хвилюючись, і так само спокійно казав далі:
 – Не забувайте й ось чого: коли ви навіть скінчите курс та захочете піти до університету, то од нас, по закону, буде заслана туди характеристика ваша. Ви вже й тепер псуєте свою кар’єру... Ну, я сказав усе, що повинен був сказати. А що далі діяти – ваша воля. Пам’ятайте тільки, що школі не впада панькатися з вами. Ви, пане геній Химченко, задля нас є точнісінько такий самий ученик, як і всі, – ergo , підхиляйтесь дисципліні, як і всі, слухайтесь, як і всі. Не то – геть!.. От вам ваш білет, а от бумага од совіта до вашого батька, – додав Корніцький усе тим самим рівним тоном... – Може, й справді оздоровієте влітку од вашої «болістй»... (Це кажучи, вчитель іронічно, але так само холодно осміхнувсь). – Оголосити вас ненормальним – це була ідея директорова, тим-то геть увесь совіт дав свою згоду. А як на мене: будь я вашим батьком, я вашу «болість» був би гоїв дубцем.
Слухаючи Химченко його мову, повигризав собі всенькі нігті й сповнився немічною лютістю. Швидкою ходою він вийшов з кімнати й не пішов, а просто побіг у сад. З учеників там не було вже нікого. Химченко впав на одну лавку, що немало ховалася в зеленій гущавині кущів, конвульсивно вхопився за стовбур невеличкої берізки й притулив свою щоку до лубу. В такім становищі він просидів минут із п’ятеро. Плакати він не плакав, бо сліз не було, а тільки вряди-годи всеньке його тіло струсювалось, немов з перелогів. Тоді він ще дужче пригортав до себе стовбур дерева, тиснучись до нього так, як маленька дитина тиснеться з жаху до своєї неньки та чіпляється руками за її шию. Нарешті хлопець підвівсь і подививсь на стильовий шкільний будинок, що визирав з-поза зелені.
«Я й сам тямлю добре, що я недобра людина, – подумав він. – Я знаю, що я погань. Та ви... ви ще гірші од мене! Ви – падлюки!»
По цій подумній тираді він вийшов із саду, попростував до гардероба, вдягсь і пішов закуповувати дещо на дорогу. Між іншим він покупив насіння й узяв лузати на вулиці ж таки. На превелику свою радість, він здалека зуздрів князя Амілахварі, що йшов був напросто, ще й до того з якимись своїми знайомими панночками. Химченко заздалегідь підкачав одну калошу штанів трохи чи не до коліна, другу покинув так та й розхристався, що видко було й голе тіло. Коли князь порівнявся з ним, він привітно вклонився, рівночасно дзьобаючи насіння, та ще й поздоровкавсь: «Здраствуй, Амілахварі!» Князь почервонів й аж спітнів од сорому, так що йому самому не завадило б розстібнути сорочку.
А Химченко ще трохи повештавсь по місту, не запинаючи сорочки, та полюбував, як цікаво перехожі дивляться на нього. Довелось йому йти проз величезний собор. Ішла вечерня; спів виразно розтинавсь і по шляху. Вся - церква була уквітчана порослю, бо взавтра – день святої трійці. Химченко на мить припинився. В зеленому вбранні церква визирала так гарно, що він навіть хотів був зайти усередину – коли це здалека побачив, що туди само прямує директор з побожним обличчям. Як стій хлопець одвернувсь, од собору, демонстративно насунув капелюш на очі й звернув у якийсь вузенький переулок
Там стояла обідрана, сліпа старчиха. Вона виглядала такою страдницею, що Химченко швидко поліз у кишеню і вже був видобув якогось срібняка. Вбога почула, що хтось зупинився коло неї.
 – Подайте милостину ради святої тройці! – застогнала вона.
Химченко раптом зостановився.
 – Ради святої тройці?.. Не дам! – сказав він жорстоко і вже хотів був піти геть, коли знов поглянув на старчишину дранку.
 – На! – сказав він, оддаючи їй гроші. – На! Та тільки не ради святої тройці, а ради того, що ти людина, й безталанна людина.
Наробивши ще скількись чудасій, Химченко вернув до пансіону. А ввечері він уже мчався поїздом у рідний свій городок Звенигородку, до батьків, де давно за ним скуч и ли.
IV
Родина Химченків складалася з батька, матері, Петруся та двох сестер. Старша рік тому назад була понялася з одним чиновником, та він скоро захирів і швидко після весілля вмер. Вдова вернулася в хату батьків; ще не стара, вона не тратила сподіванки піти заміж удруге. Менша сесгра була трохи старша за брата і ще незаміжня. Всі раділи приїздові Петрусевому.
Гість, скоро приїхав, зараз оддав батькові постанову педагогічної ради. Батько, добродушна людина, прочитав папір і здивувавсь.
 – Ти знаєш, що написано в цій бумазі?! – спитав він сина.
 – Знаю.
 – Як же її розуміти? Син засміявсь.
 – Е, тату! Ніяк! Наш директор на старості літах якщо не зовсім навісніє, то впада в дитинство. Ну, от йому і верзеться невідь-що. А весь совіт тягне за ним через те, що знає, що на такі його листи батьки однаковісінько не вважатимуть.
Петрусь говорив так безжурно, так шуткотливо, що батько не міг не похитнутися в своїх підозріннях.
 – А все ж таки, що тра робити? – спитав він.
 – Одпишіть так само задля проформи. Напишіть, що ви звернете на мене найпильнішу увагу та що з тих фактів, які навела педагогічна рада, ви свого сина аж не пізнаєте, бо я, мовляв, раз у раз, ще з пуп’яночка, був дуже слухняний і розсудливий. Ну, і прочая, і прочая, і прочая.
Батькові було трохи ніяково, т’але ж він учинив саме так, як нараював син. Нікому з хатніх він про той документ не сказав.
Уплило тижнів з троє, відколи хлопець повернув додому. Якої-небудь ненормальної зміни не постерігав у нім ні батько, і ніхто. Та й важко було б постерегти, бо хлопець, видершись із школи, справді оздоровів. Свіже, цілюще повітря малесенького рідного городка, не гірше од сільського, щоденні довгі блукання по лісі та по ланах, домашня тиша, прихильність од усіх хатніх – все втихомирило хлопчака. Вже за перший тиждень його бліде, змарніле обличчя порожевіло, рухи зробилися жвавими. Він забув не тільки про те, що зветься «сумом», «нудьгою», «світовою скорботою» і т. ін., – забувсь навіть, що бувають на світі громадські інтереси, ба навіть, що є на світі книжка для читання. Фізичне почування животної енергії, що з кожною дниною прибувала йому та цівкою била в кожнім живчикові, задовольняло його. Замість поважного філософського сумування з’являлося бажання цибати, стрибати, співати, сміятися. Зустрічаючись у полі з дівчатами, що підсапували картоплю та буряки, Петрусь охоче зупинявсь, заходив з ними в розмову і (чого досі ще не бувало) навіть переморгувавсь із ними. Ніхто з товаришів, запевне, був би не впізнав його тепер: не можна було повірити, що оцей безжурний, веселий хлоп’яга є той самий, який недавнечко з гірким песимізмом дививсь на цілий світ, брав на себе роль суворого Катона і в’їдливо чіплявся геть до всіх. А втім, остання риса в Петрусеві вдержалася: до свар з товаришами він встиг призвичаїтися так сильне, що й тепер той нахил мав на комусь окошитися. Теперечки об’єктом стали сестри. Меншій сестрі доводилося трохи не щодня плакати через брата. Мася була дівчина, гарненька на вроду; тим часом брат силувавсь непохитними аргументами доводити, що в сеструні ніс – не ніс, а бурульбашка якась, очі – не очі, а баранячі очища, волосся – віхтьове, та й узагалі вона, мовляв, цілком відповідає тому ідеалові краси, який намалювала пісня:
Такий стан, як у баби, 
Такі очі, як у жаби, 
Така шия, як у рака, 
Така бридка, як собака...
А в-тім, з Масею Петрусь тричі на день сваривсь, та тричі на день і миривсь. Не так щасливо кінчалися його суперечки із старшою сестрою Надею. Перш усього їй дуже не сподобалося, що брат, відколи вже приїхав, церкви ні разу не одвідав. Вона спробувала нацькувати на Петра батька. Та м’який батько, що й давніш ніколи не був деспотом, тепер рішуче одмовився силувати «дорослого хлопця» (так він казав); до того ж, він і сам був лінивий ходити до церкви й уже давно забув, як церковні двері одчиняються. На одмову батькову Надя з досадою буркнула скількись глибокодумних уваг на тему: «Ненависна анархія, що панує в нашій сім’ї», та релігійну загорілість свою мусила пригасити. Петрусь захотів оддячитися їй гаразд за замах на його волю: при першій-ліпшій нагоді він перейшов уже до активного нападу.
Лучилося йому якось-то зазирнути на хвилину до церкви саме перед причащениям, не для молитви, а так, з цікавості. На свою величезну втіху, він натрапив на цікаву сцену. Коло амвона стояв паламар, держачи в руках тарілочку задля грошей. Баби, запричастившись, проходили проз нього, а він удававсь до них з отакою проповіддю: «Тітко! Та поклади ж бо хоч п’ятака! Що, ти дурно їла, чи що?І Гей, бабко! Сором бути скупою!.. Ти от причастя з’їсти з’їла, а немов не знаєш, що вино й проскури коштують гроші!..» Коли вдома Петрусь із сміхом розказав про цю сцену, Надя назвала його богохульником. Тоді брат прочитав їй цілу лекцію, що християнське причастя є зостаток елевсінських містерій; при цьому він прирівняв Христа до воскреслого Діоніса, а причастя – до елевсінського «кікеона». Наді терпець увірвавсь – вона почала крутити Петра за вухо, а він їй мало руку не скрутив. Два дні вони між собою не розмовляли; потім помирилися, та знов не на довгий час.
До молодої вдови взяв залицятися один акцизний чиновник, Знаменський, попович зроду. Надя його залицяння приймала прихильно. Одного разу Петрусь був розмовився з гостем, і той йому дуже не сподобавсь. Він ото слухав-слухав Знаменського, а далі спитав:
 – Ви, либонь, божественного роду?
 – Як то «божественного роду?» – спитав той, трохи конфузячись.
 – З поповичів?
 – Еге, я син священика, – одмовив попович, червоніючи з безцеремонності Петрусевої і обглядаючи його хмурим оком. Той, однак, не склопотавсь і сказав байдужим тоном, виходячи з кімнати:
 – Тим-то в вас отакі клерикальні погляди.
Скоро гість одійшов, Надя взяла лаятися з братом за «божественний рід», а він ще піддав перцю, продражнивши Знаменського «клерикальною кицькою». Надя ледве в волосся йому не вчепилася. Потім Петрові самому зробилося шкода, що він образив Знаменського, зачепивши його рід. Коли той знов прийшов у гостину, Петрусь почав дуже ввічливо балакать із ним і навіть попрохаь вибачки за минулий раз. Знаменський величаво переслухав його перепрошування, пихато хитнув головскі і зараз-таки після того вдався до Наді з розмовою на тему, що, мовляв, «на сьогочасній молодіжі треба дуже велику палюгу поламати, поки з неї щось путяще вийде». Петрусь тоді сильне образивсь, але змовчав до слушного часу.
Коло господи Химченків розгортався доволі великий, розлогий сад. Він мальовничо спускавсь до яру, що був глибокий і дуже закрутний. По тій бік, горою, – вулиця, битий шлях. Обгинаючи яр, шлях мусив зробити чималу заворітку. Це було незручно задля проїжджаючих, бо довше їхати, та пішоходці вкоротили собі дорогу: замість ходити битим шляхом, вони здавна втоптали вузеньку стежечку навпрошки, через город Химченків. Громадське володіння тією стежечкою й ходіння через чужі перелази освячено було традицією: запевне, геть усе місто дуже б здивувалося, якби хазяї саду заявили претензію та заборонили переходити тудою. Знаменський щодня саме отією стежкою ходив на службу й вертав додому. Надя, сидячи на балконі, здалека могла бачити свого залицяльника й привітно осміхатися на його увічливі поклони.
Петро постеріг, під котру годину верта Знаменський з «акцизного правления». На другий день після останньої розмови з поповичем він чогось довго поравсь коло стежки і грізно мугикав арію паяцової помсти з «Ріго-летто»:
 – Si, Vendetta! tremenda Vendetta!.. 
За обідом він ні сіло ні пало почав з обуренням оповідати про куницю, що її він, мовляв, бачив на городі, та що, вона десь, певне, величезні шкоди чинить садовим рослинам та ще й кури чи не передушить.
Був дуже гарний літній вечір. Знаменський ішов додому, повний сентиментальних роздумувань про Надю, і поспішав до того місця на стежці, звідкіля видко було балкон Химченків. Надія не обманила його: на балконі стояла його ідолка, спершись на поренчата, і дивилась униз до яру. Знаменський дуже галантно здійняв з голови «котелок», з люб’язним обличчям одважив низенького поклона, не зводячи очей з Наді, та й... заверещав з усієї моці, мов цаплений. А це Петро був пригостив’ на дорозі капкан, що його він позичив в одного знайомого міщанина. Знаменського ногу схопило мов ‘обценьками, а він не тямив, що це таке, і з переляку горлав. Минут із п’ятеро довелося бідолашному кавалерові простояти в полоні, аж доки на Надин репет поприбігали обидві наймички Химченків і визволили його. Нозі ніщо не завадило, штани теж не подерлися. Знаменський перебувсь самісіньким переляком Але зате він одіграв таку комічну роль, ще Петрусева потреба помсти була геть заспокоєна. Що ж до капкана, то він пояснив: «Це я був поставив на куницю.. А вловив лисицю», – додав він тихцем.
Знаменський аж два тижні був боявсь більше ходити тією клятованою стежечкою. Надя спершу дуже лаяла брата, а нарешті почала його прохати, щоб він забоживсь, що наперед не злоумишлятиме проти шановного Ераста Андрійовича. Петрусь одказав на те, що боженькання він не визнає, а дасть слово честі. І того слова він справді не зламав. Але шановний Ераст Андрійович не міг подарувати Петрусеві всіх його передніших штук. Коли в товаристві йшла, бува, мова про сім’ю Химченків, він зітхав і з таємничим виглядом пророкував: «Ох! Що то вийде з їхнього сина! Що то вийде!» В ширші пояснення він не пускався, а проте швидко по всьому городкові зачали балакати, що молодий Химченко десь є нігіліст. Значення того слова ніхто не розумів гаразд, тільки ж визначали їм щось невимовно страшнеє.
Реноме нігіліста незабаром закріпилося за Петрусем непохитно. Місцева інтелігенція, щоб себе хоч трохи розважити серед мертвої нудоти, надумалася дати любительський спектакль. Видно, що це була дуже щаслива гадка: в маленькім повітовім місті, де чиновницький світок труситься над кожним шагом, всі білети були попродані та й напрочуд хутко. З родини Химченків пішов на спектакль один лиш Петрусь. Він узяв місце в другому ряді крісел, себто дуже пристойне. Багацько причепурюватися він не захотів: на ньому була доволі заяложена парусинова блуза, з-поза неї виглядав м’який комірчик української сорочки; узув він чудернацькі різнобарвні пантофлі, т. зв. «килимові», а в руках тримав просту ломаку, що виламав з тину. На спектаклі була вся повітова аристократія; багато публіки понаїздило і з сусідніх сіл. Поява Химченкова в залі вчинила ефект: на нього звернулися очі всенького товариства. Ані кришечки не клопочучись, Петрусь, із дивною ковінькою в руках, сів на своїм місці й почав оглядати залу в бінокль. Він міг постерегти проти себе вселюдне обурення, та воно його загрівало лиш до завзяття. «Коли бути демократом, то вже бути до краю», – подумав він і розстебнув комір блузи: українська вишивана сорочка опинилася на видноті. Щось його муляло й свербіло: йому бажалося голосно виявити свою погорду супроти всіх. «Найдемократичніша мова буде, очевидячки, українська, бо чисто мужича», – подумав він і (хоч про українофільство навіть не чував) прирішив держатися сьогодні цієї мови. Спереду сиділа якась польська поміщиця. «Пані, чи не дасте мені вашої ахвішки на часинку?» – вдавсь Петрусь до неї по-вкраїнськи. Добродійка широко розкрила очі, обернулася поглянути на «мужика», що заліз аж у другий ряд крісел, та й загляділа його формену кепку із значком відомого їй київського «порядного» інтернату. Вона мовчки простягла афішу. Петрусь узяв і, оддаючи назад, так голосно сказав «дуже дякую», що знов звернув на себе вселюдну увагу. В антракті він почув, як дві дами, що сиділи поруч нього, завели французькою мовою балачку про нього ж таки. Одна з них висловила здогад, що їхній сусід є, либонь, син якогось мужика та що треба радіти новітньому законові міністра просвіти, який утрудняє вступ до гімназій усяким пролетаріям. Петрусь, що дуже добре розумів французьку мову, пильно слухав панію й відчув, що в нім знову прокидається й аж клекотить тая ненависть до всякого аристократизму й панства, яка в Звенигородці була ущухла на час. Далі обидві дами попідводилися з місць. Ота сама антидемократична ораторка, коли посувалася проз Петруся, незнарошна натоптала йому ногу, т’але ж нічичирк. Хлопець перепинив її, голосно й грубим тоном вдавшися до неї по-українськи: «Ви мені пальці трохи не пороздушували, а навіть вибачення не попрохаєте!» Дама обміряла його очима з ніг до голови й погордливо скривилася.
 – Quel impertinent! – промовила вона до товаришки.
– Moi impertinent?! Non, madame, c’est ä vous, qu’il taudrait prendre une lecon de politesse!  – скрикнув Петрусь таким голосом, що аж тремтів од схвилювання, і додав (це вже знов по-українськи): – Еге, навіть у тих мужиків, якими ви гордуєте, вам не завадило б повчитися звичайності!.. Vous voyez, chere madame, – іронічно засміявся він, – que j’aurais pu parier francais aussi bien, que petit russien , а якщо я балакаю «по-мужицьки», то, значця, маю мужицьку мову за кращу і од руської, і од ще більш аристократичної – французької...
Петрусь вимовляв по-французьки чудово, і він сам знав про це. В пансіоні французький учитель похваляв його гарну французьку вимову перед цілим класом.
Другого дня весь город балакав про те, що молодий Химченко – страшенний нігіліст. Тільки декотрі дами нарекли його просто enfant terrible .
V
Вже кінчавсь і петпівчаний піст.
Петрусь уже нудивсь гаразд. Нічогонероблення йому навкучило. Його знов тягло до книжок, до розумової роботи. Енергії він почував у собі вдосталь, та його лякала тільки гадка, чи не піднімуться через читання знов усі ті муки, які він перебув у школі ще так недавнечко. Тим-то він не переставав байдикувати та ушква-рювати штуки, які достачали йому репутацію нігіліста або enfant terrible.
Одна днина аж надто була «чревата» всякими пригодами. Петрусь прокинувся й схватився більше-менше коло 12-ої години: «не дуже пізно», на його глибоке пересвідчення. Вмившися, він пішов не снідати, а в сад зірвати трохи вишень. Над свою сподіванку, він застав там батька, що сьогодні чомусь не пішов на службу, та одного знайомого. Привітавшись із гостем, він сів на лавці й послухав, про що вони балакають.
 – А от що. Павле Степановичу, – казав гість, – позичте мені прочитать «Вічного Жида» Сю.
– І-і! Ні слуху ні духу нема, відколи позичив у мене Калюжний.
Направду книжка була вдома, та що, на думку Павла Степановича, це був дуже дорогоцінний твір (видання 1837 року), то йому не хотілося позичати її. Він, збрехавши, додав:
 – Чи ж вам би я не дав її?! Так, бачите, закрутили!
 – Тату, – встряг до мови син, – десь, певне, Калюжний її вернув, бо я бачив «Вічного Жида» в вас на столі.
 – Невже?! Ні, ти помиляєшся. Ану, посидь з Хрисантом Андрійовичем, а я піду подивлюсь.
 – Не клопочітесь, тату, – сказав Петрусь прихильно, – я сам принесу.
В один мах він приставив на місце книжку.
 – Чи ба! – ніби здивувався старий Химченко, – либонь, десь під купою паперів лежала.
 – Ні, тату, на видноті. Ви повинні були її щодня бачити.
 – Гм!.. – невдоволений, кахикнув батько, суворо глипнувши очима »а сина... – Куряча пам’ять зробилася! Старіюся! – зітхнув він до гостя.
 – Ах! – зрадів Петрусь. – Бачите, тату, що на вас часом находить забуття. Отже ж учора, коли ми сперечалися за щось, ви сказали: «Ні, ні! Це ти забув, як було діло, а не я, бо я зроду нічого не забуваю». Бачите, що й ви забуваєте!
Батько справді раз у раз хвалився своєю пам’ятливістю. Щоб затушкувати справу, він удавсь до гостя:
 – Ну, та вже як там воно не є, а я радий, що книжка знайшлася і я можу її позичити, Хрисанте Андрійовичу, вам. Візьміть, ви-бо людина акуратна й пильнуватимете книжки, як ока.
Гість із «Вічним Жидом» повіявсь додому. Батько ступнув декілька разів по доріжці, далі згорнув руки й припинивсь перед сином.
 – Що це за знак? – спитав він хмуро.
Петрусь, ніби не завважаючи батьковому тону, вдавав наївну дитинку.
 – Еге ж, у мене краща пам’ять, ніж у вас? Якбищо не я, то ви були б не позичили йому книжку! – казав він, радіючи по-дитячи.
 – Якбищо не ти з своєю дурістю, то я не був би марне кинув рідку книжку звісному шахраєві! Не побачу я вже ніколи «Вічного Жида!»
 – Татуню, та ви ж були такі радніші дати йому! Ви навіть казали, що...
 – «Казали!» Хіба я настоящо казав? Мало що інколи балакається!
 – Тату!! Невже ви зважилися... брехать? – тихесенько спитав Петрусь, трохи не пошепки.
Од синового тону батько зчервонів і мовчки заходив по стежці вперед і назад.
 – Які тут брехні! – нетерпеливо одмовив він потім. – Це ж дрібниця.
 – А вчора, тату, ви казали Масі, що чесна людина навіть у дрібницях не повинна брехати ніколи в світі.
Слова ці були вимовлені так природно, так соромля-же, що батько зовсім став ні в сих ні в тих. Не знаючи, що одказувати далі, він поплентавсь у хату, до свого кабінету. «Чуднота! – міркував він дорогою. – Чи це мій син занадто порозумнів, чи попросту вдає дурника? А укладливий, будь-кого забелькоче!..»
Петрусь знов, проводжаючи його поглядом, злегка осміхнувсь і незабаром сам пішов із саду до господи. Мати його була в кухні й загадувала наймичці Килині всякі роботи. Він проз неї перейшов до їдальні, де самовар іще стояв був на столі, вточив собі чаю й узяв намазувати хліб маслом.
Сестри давно вже поставали й поралися по хатині. Обидві були тепер з постом. Старша, Надя, постувала через те, що була релігійна аж до забобонів і була щиро пересвідчена, що за скором у петрівку буде на тім світі пекельна кара. Наймичка Килина вияснила собі Надину побожність трохи інакшими мотивами: «Вони хотять гарного кавалера собі випостувати», – сказала вона якось (ну, та й дісталось же їй на горіхи за теє!). Мася знов пісникувала тільки через те, що не хотіла сваритися з старшою сестрою. Та й то на самоті, потайки од усіх, Мася ладна була й скорому скуштувати
Надю, що строго пісникувала, вид масла, яке намазував брат, дратував. Вона не втерпіла, щоб хоч чимсь не докорити Петрусеві.
 – І! Спить бозна-доки! Далі обідати час, а він допіру сніда!
 – Не турбуйся! Всього масла не поїм, зоставлю ще й на твій пай!
 – Ну, я (дякувать господеві) ще тямлю, коли піст! – сварливо одказала та. – Не те, що ти з татом!
 – Тямити тямиш, а масла, правда, хочеться? То й з’їж трошки, бо ач як поохляла, зовсім тлінна!
Надя з погордою одвернулася. Петрусь удавсь до другої сестри.
 – А ти, Масю, неодмінно начхай на те постування. Надя, як бачу, приматкобожилась і швидко в черниці піде... (Надя при цих-о словах знов зневажливо скривилася)... Ну, а тобі заміж таки хочеться. Тільки ж яка мара пекельна тебе візьме? Ти й так мерзенна на пику, а од постування геть зневірнієш.
Мася образилася, а Надя розлютувалась.
 – Мовчи, блазню! – гукнула вона. – Сам безвірний, та й Масю спокушуе! Ох, коли б одхвиськати такого атеїста гаразд дубцем чи палюгою, то був би найкращий лік на всенькі «ізми»!
Ці слова допекли Петрові аж до печінок. Допиваючи чай, він узяв мізкувати, як би то шпорнути Надю болючіш, та не гурт надумав. Знаючи прихилля сестри до черців, монастирів і т. ін., він замугикав:
А в черницях добре жити: Ні жать, ні в’язати. Треба тільки вранці встати, Книжечку читати.
Тільки ж Надя виглядала так величаво, наче англійська леді. Не в замітку братові, вона аж губи кусала собі, але вдавала, буцім нічого не чує.
На мисникові лежала Біблія. Петро простяг до неї руку та й розгорнув. Миттю обличчя йому заясніло лукавим осміхом, та зараз же він побожно надувсь і благоговійно прочитав:
«І сказала старша дочка Лота до молодшої: «Наш батько старий, а нема більше женихів задля нас на землі; тож давай підпоїмо нашого батька й спімо з ним, щоб...»
Соблазн для слухачок був великий. Мася крадькома закидала оком у книжку, щоб затямити,, на якій це стороні. Надя обурилася.
 – Облиш! – прокричала вона. – Стидався б!
 – Чого стидався б? Святого письма?
Сетра підбігла й видерла Біблію. Петрусь декілька ^ментів не знав, що б йому розпочати, коли на його втіху вбіг до їдальні маленький песик старшої сестри.
 – А-а-а! Здоров був, Бен! – весело гукнув хлопець. Бен підбіг і став дивитися на нього своїми розумними очима.
 – Ау-у-у! – завив Петрусь.
 – Ау-у-у! – підхопив Бен.
 – Ау-у-у! – знов заквилив Петрусь.
 – Ау-у-у! – сумовито тяг, аж розтинався Бен, підвівши свою мордочку вгору.
 – Боже мій, що це за хлопчисько!! – заголосила з одчаєм Надя. – Мій Бен і так дуже нервовий, а через тебе знервується вкрай!
Вона з гнівом випхнула Бена геть з хати.
Сестрам треба було плоїти свою білизну. Задля вигоди вони винеслися до вітальні, приладнали на двох стільцях дошку, а на ній розвісили спідницю й почали плоїти. Та Петрусеві, либонь, не було сидні на самоті: і він притяг до вітальні та й сів біля фортеп’яна. Чудово він грав тільки губами на гребінці, але й фортеп’яна не лякавсь і вмів грати одним пальцем: «Ой, за гаєм-гаєм». Теперечки йому забажалось поімпровізувати.
 – Слухай, Масю, я тобі покажу достоту таку мелодекламацію, як в Лішина. Я був на його концерті в Києві, то й усе поняв. Тема моя буде: «Як студент ішов топитися»... Ось він ще вагається, на серці буча страстей...
З цією мовою Петрусь почав навмання бурхати руками по клавішах. «Мелодекламація» вийшла дуже вимовною.
 – Чорте ти лисий! – задренькотіла Надя. – Хочеш розстроїти фортеп’яна!
 – Сама ти чортиця, коли так... (Гм! Лається у піст! – насмішкувато промовив він у скобках.) А фортеп’ян спільний, усії сім’ї. Ти ж сама тут чужа, гостя, зайда... Ну, от студент уже коло річки. Хвилі бурчать, б’ються об скелі, бризки клубочаться понад водою. Слухай же...
І знов з-попід рук талановитого імпровізатора почулась музика, ще чудовіша, ніж уперше. Тут підбігла вже менша сестра та й зачинила фортеп’ян на ключ. Невмисне вона глянула в вікно.
 – Надю!! До нас ідуть у гостину обидві Логвиновсвкі! – покрикнула вона. – Ой! Мерщій приймаймо цю дошку. Знатимуть, що ми самі плоїмо, та ще в гостиній! Килино! А йди сюди швидше!! – Обидві сестри страшенно турбувалися та метушилися, аж поки не повиносили всіх причандалів до плоєння. По-провінціальному це був би «недобрий тон», коли б гості застукали їх у вітальні за «непанською» працею, наче простих наймичок.
Причепурюючись коло дзеркала, Мася охкала:
 – І несе ж їх сюди дідько в будень!.. Ой, у мене, до того, bouton d’amour на лобі взявся, чи що? Хіба отак-о загорнути його волоссям...
А старша, Надя, тим часом, жахаючись, загляділа,, що Петрусь у своїх квітчастих, дуже неелегантних пантофлях. Слізно почала вона благати брата, щоб він або зовсім не виходив до гостей, або взув чоботи замість цих шкарбанів. Той звільна підвівся і з злою думкою покинув вітальню: він поклав зневажити сьогодні всякі пристойності, хоч би й самому ставало соромно.
Минут через п’ятерко він знов у «шкарбанах» вернув до вітальні, як уже там були гості. Петрусь любенько поздоровкавсь із ними, потім сів біля Наді й зачовгав пантофлями по підлозі.
Саме тоді, як хлопець увійшов, одна гостя, заматоріла во днех своїх дівонька, встигла вже розказати якусь свіжу городську плітку.
 – Глядіть же, нікому цього не переказуйте, – ніжно прощебетала вона нарешті, – бо я й сама дала слово честі й побожилася, що нікому не казатиму про цю історію.
 – О, на мене можете ввіряти, – одказала Надя, – в мене язик мов на припоні.
 – В неї тоді тільки одростає язичище, коли треба мене кобенити, – з милою пустотою сказав Петро, – тоді в ції-о панії і чорти лисі звідкілясь беруться, і біси.
Всі вдали, ніби вважають його слова за жарт, та й осміхнулися. Надя, проте, як стій втеряла гумор. Розмовою заволоділа молодша Мася. Вона забалакала про те, як вони недавнечко були в губерні на італьянській опері, вкупі з Петрусем, та як вони всі були аж зачаровані двоспівом Фауста з Маргаритою. Дівчина одразу оживилася, бо мала справді доволі поетичну вдачу.
 – Пам’ятаєш, Петре? – прихильно звернула вона до брата, забувши про всі його ранішні штуки. – Пам’ятаєш, що усім нам сльози на очах були закрутилися, як Маргарита співала:
«О, silenzio! O, amor!..» 
А брат тим часом умисне застромив пальця глибоко-глибоко в ніс і, копирсаючи, прогугнявив ніби з восторгом.
 – Поетична згадка!.. Розкішна згадка! – та й застромив пальця ще глибше.
Мася, обурена; одвернулася, а Логвиновські цікаво приглядалися до «нігіліста». Те приглядання розсердило його. Він хитнув ногою, і пантофля звалилася. Всі побачили голу ніженьку, навіть без шкарпеток.
Мася з Надею аж умлівали од жаху та сорому. Щось схоже на докір од совісті шпорнуло хлопця, але йому піддала духу-горда гадка, що ось, мов, він зміг перемогти пересуди й начхати на думку громадянства.
 – А в вас усе диха веселощами, – сказала молодша Логвиновська, аби як-небудь повернути розмову в інакший бік. – Маєте й брата-шуткуна, що не дасть приту-жити й на хвилину, та й самі молоденькі, що тільки жити та веселитися. А от ми – старіємося...
Старшій Логвиновській не дуже припав до вподоби такий зворот розмови: вона-бо зовсім не почувалася старою, ба знаходила навіть, що взагалі не в літах сила, а в тім, щоб усякими правдами й неправдами могти виглядати молодшою. Надя це помітила.
 – Ну, й не гріх вам себе обмовляти?! – суперечилася вона тільки задля звичайності, бо сама думала, що десь, певне, з обох Логвиновських уже давно пісок сиплеться.
 – Ні, ні, – кокетливо одмовляла Логвиновська, яка справді ще вірувала в свою вроду, – старіємось. А от ви так процвітаєте. Заміжжя, хоч і нещасливе, одмолодило вас так, що аж-аж-аж. Яка вам коса стала пишна!
Петрусь, що сидів був мовчки, бо щось його нудило, знов озвавсь:
 – А! І ви зазначили, що в неї теперечки є коса? То фальшива. Я й сам довідавсь допіру вчора, так що й нехотячи,, бо достеріг крізь дверну розколину, як вона її розчісувала на стільці. Отже, передше я був усе дивувавсь, звідкіля їй виросла така куделя замість колишнього мишачого хвостика... («Ну, і навіщо я це говорю? – думав він. – Це ж навіть нерозумно...»)
В тоні в Петруся не чулося ані нотки злісної, а проте Мася почала непокоїтись, щоб і їй брат не встругнув чогось. Вона полапала прищик на лобі, чи не одгорнулось волосся.
 – Ні, не нагортуй волосся ще більше, бо твого бутон д’амура й так не видко, а як напустиш волосся нижче, то косоокою зробишся, – сказав Петрусь півголосом, тільки таким півголосом, що геть усі почули.
Всі мовчали, бо всім було ніяково. Надя з ненавистю дивилась на «нігіліста», що сидів поруч неї...
 – Надю!! Як-бо ти болюче щипаєшся?! – розітнувсь як стій Петрусів скрик серед уселюдної тиші.
Щоб визволитися з цього нелюбого становища, гості почали прощатися.
 – Нам нема часу, ми до вас зайшли тільки по дорозі, а до того, може, й вам перебиваємо, може, й вам ніколи, – одмовлялися вони, як сестри Химченкові прохали їх погуляти ще.
 – Що ви! Які там перебивання, яке там нікольство, коли ми аж скучили сидіти на самоті без ніякої роботи, – прохала Надя.
 – Нащо ви не пускаєте mesdemoiselles Logvinovski йти, куди вони мають діло? – встряг до мови Петрусь. – В них є своє діло, та й у вас знов своє. Адже в вас там, у їдальні, лежить ціла купа неплоєної білизни.
Мабуть, що його слова мали в собі дуже переконуючу силу, бо Логвиновські заразісінько одійшли.
Як пішли вони, то сестри мокрим рядном накопалися на брата. Він аж злякавсь, дивлячись, як їхні огрядні бюсти аж коливалися з гніву. Старша сестра сердито вопіяла дужим контральто, менша вигукувала докірливі слова дзвінким сопрано.
Петрусь одбив їхній забіг покірливістю: він узяв дивитися на сестер неремствуючим, невинним поглядом.
Потім він вимовив свої виправдування: отже, виходило, що він хотів зробити задля них геть усе якнайкращ.
 – Твій bouton cTamour, Масю... я ж сам бажав, щоб його не помітили, і навіть удавсь до тебе тихим голосом. Сказав, що вам тра плоїти спідницю, – так усім же відомо, що ніяка робота не соромна. Що гості швидко одійшли, теж нема чого лаятись, бо вони вам тільки заважали. Коса, знов...
 – Еге ж, еге! Що ти, гидоте, за косу набрехав?!
 – Яке ж там «набрехав», коли я казав щиру правду! А втім, Надю, тобі й хвилюватися не було чого, бо ти ж не молодесенька дівчинка. Дами, такі завстаршки, як ти, не соромлячись, носять перуки.
 – Завстаршки такі, як я? Хіба я стара?! Ах ти, безвусько паршивий.
 – Ну, от! Ти за це лаєшся! – одмовив брат, ніби гірко. – Я вже був певний, що ти далі-далі в черниці підеш, а ти ось у суєту вдаєшся... про всякі прикраси клопочешся... Як же що я й справді тебе скривдив, то згадай: бог звелів прощати кривди, ба навіть замість правої щоки настановити ще й ліву... – навчав сестру побожний брат.
 – Я от татуньові пожаліюсь на тебе, бридкий хлопчисько! – нахвалялася сестра. – Що ти там набрехав про косу!
Але так і не пожалілась, бо батько ще не знав, що в неї коса фальшива.
В сім’ї свара довго не триває. По якійсь годині Мася й Петрусь знов розмовляли, наче й не трапилося нічого. Петрусь сидів за одним кінцем і їв вишні, а Мася за другим гаптувала рушник чорною та червоною заполоччю. Вона давно вже дала обітницю вишити в церкву рушник. Петрусь якось вирахував, що, вважаючи на ту пильність, з якою Мася гаптує, церква дочекається рушника на прийдешнє літо.
З кухні чутно було в їдальню, як madame Khimtchenko свариться з старою Килиною:
 – Пішла в мою спальню за простирадлом та й перед дзеркалом розстоялась!.. Перед дзеркалом!! Треба її пиці збавляти моє дзеркало!.. (Madame Khimtchenko в ніякій школі не вчилася, фізичних законів не знала, отож їй здавалося, що коли багацько дивитися в дзеркало, то воно з того дивіння має зношуватися).
Мася скучила й заспівала якийсь романс, повний високих нот.
 – А знаєш, голубко Масю! – озвався брат чогось занадто медовою мовою. – В тебе голос хоч і не сильний, але... (Мася вже чекала комплімента)... але препоганий, – докінчив той. – Тим-то замовчи.
 – Мамо! Чого цей собакуватий в’язне? – плаксиво гукнула дівчина. Увійшла мама і Петруся не похвалила.
 – Та ти не слухай того дурня, моя любочко. Що він тямить! – додала вона. – Аби ти знала, то в тебе голосок італьянський...
«Той дурень» вибухнув сміхом, бо знав, що його мама не то в Італії, ба навіть у Києві ніколи не була.
Мати вийшла. Мася вишивала-вишивала, потім кликнула:
 – Кили-и-но!
Килина прийшла з кухні, та трохи забарилася. Руки її були умазані в тісто та борошно.
 – Не докличешся тебе! – гнівно кричала Мася. – Принеси мені води напитися!
 – Ат! Пані мені загадали мерщій діжу вимішувать, – неласкаво одгукнулася Килина та й швидше побігла в кухню.
 – Принеси води!! бо битиму!! – кричала панночка. Зроду вона не була якась злючка, т’але ж не здобула доброго виховання, як і загал повітових панночок, та й чинила часом не дуже гарні речі.
 – Насмілься-но! – без жартів і сердито гримнув брат. – Тоді я тебе саму пошустрю гаразд. Яке ти маєш право бити її? І Чим вона гірша за тебе?
Мася трохи злякалася незвичайного голоса в брата.
 – Вона мужичка й наймичка, – сказала вона тихіш. – Та й як ти її можеш рівняти до мене?!
 – Хоч би вона була й перемужичка, а ти цариха-розцариха, то й тоді не смієш битися. Але перше згадай, що таке ти сама!
 – Вже ж не мужичка.
 – Юридично достоту така сама мужичка, як і Килина, тільки трохи багатша. Чоловік Хилинин був якимсь чиновником; відколи він помер, вона пішла по наймах. . А наш батько родивсь у міщанстві, теперечки – дворянин «личный» . Тим-то я ще вчора тобі казав, що по законам Російської імперії ти не дворянка, а простісінька «гражданка...», себто щось ніби мужичка... Я теж мужик.
Мася почала скимлити.
 – Чого ти лаєшся? – казала вона, хлипаючи.
 – А все винен Адам! – казав брат замість потішання. – Якбищо він був дворянин або ж і князь, то ми геть усі були б тепер дворянського або князівського роду...
 – Ще й дражниться!
Мася заплакала голосно. Увійшов батько, увійшла мати, увійшла Надя. Батько непривітно скривився, довідавшись, що син відновлює згадку про колишній простацький рід Химченків. Мати, учувши, що синаш нарікає хатніх мужиками, виявила на своєму обличчі несумнівний нахил до істерики.
 – Ніколи не кажи про якихсь там «граждан», – кисло вимовив батько, – я був сам хотів тобі про це запримітити. Бо ісправник каже мені сьогодні: «Чом це на вашому балконі вчора тільки й чутно було, що «гражданин» та «гражданин»?!
Звенигородський справник (бо місто, де жили Хим-ченки, звалося Звенигородкою) давно вже накинув оком на Петруся, бо перечув, що він «нігіліст». Він охотивсь навіть учинити «нігілістові» трус, т’але ж боявсь, щоб часом не скоїлося такої самої халепи, як і позаторік. Бо позаторік іспраеник мав призру на одного студента, що загостив був на літо до Звенигородки, та й зробив йому трусеницю. Надибавши між шпаргалами в того студента давні грецькі extemporalia , шанований, але невчений Звенигородський Лекок начеркав у протоколі: «Між іншим витрушено троє рукописів, писаних незрозумілими знаками, незвісно якою мовою», і переслав те до Києва. Як усеньке діло вияснилося, було сміхоти на цілу Звенигородку, а й з Києва прислали пильному справникові добру нотацію, нівроку. Через те він тепер був не такий скорий на самовільні рішучі міри, а поводивсь обережніш.
 – Затям, сину, – казав старий Химченко далі, – що ми живемо не в республіці якійсь: «граждан» навіть на язиці не повинно бути!
 – Але ж, тату!.. – виправдувавсь Петрусь, не зовсім розуміючи, чого батько тривожиться. – Про «граждан» я вичитав у «Своде законов Российской империи...»
 – Ні, ні! Тра з цим словом дуже стерегтися! – поважно запримітив тато та й пішов з кімнати. Почав розходитися і ввесь собор. Мати при цьому простогнала: «Порідня! Син, що наймичка йому дорожча за матір!..» У старшої сестри, здавалося, на лиці було начертано: «Чого ж сподіватися од безвірного? Чого варт той, хто бога одцуравсь?!» І вона пішла в свою кімнату, до дзеркала, полагодити косу.
В їдальні знову зосталися Мася та Петрусь самі. Обидва вдавали, ніби не помічають одне одного. Петро приніс газету й почав читати буцім дуже уважно. Часами він сильно дратував цікавість сестрину, бо ледве чутно скрикував, немовби вичитав щось дуже гарне. Тільки ж Мася хотіла витримати характер, перемагала себе й ні про що не питалася.
Всіх помирив обід. Надя, в ролі хазяйки, насипаючи суп у тарілку братові, спиталася, чи він любить курячу печінку. По обіді Петрусь, як звичайно бувало, для всіх нарвав вишень. І так-о всі помирилися.
Сонце трошечки повечоріло. Менша сестра нагадала, що їй тра піти до крамниць. Панночки влітку, щоб не загоріти, ходять у город не вдень серед спеки, а вже надвечір. Вона вдалася до брата, щоб він її провів. Той, хоч і згоджувавсь, та казав, що піде не в черевиках, а неодмінно в своїх квітчастих пантофлях. Насилу-насилу Мася одхилила його од того наміру. Пішли. Петрусь узяв гуркати палицею по барканах. Поназбігалась незчисленна сила собак: у вільнолюбивій Звенигородці на припоні, звичайно, їх не держать. Ціла тічка конвоювала Петруся та перетурбовану Масю аж до майдану. На майдані енергічний десяцький хвицьнув Бровка каблуком у морду, вшкребнув Рябка палицею по спині, мало ніг не перебив Сіркові і т. ін., і т. ін. Петрусь з надзвичайним зацікавленням приглядавсь до всіх оцих маніпуляцій; радіючи скандальчикові, він навіть зупинивсь і сперсь на ковіньку, щоб вигідніш було дивитися на безплатний спектакль. Мася схопила його за руку та й одтягла геть. Вони увійгшли до однієї жидівської крамниці з вивіскою: «Магазин галантерейных товаров». Швидко окинувши оком середину Хавиної крамниці, Петрусь одразу пересвідчивсь, що скромність була головною окрасою в Хави: в її «магазині» був не тільки чисто галантерейний крам, а й солоні гриби, цукерки, варення, вино, шрот і порох, окуляри, пенсне, сукно, шовк, гас і олива, скляний посуд, книжки белетристичні й научні (Хава була єдиним Звенигородським міністром освіти), черевики, чобіття й усяке інше взуття, медикаменти тощо. Спитавши Мася собі модного капелюшика, пішла з братом до сусіднього Хавиного покоїка, щоб приміряти покупку перед дзеркалом. Хава лишила їх двох на самоті, бо треба було впорувати других покупців. Доки Мася вистоювалась перед дзеркалом, братик її витяг з кишені ключ та й почав пробувати, чи не одчинить він теє бюро, що стояло в кімнаті.
 – Боже мій!! – пошепки гукнула на нього сестра. – Що ти робиш?!
 – Хочу одімкнути та подивитись, чи багацько грошей у Хави.
 – Петре!!!
 – А що ж бо такого? Адже не вкраду, подивлюся тільки.
 – Кинь, любчику мій! Кинь! – благала Мася. – Надійде Хава, так що їй у голову прийде?! Думатиме, що ти злодій.
 – Хай думає.
 – По всьому городу зватимуть тебе злодіякою.
 – Хай звуть! А моя власна совість буде, проте, чиста, – спокійно одрікав Петро на одчайний сестрин шепіт. Та на її щастя, жоден з Петрових ключів не підійшов до бюрка.
Гірко мордувалася й каялася бідолашна Мася, доки була в крамниці, та, мабуть, чи не гіршеє каяття довелося їй зазнати тоді, як вертали вони додому.
Серед вулиці стояла калюжа, а там, де мали б бути хідники, росло будяччя. Між будячінням була втоптана стежечка, та вузенька-перевузенька. Двом людям було б важко йти по ній поруч, тим-то Петрусь пішов попереду, а Мася позаду. Напросто їх, ще в далечіні, посувалася якась стара пиката панна. Петрусь обернувсь назад до сестри й не дуже голосно пробубонів: «Диви-но: от так мазепка!» На лихо, панна почула це; коли довелося їй розминатися з Петрусем, вона звисока, гордовито заглянула в лице ненавидному хлопчині, задираючи кирпу ген-ген угору, та й незнарошна оступилась і шурхнула ногою у будяки. Розгнівана, вона промовила: «Невєжа мальчішка!» Петрусь почував себе геть безвинним; щоб провчити панну, він за те вже навмисне натоптав їй ногу – вона аж скрикнула. Дивлячись на всю історію, Мася кривилася, мов у агонії.
Та це ще не був кінець її мукам. На ґанкові одного дому, в холодку, сиділо три знайомі панни. Мася привітно вклонилася їм, бо вони здалека осміхалися до неї, і трохи спинила свою ходу. Петрусь, в чутку паннам, завважив сестрі по-вкраїнськи (хоч українофілом не був):
 – Та ну, не дляйся! Ходім мерщій! Невже півгодини ходки тебе стомило? Ти, бачу, така поворотниця, як ведмідь за горобцями.
Панни переглянулися між собою. Мася почервоніла й пішла швидше. Вдома вона лагодилась була покартати добре брата за всі його штуки взагалі, а за українську мову зосібна: «Бо ще подумають, буцім у сім’ї нашій говорять по-мужицьки». Та увагу їх обох одтягло щось інше: мати драматично сварилася з Килиною.
Чоловік Килинин, дрібний чиновничок, умер дуже рано. Потім помер і її батько, небагатий однодворець. По батькові на Килинину пайку припадала була малесенька частка поля, та вона все те одступила братові, а сама пішла служити. Тепер її сповістили, що брат помер, а братова дуже запрохує її покинути службу в Химченків та й вертати до своїх, бо їм буде дуже сутужно обжинатися самим. Тільки ж Химченчиха ледве не скрутилася, почувши цю звістку, бо тому два тижні одійшла помічниця Килинина, а тепер хоче одійти й остання наймичка, та ще й серед жнив до того, коли нову наймичку знайти не легко.
 – Оддайте мої півтора карбованця та й пустіть мене, – прохала Килина спершу лагідно.
 – Ні, ні! Не дам! – кричала пані. – Петре! – вдалася вона до сина, що саме ввіходив. – Розсуди ти. Я їй ще недавно подарувала матерії на плаття, а вона тепер одходить. Еге ж, я маю право не доплатити їй грошей? Або хай вона верне матерію! Скажи сам, по чистій совісті!
 – Щоб не вкусити гріха, я можу сказати хіба ось що. Дарунок ви їй дали за минулу службу, а не за прийдешню, – рішив син. – Тепер, раю вам, зробіть отак: оддайте її півтора карбованця – це раз, а друге – дайте ще й який-небудь гостинець на дорогу, бо вона, можу завірити, служила вам добре.
Килина аж повеселішала, мати обурилася.
 – Який ласий на чужі ковбаси! Іди к бісу з твоїм судом! Тицьнув носа туди, куди його ніхто не просив! Не встрявай в не своє діло! – покрикнула вона.
 – Як то «ніхто не просив»?! Треба, мамо, держатися логіки. Чи не ви ж самі сказали мені розсудити по чистій совісті? – дуже розумно мізкував Петрусь.
Мати вже його не слухала, а спорилася з наймичкою далі. Килина ще довгенько прохала своїх грошей, та нарешті мусила стратити всяку сподіванку, бо пані Химченкова приставала на єдине з двох: або верни подаровану матерію, або не дам півтора карбованця.
 – Матерії я вам не оддам, – заявила тоді Килина, – бо я за неї вам руку цілувала... Хіба зробімо отак: поцілуйте ви мою руку, тоді верну... – І Килина простигла свою руку до панії.
 – Чуєте?! – з гнівом сказала мати. – Чуєш і ти, Петре?!
 – Гм, мамо, я не можу й отямитись, – одказав син глибокодумно, – це дуже цікавий світогляд, це дуже важливий факт задля вивчення народної юриспруденції... Ану, знаєте що: візьміть та поцілуйте – чи справді верне вона матерію?.. Цікавий світогляд! – задумливо сказав він знову.
Мати мовчки подивилася на синаша й, задля несподіванки, навіть лайки не дібрала. Петрусь мав серйозне обличчя.
 – Голубко-мамо! Зробіть це! Задля науки! – умильно прохав він без усяких смішків.
Голубка-мама скрутила здоровецьку дулю та й тицьнула прихильникові науки попід самісінький ніс:
 – Оце тобі за твої науки!.. Дурний тебе піп хрестив!.. Масю, коли ти не бачила дурня несосвітенного, то зирни на свого братика.
Мася, стоячи, підперла рукою підборіддя й почала дивитися на «братика». Той висолопив їй язика. Вона плюнула й пішла з покою.
 – Мабуть, ти хочеш, Килино, щоб я тебе побила! – зговорила мати.
 – Не радю вам, мамо, – знову вплутавсь у розмову син, – я вичитав недавнечко в «Киевлянине», що одну даму в Києві засудили до арешту на тиждень за те, що вона побила служанку... Килино, я тебе напоумлю наперед: якщо тебе яка пані битиме, мерщій бігай до судді – її посадовлять у тюрму.
(Петрусь сказав велику новину, бо в богом спасаємій Звенигородці ані пани, ані слуги не догадувалися, що закони можуть заборонити кулачну розправу з службою.)
Пані Химченкова сплеснула руками:
 – Чому ти її навчаєш? Проти матерії
 – Бо не хочу, щоб моя мама за плетеними вікнами сиділа.
 – Ій-бо, це другий тато! – плакалася мама. – Це в тата ти навчивсь мене зневажати та заїдати Рихтик тато!
Петрусь тільки засміявсь, учувши слово «рихтик», підхоплене десь на базарі од жидів, і змовк.
Після довгого змагання Килина поклала начхати на гроші та піти-таки додому. Але, збираючи свої манатки, вона, потай усіх, на хвилину забігла до паниної спальні і на мент чогось заглянула до її постелі. Незабаром вона пішла до своєї Мизинівки.
Петрусь замисливсь і довго про щось гадав, а далі, понишпоривши в своїм портмонеті, зібрав якось півтора карбованця й побіг наздогін Килині.
Нагнав він її вже поза городом, за мостом, та й доручив їй гроші. «Це казала оддати тобі мамуня!» – пояснив він. Килина хотіла була вернутися подякувать панії, але Петрусь спинив:
 – Ні, ні, не йди! Мама сказали, що тебе й на очі винести не можуть. Та ти не кривдься, бо як направду, то мама добрі. А т є є скоїлося лиш так якось...
 – Ну, дай бог і їм, і вам здоров’ячка, – із слізьми промовила порушена жінка, – як мені ці гроші в пригоді стануть! Не на розкіш я йду, а до сиріт на бідування... – Вона схопила руку паничеву й хотіла була поцілувати. Він швидко висмикнув руку, а намість того, сам порушений і застиданий, поцілував стару.
 – Та от ще... – трохи соромлячись, казала Килина, – прийміть, паничу, звідтіля... з маминого ліжка...
Вона ні в сих ні в тих махнула рукою, спішливо попрощалася й пішла.
Хлопець, із споважнілим обличчям, вертав додому. Він не пішов на міст, пішов бережиною, по вузенькій стежечці, що крутилася поміж надбережними лозами. Брів він, брів, коли вчув якісь голоси й спинився. Розмовляли дві жінки. З-поза ліз їм не бачити було Петруся. Розмова велася про смотрителя тюрми, добре знайомого з сім’єю Химченків. Петрусь із балачки жінок швидко довідавсь, що той увічливий кавалер, той зразок коректності та бонтонності в дамськім товаристві, гидко грабує арештантів. Вступаючи до тюрми, кожен арештант, по закону, передає йому всі свої гроші, та коли виходить на волю, то дістає назад уже менше, ніж скільки дав на сховок; ба навіть тому, в кого був якийсь злот, смотритель вхитрюється вернути тільки десять копійок.
Розмова здалася Петрові такою цікавою, що він притаїв духа й слухав далі. Баби забалакали про поліцію, про «помощника справника», що його Петрусь досі бачив тільки в ролі привітної, галантної, люб’язної людини. Виходило, що «люб’язна людина» не раз у раз бува такою.
 – Казав мені чоловік, – повідала жінка, – про жида Мордка... знаєте? Отого, що йому недавнечко жінка померла та покинула шестерко дрібних жиденят... Ба то приключилася йому якась такая халепа, що неодмінно випадало дать хабаря отим поліцейським. Прийшов надзиратель. Мордко постановив перед ним усі свої діти рядком та й каже: «Оце всенькі статки, що є в мене, голодраба... Та от є ще карбованець, останній – візьміть». У хаті таке злидарство, таке, кажу вам, убожество, що надзиратель аж жахнувсь. – «Цур тобі! – говоре. – Не хочу твоїх грошей! На ще й од мене карбованця...» А прийшов помощник справника – забрав і того карбованчика, що Мордко був мав, та й того, що дав надзиратель..
Під Петрусем незнарошна захрупотіла суха гіллячка. Жінки як стій ущухли. Хлопець мусив рухати далі.
перейшов проз них, то й не чув більш нічогісінько. Але й те, про що він оце зараз довідавсь, було йому новинкою і схвилювало його. Він не хотів і вірити, що хабарювання має в Росії всі права горожанства ще й досі.
Опинившись біля скель, де було вигідне місце задля купання, хлопець роздягся, скупавсь у Тікичі, переніс одіж на тогобічний берег і подряпавсь угору по скалах, які стіною височаться понад Тікичем. На шпилі гори він припинивсь і став оглядати дуже мальовничий краєвид, що простелявсь перед ним. Незабаром на його задуманім обличчі майнув осміх.
Внизу видко йому було юрбу дівчат, що з веселим гомоном плюскалися в річці, на неглибокому місці. Аж от звідкілясь з’явивсь човник, а в човникові сидів парубчак. Йому неодмінно випадало пропливти коло дівчат. Жартухи заздалегідь змовилися перепинити пливця. Ледве човен в’їхав у середину їх, як вони з пустотливим гуком оточили його і силувалися схопити руками весла. При останньому сяйві вечірнього сонця голісінькі тіла дівок аж вилискувались. Вони стояли в воді тільки по коліна, але не конфузилися нітрішечки. Не червонів і парубчак, що сидів у човні і весело одбивав дівчачі атаки на всіх пунктах.
 – Аркадія! – осміхаючись, проказав Петрусь і почав спускатися з гори, щоб йти вже додому. Йому здавалося, що він собі вкоротить шлях, якщо піде навпрошки, через чийсь город на леваді, засаджений квасолею. З верхогір’я йому бачити було, як два хлопчаки подалися саме тудою, через перелаз. Петрусь пішов за ними назирцем.
Та ось на супротилежному згір’ю, поміж грядками, з’явилася висока жіноча постать. Петрусь зазначив, що вона виглядає якось по-античному; риси обличчя їй суворі й енергійні; на чолі сяє глибока дума; погляд орлячий. Вона зупинилася й мовчки згорнула руки: зовсім у позі римського оратора.
 – Господа кавалери, хозяйськіє дєті!.. – промовила вона поволі, зробила паузу й хитнула головою вслід отим двом «кавалерам», що тепер прожогом дременули з города геть. Химченка вона ще не встигла постерегти.
 – У-у-уІ Прасучі ви сини, щоб вас трясця задавила! Хай вас чорти ухоплять! Бодай ви виздихали та виказилися!! – верескливо, дрібно й без передиху затріскотіла
Звенигородська римлянка. – А щоб вас каменем по пиці! Витолочили, собарники собарні, брёуси отакі, мою квасолю, свинчуки погані! Шибеники клятовані! Бодай вас вивело на роздорожжя, бодай ви видубились, бодай вам болячка на шию, бодай вам колька в живіт, бодай...
Химченко без огляду назад та й хода! Він боявся, що хазяйчин гнів проти хлопців окошиться на ньому. Втікаючи, він довго ще чув за собою «бодай, бодай...» зичливої римлянки, що безконечником розлягалося по повітрю. Він наглядно впевнився, що в тієї жінки принаймні язикові мускули були насправжки античного складу та що на красномовство не перевершив би її аніякий Демосфен, ані Цицерон з їхніми філіппіками.
Тим часом удома в Химченків скоїлася пригода. Пані Химченчиха завжди лягала спати пізно, а вставала дуже спозаранку. Щоб надолужити нічне неспання, вона трохи спочивала ще удень та вечориною. Сьогодні вона наготовилася оце кластися вдруге, щоб поспати перед вечірнім чаєм, роздяглася, полізла на постіль...
 – Хрусь! Хрусь! – захрупотіло попід нею, ледве вона бухнула в ліжко. Пані відчула, що впала вона на щось мокре, слизяве та холодне і воно під нею тріпається. їй здалося, що десь, певне, на ліжкові гадюка або принаймні жаби. Од жаху вона з усієї сили заверещала пробі.
Старий Химченко переглядав якісь папери разом із своїм племінником, що служив під його началом. Учувши ґвалтування, вони обидва побігли на рятунок, та прудчіший племінник – попереду. Він стрімголов влинув до тьотіної світлиці.
Перелякана тьотя, забувши, що вона в самісінькій сорочині, хотіла була йому щось сказати, коли соромливий небож сам жахнувся, що тьотя гола, ринув назад у двері та й збив з ніг дядю. Обидва гепнулися на поріг.
На одчайне репетування Химченчихи прибігла ще й Мася з Надею. Вони якось напоумили маму, що треба нахопити на себе кофту й спідницю. Аж тоді всі сім’яни увійшли в мамину спальню й почали розглядати «гадюку». Допевнилися, що то не гадюка, а яйця, пристелені простирадлом, і страшенно дивували. Була маленька призра на Килину, чи не вона, бува, утнула цю штуку, але ж такому здогадові якось віри не йнялося. Всі правили теревені, оповіщали свої більш чи менш дотепні міркування.
 – Навряд, щоб знесла їх тутечки сама курка, – розсудливо докинув мудрий небож. Ніхто не сперечавсь: усі, очевидячки, згоджувалися з ним. Тільки ж через те поганий пустун не викривсь.
Під таку годину увійшов Петрусь і зачудувавсь, побачивши отакий собор людей. Заглядівши жовтиню на ліжкові, він зрозумів, у чому діло. Але ж, ніби не догадуючись, він хитнув головою, сунувсь до постелі, понюхав простирядно... Всі дивилися на нього.
 – Ні, – промовив він, – то яйця.
 – А ти що думав? – цікаво спитала Мася.
 – Та так... нічого... – повагом одрікав брат. – Бачу, жовті плями... ну, на простирядні... Але вже гаразд бачу, що то яйця...
Всі не хотячи осміхнулися. Мати, аки левчиха, накинулася на сина й почала сваритись.
 – Це ти, це ти сам підстроїв! – кричала вона. – Це ти! – Вона розказала чоловікові «по щирій правді», як син силував її поцілувати руку Килині та страхав, що сам потягне до тюрми власними руками. Батькові пригадалося, що вдіяв йому син вранці. При нагоді Мася й собі поскаржилася, що братик раз у раз глузує з її носа та зве бурульбашкою. Одна Надя (десь, певне, з добрості) змовчала про Петрусеві смішки з її коси.
 – Петре! – суворо поклав тоді рішенець батько. – Тепер мені вже являється фактом, що тобі була якась причина та тепер однієї клепки в голові не стає. Шануйся! Бо коли виявиться, що ти дійсне збожеволів, то я з тобою поводитимусь інакше, ніж досі!..
 – Тату, – вдаючи безневинного, виправдувавсь син, – і чого це мама так на мене вгнівилися? Я сказав лиш, що як бити челядь, то за те може вкарати судець, а й ви не похвалите. А мама як крикнуть: «Ти рихтик тато!..»
Всі помовчали. Петрусь зітхнув і з печаловитим обличчям повільною ходою покинув кімнату. А шкода, що не зоставсь!
 – Бачиш, що ти кажеш дітям! – докірливо промовив батько. – А я дурно вилаяв хлопця!.. Затям, що при дітях не годиться казати про батьків ані слівця поганого.
Подружжя його розплакалося й образилося:
 – Потурай! Давай потачку! Вийдуть на таких душманів безмилосердних, як і ти самі..
Чоловік спахнув.
 – Так ти ж скаженая баба!
 – йолоп ти мордатий! Свиня погана! Мужик!
 – Перекупка язиката! Це десь, певне, на базарі вивчили тебе лаяться!.. Сім кіп чортів тобі на голову, бабище!
 – На тебе безголов’я! – одлаювалася жінка, на соблазн присутніх.
Супруги плюнули одне на одного та й порозходилися. Бистроока Мася не хотячи підсміювалась. Надя, навпаки, кривила дуже поважне обличчя.
 – А що він присуствуватий так се певне, – проказала вона до сестри. – І не дивниця: адже тією трещиною та латиною, що вчать по гімназіях, можна будь-кого спантеличити.
 – Хіба такі важкі?
 – А то ні? Оце як я їхала з Вадесу, проти мене сиділо в вагоні двоє греків та й усе балакали по-своєму. Я шість годин сиділа коло них, а жоднісінького слова не второпала...
VI
Була ясна, місячна ніч.
Петрусеві не спалося. Він, хоч уже був зовсім роз-дягся й ліг, тепер виліз із постелі І в самій сорочці вийшов у садок. Всі хатні давно вже спали. Хлопець самотою бродив по садку.
Він був смутний. Якась зануда важким тягарем лягла йому на серце. Совість мучила. Вся сьогоднішня днина докучною згадкою поставала перед Петром, і йому хотілося плакати.
 – Чого я такий дурний? Чого я байдикую замість діло робити? Чого я до всіх налазю? – докоряв собі він. – Гидко! Мерзота!..
Згадуючи хатніх, він бачив їх тільки в симпатичному світлі.
 – Чіпляюся до мами, а вона так опікується нами і цілий день працює. Переслідую Масю, а вона така добра, що й гнівитися на мене довго не вміє. Дражню Надю... крадькома підглядів її косу та й трублю на всі сторони – це ж така огидлива поведінка, що я й сам повинен би її назвати «холуйською», якби побачив у когось другого. А тата за віщо я сьогодні пошив у дурні?..
...Усіх, усіх перепросю взавтра... усіх, опроче тата, бо він почуває себе «старшим» та й має власть... Старших не тра перепросювати, навіть дуже образивши, бо ще подумають, ніби я підлизуюсь. А всіх опрочих перепросю...
Тільки ж нудьга й після того не зникла: на серці було важко. Петрусь увійшов до альтанки, впав навколінки, ліктями сперся об стілець, а підборіддям об долоні.
 – Господи боже! Господи боже! Господи боже! – почав він молитися. – Прости мене й напути! Дай мені снаги на те, щоб працювати гаразд, дай мені снаги зробитися путящою та чесною людиною... Учуй мене, господи рідний!.. Учуй!!
На скількись ментів Петрусь так і завмер. Йому було гарно. Сльози котилися з очей, та він почував, що це не гіркі, а одрадісні сльози. Він забув, де він. Йому примарилося, буцім він – на вечерні, у якомусь величному храмі, та не в православному, а католицькому, середньовіковому. Готицькі склепіння високо підносяться вгору. Орган тихо гуде якусь сумовиту, але невимовно солодку мелодію. Крізь тую музику чується лагідний, повний теплої віри голос патера: «Oremus, fratres!..» .
Далі храм почав набиратися конкретніших, знайоміших рис: перед Петром намалювалася церква, шкільна церква. Як стій він одскочив. Асоціація ідей зараз намалювала йому й директора з його святецьким обличчям.
 – Я молюся?! – з гнівом тупнувши ногою, засміявсь Петрусь. – Ха-ха-ха! Куди я моливсь? У порожняву, в оце-о місце! (Він тицьнув пальцем кудись, у просторінь коло стільчика). Ось у цьому повітрі, в порожньому повітрі я вхитривсь побачити бога!.. Ха-ха-ха! Мало-мало я не ступнув на одну дошку з директором! Не ставало ще тільки, щоб я й пику скривив таку саму побожну, як і він... «Передо мною, земним начальником, ви не смієте опиратися спиною об стіну, а то ж перед самим ботом!» – згадалися йому директорові слова. Гм! А десь, певне, той бог дуже на мене прогнівавсь теперечки, що я оце моливсь йому в такім негліже... без штанів навіть!.. – іронічно подумав Петрусь.
Якесь несвідоме почуття було підказало йому, що директорський бог не має нічого спільного з правдивим богом: можна бути не атеїстом, хоч би в директорового бога й не вірувати. Але теє почуття майнуло дуже швидко, в глибу душі, і Петрусь не довго спинявсь над ним.
 – Забобони! – скаїзав він доволі рішуче. – Замість молитви візьмусь-но я взавтра до роботи. Працюватиму з усієї моці, вироблю світогляд, підготовлятимусь до корисної служби громадянству... Щодо бога, то потрохи само собою з’ясується мені, чи є він, чи нема... А од узавтрого – до роботи!
І він почуває, що себе не одурює: почуває, що взавтра загарливо візьме працювати.
З такими гадками парубчак вийшов з альтани. Та видко, що в переддень новітньої ери свого життя йому судилося втнути ще одну штуку, наскрізь просяклую духом того хаосу понять, який досі панував у його голові: Петрусь якось підійшов до канави, що переділяла сад Химченків од сусіднього, та й миттю набігла йому в голову чудернацька гадка.
«Такої ясної ночі хоч голки збирай, – подумалося йому. – Он на вишнях кожну ягідку бачити... А чи не піти б мені красти вишень на городі в Буркевички?!»
Якбищо у власному садкові Химченків не було такої сили вишень, то Петрові в голову, либонь, не забрело б таке кумедне вирішення. Отже, теп^р піддратовувала його іменно та обставина, що це буде не просто крадіж задля здобичі (на таку він не пішов би), а крадіж з «ідеї». Правда, що йому самому був цей мотив не зовсім ясним.
 – Крадіж. Що таке крадіж?! Пересуді Бо і власність є пересуд... Я б безпечно міг нарвати вишень у нашім саду вдосталь, та не хочу: піду красти, бо власності нема...
 «Впіймають? – . думалося йому також. – Не впіймуть, бо я миттю втечу. А хоч би й справді схопили, то якого батька горе? Що ославлять на всеньку Звенигородку? Чхаю я на всеньку Звенигородку!.. Злодюжкою однаково не назвуть, бо всі знають, що наш вишник – найбільший, мабуть, чи не на цілий город. Нарікатимуть нігілістом? – байдуже мені до того!»
І він, як був, у одній сорочці пірнув через рів у чужий сад.
Сааді каже: «Ез ебри сій ah баред аби сепід». – «З чорної хмари ллється ясний дощ».
В іюлі 1890 Звенигородка на Київщині
