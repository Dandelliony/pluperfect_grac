До етнографії т. зв. Новоросії
I
Щербаковская волость Елисаветградского уезда Херсонской губернии. Историко-этнографическое и хозяйственно-статистическое описание Т. О. Осадчего. Издание Херсонской губернской земской управы. Херсон. 1898 р. Ціна 1 крб. (з пересилкою). Стор. 112, дрібного друку, великого формату.
Для того, хто хоче пізнати тип українця-«новороса», книжка Осадчого має велику ціну. Замість довго розбалакуватися про неї, я наведу читачеві її зміст, зупиняючися на деяких подробицях.
Стор. 1 – 3. «Ввєдєниє». Мета в автора ось яка: перш за все мають бути вияснені природні багатства краю (Щербанівської волості) і ті умови, при яких веде боротьбу за існування певна група людей, далі – їх історичне минуле, далі – етнографічні звістки, що характеризують особливості кожної національності, котра ввіходить у склад людності згаданої волості, далі – їхні взаємовідносини і степень здатності зближитися і згладжувати різкі особливості, невигідні задля спільного громадського життя, та виробляти загальний тип «новороса», вільний од усяких національних крайностей і найгромадянський. Далі – має піти опис місцевого побуту, їжі, типу осель, релігійних сект, громадських відносин та розпорядків і нарешті – народної освіти. В другій частині обмальовано буде господарсько-економічне життя сієї волості (див. стор. 3).
По такій передмові ідуть розділи:
І. «Топография: реки, водоснабжение, почва и климат» (стор. 3 – 9).
II. «Исторический очерк Побужья» (стор. 9 – 17).
III. «Национальный состав, быт и этнографические особенности каждой национальности в пределах волости» (стор. 17 – 32). Руснаки (українці). Молдавани. Часте помолдаванення українських сімей, де мати – молдаванка. При переписі (конскрипції) молдавани часто видають себе за українців. Великоруські слободи (їх трохи). Будова хати в кожної нації. Середина й обставина осель. Дворище і будівлі господарські. «Закладщина». Одіж українська і молдавська: празникова й буденна. Вплив європейських костюмів. Ціна гардероба селянського. Обсяг гардероба чоловічого й жіночого; гридане (одіж). їжа селянська в кожний час року і дня. Наїдки й напитки. Посуд («начиння»). Етнографічні відзнаки кожної національності [...].
IV. «Семейные отношения, обычаи, игры, удовольствия и времяпровожде-н и е» (стор. 32 – 48). Вага родацьких зв’язків в очах селянина. «Свій – не чужий: хоч не заплаче, то скривиться». Прерогативи старших синів. Кожен син виділяється з сім’ї, а не зостається жити вкупі («український індивідуалізм», але щодо громадського володіння грунтом – то погляд тут геть інший; про це див. далі). Причини відокремлення: вплив невісток, любов чоловіків до самостійності та до незалежності, солідарність жінок із ними в таких випадках. Приймаки. «Був собака в приймах, та хвоста збувсь». Заповіт і його форми: заповіт писаний і усний. Обмеження власної волі завіщателя місцевими традиціями. Опікун. Вдовиці і їх кепське становище. Одповідальність дітей за борги померших батьків. Жінка як подруга чоловіка-українця, а не як невольничка. Розвите почуття своєї гідності у селян. Ненависть до різок. Сумний стан байстрюків. Неприхильність громади до джигунів-бабодурів. Сироти. Одруження: вагу надають фізичній силі в молодої, а «краси на тарілці не носити». Краще висватувати жінку з чужого села, щоб легше забула батьків. Старости і їх одповідальність за незгоду в сім’ї. Розглядини. Сватання, або заручини. Торг із батюшками за вінчання; попове здирство. Весільні видатки. Докладний опис весільних обрядів. (Геть по всьому Побужжю взяли верх весільні звичаї молдаванські, а не українські). Родини. Хрестини. NB. Кумедні ймення, які дають селянам священики: Емануїл, Ксенофонт, Іона («Югон»), Вакх і т. д. Похорон. Пошана до батьківських могил. Щорічне весняне посвячення царини всенькою громадою. Храмові празники. Піст і великдень. Проводи. Зелені святки і молдаванське jarba verdy. Забави; «музики» і позичений од молдаванів «жок». Національний сепаратизм на «музиках». Організація парубоцьких товариств; рівність геть усіх членів; парубоцький товариський самосуд. Зимові забави: вечорниці; розпусти нема на них. Карти. Приготова до колядування (молдавани вчаться колядок окроме од українців). Свят-вечір. Колядування й щедрування. М’ясниця. Веснянки. (Сучасні пісні, що бувають попсовані [. . .] звісні далеко не в кожнім селі на Побужжі). Горілка. Тютюн. Зернята (або «насіння», тобто соняшникове). Горіхи, цукерки і інші ласощі.
V. «Верования и суеверия» (стор. 48 – 51). Чорти, відьми, чарівниці. Ворожбицтво (надто між молдаванами). Гадання на картах. Купальські вінки та андріївські балабушки. Гадання на Новий рік. Дання і причарування. Критичне відношення багатьох (українських) селян до всяких забобонів. Народна медицина. Ліки симпатійні, Знахарки. Бабки-лікарки і їх практичні знання.
VI. «Общественные отношения. Народное образование» (стор. 51 – 68). Авторитет громади і народного суду, хоч у багатьох випадках громадські присуди могли б бути (за російськими законами) необов’язкові. Деяке поменшення сього авторитету через появу «аблокатів» у селах. Законні права громади і обсяг миродайності її приговорів (найпаче в питаннях аграрних, напр., щодо наділів, переділівіт. ін.). Виборний сільський «суд стариків» і царина його чинності; кари, до яких він присуджує. Громадське («общинное») володіння землею і його організація. Селяни надають велику вагу цій інституції та стараються усунути її хиби. Зрештою, «общественные запашки» (себто колективний обробіток землі) не геть-то великі: десятин із 20, і то лиш на громадські цілі. Гарні боки громадського володіння. «Должностные лица» (урядовці) в громаді: староста (по-галицькому війт), соцький, десяцький, писар, виборні на волосний «сход» і задля оборони земських гласних. Характеристика обов’язків і діяльності кожного з них. їх надужиття. Зборщики податків. Правління волосне (засноване на бюрократичних основах); тут громада має менше ваги, бо судить-рядить усе волосний сход (з виборних), але ще частіше навіть не сход, а волосний суд, що його рішення не раз супротивні бажанням сільських громад. Волосний старшина і як його обирають. Надужиття при виборах, невміння вибрати старшину гаразд. Яку вагу мають писарі в волостях і як вони верховодять. Писаря вибира не сход (як би слід по закону), а старшина, людина взагалі мало-освічена. Неприхилля в селян до волосної тяганини: старання кінчати справи у громаді власній («расправе» або «зборні»). Вага і поле діяльності волосного суду. Формалізм, що панує тутечки, і сваволя писарська. Потреба спеціальних шкіл для підготовлення писарів; план такої школи. Потреба раціонально ширити просвіту між простим людом (і українською мовою, додамо ми од себе. – А. Кр.). Змагання селян до просвіти: жадоба знань у багатьох хлопців. Брак відповідної літератури для народу. Недостача двокласових шкіл і велика на них потреба. Потреба нижчих технічних шкіл. Невідрадісне теперішнє становище народної освіти. Школи однокласові і церковнопарафіяльні.
VII. «Население, его состав и естественный прирост» (стор. 68 – 71).
VIII. «Земледелие, скотоводство и другие занятия населения»(стор.71 – 88).
IX. «Платежи (податки, земські збори) и кредит» (стор. 88 – 92). В відділі «кредит» цікаві звістки: брак щадниць, сільських банків, лихварі, свої мужики-«дуки» (глитаї).
X. «Бюджет крестьянского хозяйства. Распределение хозяйств по степени состоятельности» (стор. 92 – 112). Всі дані, наведені в цім розділі, дуже цікаві та повні науки, але переказати їх усі в сій замітці була б річ неможлива. Скажу тільки, що совіснішого та докладнішого досліду тра шукати.
Вже й із самих заголовків наведених рубрик читач міг побачити, яка цінна праця Т. Осадчого. Можна було б зробити їй докір за те, що в ній нема суворої системи, що звістки подаються іноді якось у розкидку (хоч мова скрізь іде зв’язково та плавко), та що виклад часом страждає нерівністю, себто деякі речі описано дуже детально, а деякі аж надто коротко, дарма що вони мають однаковісіньку різнорідних матеріалів – річ не дуже-то легка; та й до того, усі звістки, що подав автор неоднобірно, не тратять через те своєї ціни ані на крихту. Книжка ця повинна зацікавити не тільки спеціалістів-етнографів та економістів, ба й звичайнісінького читача: він отаким способом навіч побачить освітлений з усіх боків побут нашого селянина на херсонському Побужжі.
Херсонська губернська земська управа вже повидавала чимало книжок, що об’єктивними, але дуже для читача красномовними датами обмальовують життя-буття херсонського народу. Читачі «Зорі» мали позаторік звістку М. Комара про одне з таких самих видань (див. в 19 ч., 1890 р., докладну рецензію на працю свящ. Сорокіна про містечко Дмитрівку). А що за цілу низку видань херсонського земства не було в бібліографічнім відділі «Зорі» нікоторої згадки, то при нагоді повідписую тепер-таки геть усі заголовки:
Материалы для оценки земель Херсонской губернии:
Т. І. Одесский уезд. Херсон, 1883 р. Ціна 3 крб.
Т. II. Елисаветградский уезд. Х[ерсон], 1886 р. Ц. 3 крб. 50 коп.
Т. III. Александрийский уезд. Х[ерсон], 1888 р. Ц. 3 крб. 50 коп.
Т. IV. Тираспольский уезд. Х[ерсон], 1889 р. Ц. 2 крб.
Т VI. Херсонский уезд. Х[ерсон], 1890 р. Ц. 3 крб. 50 коп.
Местечко Курисово-Покровское (Балай тож). Статистическое описание поселения. Одеса, 1883 р. Ц. 50 коп.
Евгеньевская волость Тираспольского уезда Херс[онской] губ. Статистико-экономическое описание. Херсон, 1888 р. Ц. 75 коп.
Резульаты подворной переписи Ананьевского у. 1886 – 1887 года. Херсон, 1889 р. Ц. 4 крб.
Очерк хлебной торговли в Одессе, А. Бориневича. Одеса, 1890 р. Ц. 1 крб.
Опыт указателя книг и статей, относящихся к Херс[онской] губ. А. Леонтьева, Херсон, 1890 р. Ц. 2 крб.
Главные моменты в хозяйственном развитии Херсонского края, Л. Падалки. Херсон, 1890 р. Ц. 20 коп.
Исторический очерк развития Херсонской земской сельскохозяйственной статистики. Херсон, 1890 р. Ц. 30 коп.
Хозяйственно-статистический обзор Херсонской губ. за 1889 год.
Херсон, 1890 р. Ц. 1 крб.
Idem – за 1890-й год. Херсон, 1891 р. Ц. Ікрб.
Описание Херсонской сельскохозяйственной и промышленной выставки в связи с состоянием главных отраслей хозяйств в Херсонской губернии. Херсон, 1891 р. Ц. 2 крб.
Щербановская волость (1891) – це тая книжка, що ми її зрецен-зували.
Друкується V том «Материалов для оценки земель Херс[онской] губ.»: Ананьевский уезд.
II
Малорусские прозвища Херсонской губернии. Этнографический очерк В. Ястребова. Одесса. 1893 (відбитка з «Новороссийского календаря»)
Яку вагу мають «вуличні» прозвання, про те писав уже проф. Сумцов. Коли народ прикладає прізвиська чи до однієї людини, чи до цілої сім’ї, то тут ми бачимо роботу того самого творчого народного духу, що виразніше виявляє себе в піснях, приказках, прислів’ях і т. п. Справді-бо: коли складається вуличне прозвання, то тут звертають увагу на найтипічніші риси в людей, фізичні або моральні; щоб зазначити тії риси, вибираються з лексичних народних засобів якнайхарактерніші та найвлучніші слова. Статейка В. Ястребова гарно доповнює роботи Н. Сумцова та й має з ними органічний зв’язок.
А втім, найбільший інтерес нарису В. Ястребова лежить не в теоретичнім боці, не в теоретичних міркуваннях та узагальнюваннях, а в масі реальних фактичних вказівок; він наводить найточніші звістки, уділені йому від селян та міщан, звідки взялося те або те вуличне прізвище, з якої причини та серед яких обставин воно виникло. Таким побутом В. Ястребова начерк дозволя читачеві – одно, що ніби самому бути свідком, як зароджується та розвивається творча народна гадка, а друге – що начерк той веде читача поза куліси сільського життя, в такі моменти, які не піддаються швидкому, поверховому наглядові: адже прозвання постають не в звичайних обставинах, а в видатніших, інтересніших випадках. Як же Ястребов мав у своїх руках рясний матеріал (над 400 прикладів на саму Херсонщину або краще на самий Єлисаветський повіт), то він міг зробити свій огляд широким і всебічним: отож він і веде нас од хлоп’ячих грищ на вечорниці, з вечорниць – у сільський клуб – шинк, з шинку – до волосного правління та на сільську раду, відти – поміж славнозвісні баби-цокотухи й не менше славнозвісні баби-войовниці, що гарно воюються із своїми чоловіками, звідти – на ярмарок, звідти – знов кудись і т. ін. Всі ястребівські дані могли б послужити чудовим матеріалом до сільського побутового роману а 1а «Кайдашева сім’я».
Та не всі пояснення, які позбирав Ястребов, здаються мені правдивими та ймовірними. От він каже: «Селянин Л. здобув собі від попа прозвання «Брехачка» ось як. Одного разу піп їхав та зустрівсь із цим мужиком та й каже: «Ану, збреши що-небудь». То той: «Нема коли, батюшко, брехать, треба за ліс махать, бо за лісом чумаки стоять, за міх полови дають три вози солі» (NB, тут проза віршована). Піп повірив, кинувсь мерщій додому, звелів понашивати якнайбільше міхів, навантажив полови скількись возів та й поїхав шукати чумаків»... Це ж видима анекдота! Ми її зустрічаємо й у збірці Чайченковій «Веселий оповідач». Очевидячки, це попросту типова бродяча вигадка про брехуна, а сказали її Ястребову через те, що за правдиву причину селянинового прозвання «Брехачка» забули.
Здавна, дякуючи Гоголеві, люди оповідають цілі анекдоти про кумедні вкраїнські прізвища. Куліш (в «Основі») нападався за те на Гоголя , кажучи, що він понадавав українцям такі ймення, які кожен селянин постидається навіть вимовити в товаристві (щось близьке до цього писав і Чайченко). Вже Сумцов показав, що Кулішеві докори не мають підстави та що Куліш дивився на народ закоханими очима. Книжечка Ястребова містить у собі багацько дуже кумедних прозвань українських.
Автор у передмові зовсім справедливо завважає, що вуличні прізвища – важливий матеріал для вивчення мови, бо в них ми бачимо короткі й чудові зразки мовної кристалізації та влучності. Тільки ж, невважаючи на свої власні слова, Ястребов частенько зовсім перекручує фонетичні властивості української мови. І правопис у нього дуже плутаний. З чого можна було скористати для лексики, те вже я одіслав до словаря Уманця.
III
Материалы по этнографии Новороссийского края, собранные в Елисаветградском и Александрийском уездах Херсонской губернии В. Н. Ястребовым. Одесса. 1894. Стор. 202.
Це дуже симпатичний звичай – видавати етнографічні матеріали, групуючи їх за дуже точно визначеними межами, по районах. Проф. Сумцов, дивлячися (в «Киевской старине», 1895, май) на книжку В. Ястребова з того погляду, що, мовляв, «содержание ее – большей частью известное» та що «варианты – по форме слабые и малозначительные», не похвалив її так, як вона того варта. Я знов, уважаючи на те, що Ястребова праця добре обмальовує нам саме-іменно новоросів, охоче забуваю про те, що в ній мало є мотивів, котрі були б оригінальні на цілу Україну або й на цілу Слов’янщину, як того бажав би проф. Сумцов, зрештою маючи в тім свою рацію.
Повіти Єлисаветський та Олександрійський – це така царина, яка дуже й дуже варта окремих дослідів, бо в тім буде самостійний науковий інтерес. Обидва повіти з погляду етнографічного – типові репрезентанти т. зв. «Новороссийского» краю. Саме звідси пішла колонізація новоросійських степів; місто Єлисавет (офіціально Єлисавет-град) – осередок колишньої Нової Сербії; тут, у цих повітах, ще й досі одбувається взаємовплив усіх тих народностей, з яких склався і з яких ще й тепер не перестає складатися осібний етнографічний тип «новоросійський». Мова тут панує українська, тим-то для нас Новоросія – се ж та сама Україна. Серби, що в минулім столітті дали собою найбільший, найчисленніший матеріал для колонізації цього краю, тепер уже розтанули, порозпливалися серед українщини. Ястребов, згадуючи про це в своїй передмові, запевнює, що од сербщини нема тепер там навіть зостатку, «хотя следует предположить, что и они внесли в окружающую среду нечто свое». Проживаючи щороку поблизу Єлисаветського повіту та раз у раз стрічаючися з надхожими людьми з тієї місцевості, я можу сказати, що теє «нечто» та той «зостаток» можна добачити в новоросійській лексиці. В мене є ціла збірочка слів, позаписуваних од українців з Єлисаветського повіту, з південної частини Звенигородського та з півд[енної] частини Чигиринського, які я міг порозуміти тільки за підмогою сербської мови . Опроче мені здається, що й на тамошню фонетику українську серби мали деякий вплив, хоч, правда, в тих особливостях новоросійської фонетики, які я міг спостерегти, дехто міг би добачити попросту вплив великоруський.
Той матеріал, який подано в книжці В. Ястребова, збирався багато літ потроху од самого Ястребова, відомого етнографа, потроху од його помічників під його ж таки проводом. В передмові В. Ястребов каже, що «из того сырья, которое накопилось за десять лет времени, предлагается здесь только то, для чего или вовсе нет прямых аналогий в печатных сборниках, или есть варианты, разнящиеся в подробностях». На те проф. Сумцов запримічає: «От такой осторожности сборник лишь выиграл» («Киевская] стар[ина]», 1895, V, 192). Я не зовсім згоджуюся з таким судом, бо якщо праця Ястребова має бути матеріалом для етнографії іменно Новоросії (а так же воно і стоїть у заголовку), то випадало б принаймні зазначити, що така або така казка, яку записано, приміром, десь в Угорщині, оповідається з дрібними одмінами і в Ново-росії. Багато місця такі зазначування не взяли б, а корисні були б дуже. А ще більше користі ми могли б сподіватися од таких зазначувань в руках не чиїх, як Ястребова, бо він має дуже гарну звичку (яку тепер наші етнографи нераз кидають) – пильненько показувати, де і в яких печатних збірках уже був такий сюжет. Ще того мало: він на кінці своєї книжки помістив такий вигідний «Указатель», де подано не самі-но заголовки якої-небудь казки або чого іншого, а таки добрий коротенький конспект із неї. Кому доводилося порівнювати будь-які етнографічні варіанти, той знає, яка це паморочлива робота: як воно буває важко перегортати по двадцять разів хоч би Чубинського, аж доки в очах і в голові закрутиться! Ті «оглавления», які там є, нічогісінько не помагають, бо хіба багато скажуть такі голі заголовки у Чубинського, як «Щаслива дівка», «Царевич», «Бувальщина» і т. ін.?
Отже, Ястребову можна сказати щире спасибі за його конспект. Додати треба, що конспект або коротенька змістовна згадка подається од Ястребова не тільки до чогось довшого (напр., казки), а навіть до найдрібніших забобонів, які в тексті займають 2 – 3 рядочки. Через те «Указатель» Ястребова дає спромогу швидко нашукати в його книзі те, що кому треба; а нашукавши потрібне місце в книзі – вже легко буде за Ястребова вказівками добратися до варіантів у чужих збірках, – одно слово, зорієнтуватися . При такій Ястребова пильності можна тільки пожуритися, чому він не пообробляв увесь той матеріал, який він каже, що в нього ще більше є.
Згуртовано матеріал доволі систематично. Щоправда, це було не важко зробити, бо Ястребов мав перед собою певні взірці в давніших збірках. Розпадається книжка на дві половини: 1) «Суеверия и обряды», 2) «Легенды, сказки и рассказы». Перший заголовок: «Суеверия и обряды» – дуже мало натякає на той дорогий, багатий зміст, який ми стрічаємо в тій половині. Спершу тут викладаються (переважно нашою мовою) думки новоросійських селян про околишній світ: про небо, світила, атмосферичні явища, про звірів диких та свійську скотину, про їхню вдачу та звідкіля вони взялися, про ліки для худоби, про птахів, про рослини; сюди ж долучено народний календар. Далі (в тій самій першій половині книжки) йде рубрика про людину: думки та забобони про всякі члени тіла, приміти, сни, народна медицина; забобони про уроки, про щасливі й нещасливі дні і т. ін.; оповідання про відьом, вовкулаків, мертвяків, нечисту силу, песиголовців; повірки та обряди, які прив’язуються до ваготи, родин, дитячого виховання (сюди ж іде велика рубрика – дитячі забави), до весілля, похорону. В цій половині книжки є дуже і дуже багато геть новітнього матеріалу. Друга половина – «Легенды, сказки и рассказы». Дещо можна було б попереносити сюди з першої половини (оповідання про відьом, мерців, песиголовців і т. ін.). Того, що ми звикли звати власне «казкою», тут не гурт: найбільше ми там бачимо легенд (в тім числі й дуалістичних) та побутових оповідань, що іноді переходять в анекдоти; поміж такими анекдотами є вигадки на людей чужої нації (паралелі можна було б нашукати в «Приказках» Руданського). В кінці книжки ми бачимо розділ: «Топографические названия с местными объяснениями их»; це ніби доповнення до гарної брошури того самого автора: «Малорусские прозвища в Херсонской губернии», про яку я подав рецензію до «Житя і слова» торік.
Досі мені доводилося переважно похваляти працю Ястребова. А вже ж можна її трохи і погудити. Я вже згадав, що чимало друкованих варіантів позоставалося збирачеві невідомі. Сумцов («Киевская старина», ор. cit.), подаючи до збірки Ястребова бібліографію варіантів, білоруських, великоруських, французьких та ін., навіть румунських, звичайно каже про кожен номер: «а малорусские варианты указаны г. Ястребовым». Тим часом ото й є біда наша, що якраз «малорусские» варіанти зазначено далеко не всі. Друга хиба цілої книжки Ястребова: нема фонетичної точності в записах. Сам збирач почуває цю свою хибу та й каже в передмові, що етнографічні записи то одна річ, а діалектологічні – друга, та що для діалектологічних записів треба особливих спеціалістів. Що й казати! Діалектологічні записи не кожен може робити. Тільки звідси не виходить, буцім етнографові слід зовсім не дбати про фонетичну точність. Можна не добачити деяких тонкощів у мові, та гріх буде записувати щось проти духу української мови: напр., ми спокійно можемо простити Ястребову, що він записав (стор. 12) в великьії боцци (хоч запевне йому сказано було великій або навіть великі)., бо це ще була б дрібниця; але не можна прощати систематичне написання ничь (ніч), неначе наші шиплячі приго-лосники спосібні до такого зм’ягчення, яке ми бачимо в великоруській вимові (чь, шь, жь). Взагалі можемо сказати (і не тільки про теперішню книжку), що фонетика – то болюча виразка геть усіх ястребовських записів; а ще гірше, що він плутає кулішівку й офіціальний російський правопис.
1895
IV
Дещо про В. М. Ястребова
Весною 1896 року до московського «Этнографического отдела» прийшов лист од В. М. Ястребова. Лист свідчив про певну ненормальність того, хто його писав. В. М. Ястребов, адресуючись особливо до голови «Этнографического отдела» Всев. Міллера (відомого дослідника «Слова о полку Ігоревім»), прохав його занотувати в протоколах «Отдела» важливе наукове одкриття: В. М. Ястребов «відкрив», що в «Слові о полку Ігоревім», де сказано, що «дивъ кличеть врьху древа», йде мова про іранських «дівів», – отих, що ворогують з амшаспендами. «Я надеюсь, – писав В. Ястребов, – обеспечить себе в науке бессмертие своим открытием». Весь тон листа вказував на безперечну психічну хворобу.
Минуло з того часу понад пару літ. На припочатку 1899 року надійшло до «Этнографического отдела» повідомлення, що В. М. Ястребов помер. Повідомляв про це хтось із свояків небіжчикових. До свого листа він додав некролог В. М. Ястребова. «Этнографический отдел» передав того некролога мені, щоб я його використав для «Этнографического обозрения». Та саме тоді я одбував свої магістерські іспити, часу в мене не було, лист про В. М. Ястребова в мене залежавсь, і допіру тепер по тридцятьох літах я видобув цей документ на світ, щоб його використати друком.
Володимир Миколайович Ястребов (1855 – 189$) не був українцем. Він народився в одному селі на Самарщині, учився в гімназії самарській і, допіру скінчивши її 1872 року, поїхав здобувати університетську освіту на нашому півдні, в Одесі, в Новоросійському університеті.
Батько рішуче був проти його університетської науки, і В. М. Ястребову допомогла вступити до університету його старенька няня, продавши якесь своє барахло. В університеті найбільшого впливу зазнав молодий студент од відомого слов’янознавця проф. В. І. Григоровича. Григорович був зв’язаний з м. Єлисаветградом (Єлисаветом) на Херсонщині і навіть там доживав свого віку. Певне, тим поясняється тая обставина, що, скінчивши в Одесі курс університету р. 1876-го, В. М. Ястребов охоче обійняв посаду в тому провінціальному місті, в реальній школі Єлисаветського земства. Викладав він історію, а мав великий ухил до археології. Він нав’язав відносини з ученими-археологами обох російських столиць, в тім числі з відомим знавцем візантійського мистецтва професором (потім академіком) Н. П. Кондаковим, якого пізнав іще, вчившися в Новоросійському у-ті . Звичайно, перебував він у стосунках із близьким до нього «Одесским обществом истории и древностей». їздив він і за кордон, був в Італії, по дорозі одвідав Царгород.
Найперші друковані праці В. М. Ястребова носили характер напівбелетристичний і призначалися для дитячого читання: «Детство Петра Великого» (писано після подорожі з Єлисавета до Москви), «Путевые заметки» (після подорожі до Італії). Тільки ж на дитячому письменстві довго він не вдержавсь і почав друкувати свої археологічні огляди Херсонщини в «Древностях Московского археологического общества» (т. XII – XIII), в «Записках Одесского общества истории и древностей» (т. XVII). Зв’язавсь він і з «Киевскою стариною» з перших літ її існування: 1883 п. там він умістив свою розвідку про Херсонес у Криму (Таврический), 1884 – про греків у Єлисаветі, 1885 – про чуму 1813 р. на Херсонщині.
Побіч археології притягала увагу В. М. Ястребова етнографія і фольклор того краю, де він оселивсь. Поважне етнографічне ім’я здобув він собі, видавши 1894 р. свою збірку «Материалы по этнографии Новороссийского края». За рік після того проф. М. Ф. Сумцов вже відводить В. М. Ястребову належне місце в своїй «Современной малорусской этнографии». Наукова праця не могла, одначе, дати забуття В. М. Ястребову од тих тяжких дріб’язкових умов життя, якими оточувала його провінція. 1883 року реальна школа, де вчителював В. М. Ястребов, перейшла од земства до міністерства народної освіти. Завелася в ній система сікофантства (це були реакційні часи царювання Олександра III), і В. М. Ястребову багато доводилося страждати нервами серед нових обставин. Нервова хвороба підкрадалася непомітно, а вибухнула 1897 року, коли В. М. Ястребов повіз своїх учнів в наукову екскурсію до Криму. Безперечно, що ця хвороба спричинена була і тяжким особистим моральним ударом, – смертю дітей. Примістили слабого В. М. Ястребова в херсонську лікарню для божевільних, там він і упокоївсь у кінці 1898 р. Там у Херсоні й його могила.
1927
