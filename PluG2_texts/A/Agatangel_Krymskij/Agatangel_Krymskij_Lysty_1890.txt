1. До Д. Гладиловича 
Москва, 1890 р., 5/17 лютого Дорогий пане Гладиловичу!
Простіть мені, що я і досі був не заходив до редакції «Газети Гатцука», але ж я цілий тиждень був слабий на ту кляту інфлюенцію і тільки сьогодні зміг піти туди. Приходжу, розказую за всю справу, а вони дивуються: «Та це ж не може бути! Певно, їм вислано нашу газету!» – «Ну, як то не може бути? – кажу я. – Та ж мені сам адміністратор писав за це». – «Не може бути! Зараз справимося в експедиції». Подивились. «Ваша правда, представте. Але в такім разі будьте ласкаві сказати адрес «Зеркала», зараз же вишлемо усі вийшовші числа». (А їх вийшло вже три). Я не знав напевно адреса «Зеркала» і сказав їм ваш (вул. Сакрам[енток], 10). На випадок, коли б і тепер ще не приходила «Газ[ета] Гатцука» (чого врешті я вже не сподіваюся), будьте ласкаві мені написати, і я зараз же зроблю нову справку, бо тепер головна контора цієї часописі в двох кроках від мене (але Ви посилайте туди свое «Зеркало» після старої адреси).
Посилаю Вам три дрібнички: може, здадуться для «Зеркала». О, як мені і Яворовському сподобались «Кістяки Гольбайна»! А Яворовський був читав торішнє «Зеркало» деяким росіянам: побачили б Ви, як вони зацікавились. Авжеж, найбільше цікаво було їм довідатись, що, власне, замазане цензурою: але ніякі наші штучки не змогли відновити того (ми були лили стеарин на ті місця і потім гріли над самоваром, щоб друкарська фарба збігла. Ніщо не помогло!). А от у № 2 за цей рік замазана на першій стороні 8-ма стрічка знизу (перед: «Czas» зараз вже пише...»). Ще, певне, для Вас новина: «Рижа» почала ходити у Росію з замазаними місцями. Яворовський нарочито пішов подивитись в одну тутейшу редакцію, що, власне, замазується в «Черв[оной] Руси» (бо, як Вам відомо, редакціям вільно усякі газети діставати без цензури). Показується, то в однім числі вимазане місце, де говориться об часах пробування великого князя російського (не пригадую якого) у Парижі. На якомусь банкеті (пише «Рижа») значно було, що найбільше пив князь: тож зараз видно, що на «Руси» вміють пити. «Рижа» хтіла показати на багатство «Руси», де можуть так пити, але на цей раз її служальство не дуже ся сподобало російській цензурі, котра, певно, мусила сказати українське прислів’я: «Застав дурня богу молитися, – він собі голову розіб’є».
Перед одним роком був у нашому Інституті західних мов один галичанин Де-Говора-Драгомирецький, з москалофілів. Він «работал в «Червоной Руси» і не раз одверто казав усім, що його любая «Рыжая» «получает денежное пособие от русского правительства». Колись він з жалем оповідав, що «Рижа» була послала запросини до передплати у російські гімназії, але відовсюди дістала відповідь, що коли вона хоче, аби її передплачувано, то нехай пише «по-русски», а не «этим невозможным языком». А самому Драгомирецькому професор Веселовський (чоловік, звісний своїми вченими статтями в усій Росії і прихильник українців, в університеті московськім студенти дуже його люблять) сказав: «Дивно мені, що Ви, такий гарячий панславіст, не зумієте правильно жадної стрічки написати по-російськи».
Однак даруйте мені, що так розписався.
Дорогий пане! Най буде ласка Ваша одповісти мені, що з моїх перекладів не буде друкуватись у «Зорі». Принаймні одвітьте мені у переписці редакції. А найбільше мені ходить о мою повість «На чужому грунті»: коли вона не здасться, то відішліть її до мене, бо чорнової рукописі в мене нема: що ж я робитиму без чернетки навіть? Тож повідомте, прошу Вас.
Ваш щирий
А. Кримський
P. S. Маю я досить перекладів з Гайного, по тому – вірші Хайяма (з перської мови) і переклад знаменитої «Моаллаки» Антара (з арабської), але ж не посилаю до «Зорі», бо не знаю, чи приймуть туди моє. Впрочім, я ще не дістав 3 ч. «Зорі», – може, там є яка відповідь.
2. До І. Я. Франка 
Москва, 1890, 23 лютого Високоповажаний добродію!
Сьогодні дістав-єм 5 ч. «Народу», а перед тижнем послав-єм Вам 5 карбованців яко частину передплати Дуже мене і п. Яворовського втішила Ваша часопись, і через те дуже жалко нам, що не маємо 1 ч. «Народу». Та от іще (даруйте, що пишу об тому, що, властиво, не моя справа): чи не знайшли би Ви можливим друкувати «Народ» трошечки на грубшому папері або на сірішому? От, напр., на такому, на якому друкується «Правда» для заграничных передплатників? Бо, напр., в 5-му ч. «Народу» останньої сторінки зовсім годі прочитати мимо усяких напружень очей.
Посилаю до Вашої редакції один крб. і прошу мені вислати в рекомендованому коверті «Товариш» (20 кр.). Коли б ся книжка була дуже груба, щоб бути посланою у одному коверті, роздеріть її на два шматки, на три чи скільки і пошліть рекомендовано. Сли від цього карбованця лишиться що-н[ебудь], то пришліть ще (також рекомендовано у коверті) «Смерть Каїна», або «Перебендя», або «Читальні», або «Нашій коляді».
Ваш щирий
А. Кримський
Моя адреса: Москва, Б. Лубянка, Варсонофиевский пер., д. Рябушинских, кв. № 9 (Леве), А. Е. Крымскому.
3. До І. Я. Франка 
Москва, 1890 p., 15/27 марта Високоповажаний добродію!
Перш усього позвольте мені виразити мій подив і мою навіть вдячність за те, що Ви мені відписали на мій лист. Бо я ще у Києві (як і мої майже усі знакомі) призвичаївся до гадки, що галицькі часописі ніколи не одвічають на ніякі листи. Коли мені буває яке діло (напр., замовлення якої-небудь книжки, навіть пославши гроші, або рекламування якого числа, або запити щодо якої-неб[удь] відісланої в редакцію статті), то завше треба послати листів щонайменше три, аби дістати відповідь. Отже, редакція «Народу» – перша виїмка з цього правила. Ваш лист я дав прочитати і п. Яворовському; він узяв свою статтю, але коли пришле до Вас нову об цій самій справі, я не знаю, бо забув його спитати. «Читальні» він бере собі і просив мене написати, що належитость 1 р. 70 кр. най числиться на ньому. Я же з свого боку прошу Вас прислати мені «Товариша». 1 крб. я послав давніше, а скільки ще з мене належатиметься – звольте написати, посилаючи цю книжку (не забудьте тільки послати рекомендовано, бо інакше не дійде). Але я згори вже прошу Вас дарувати мені, коли я решту (кілька десять крейцарів) пришлю не зараз: я чекатиму або часу, коли Яворовський посилатиме Вам свій довг (бо коли менше карбованця, то не можна послати гроші асигнацією), або коли сам замовлятиму яку-небудь з книжок, які можна набути через шановну редакцію «Народу».
Іще: чи не знайдеться як-небудь для мене 1-е ч. «Народу»? Правда, Яворовський дав мені прочитати те число, але воно не може бути спільно нас обох. Будьте ласкаві, коли можна, сповніть мою просьбу. ^ Крижький
Москва, Б. Лубянка, Варсонофиевский пер., д. Рябу-шинского, кв. Леве, А. Е. Крымскому.
P. S. Трохи не забув: Яворовський просив мене попросити Вас, щоби сли Ви бачитесь з ким-небудь з редакції «Зорі», сказали, що по 3-м числі «Зорі» (від 1-го лютого) він не дістав жодного числа, хоча й тепер час би вже прийти не то 4-му, але й 5-му числу. Мені висилаеться «Зоря» під одною опаскою з ним, – отже, і я не дістав ще нічого також.
4. До І. Я. Франка
г. Звенигородка, Київської губ., 24 липня ст. ст. 1890 p.
Високоповажаний добродію!
Вже я одержав частину Ваших повісток – перші 10 аркушів (1 – 160 стор.). Уклінно просю Вас: скоро надрукуються ще кілька аркушів, пришліть рекомендованою опаскою. Головна ж моя просьба до Вас та, щоб «Переднє слово» Драгоманова Ви вислали не опаскою, котра йтиме ще до цензури, а в коверті і теж рекомендовано. Звольте його вислать зараз же, як воно наспіє, а це тому, що я пишу статтю об «В поті чола» і не хтів би, щоб вона дуже спізнилася. Властиво, та стаття для «Зорі», але можлива річ, що «Зоря» одмовить їй місця (тепер бо хвалити писання соціаліста «Зоря», певно, не дуже охоча). Тоді я передам її до розпорядимості п. Павлика.
Сподіваюся, що Ви сповните моє прохання, бо як я добре досвідчивсь, редакція «Народу» взагалі зараз сповняє просьби передплатників. Це не то, що другі часописі, котрим хоч і наперед гроші вишлеш, а одвіту діждеш тільки поза третім листом. Себто, як мовлять в нас: «Ждут третьего указа».
Коли Ви мені пришлете останній аркуш і обкладинку, тоді звольте написать, що з мене припадає: я досі послав одного карбованця.
Бувайте здорові.
А. Кримський
5. До В. Л. Левицького 
Москва, 1890, 1/13 жовтня Любий пане!
Якщо Ви знаходите, що я незвичайний українець зі взгляду виконання поручень, то яким же незвичайним редактором мусить Вас признати всякий! Така привітність, така люба щирість, якою дишуть листи Ваші, рідко в кого трапляється, і сміливо кажу, Ви кількома стрічками можете придбати собі гарячого прихильника; Ваші і любого д Гладиловича листи справляють таке тепле враження, що так і хочеться побачити автора їх і об’явити йому всю свою прихильність. Далі, яко редактор, Ви знов являєтесь такою особистістю, з котрої мусить бути задовольнений і усякий галичанин, і ще більше – українець. Така ревність, таке посвячення своєму ділові, навіть у дрібницях – це дійсно щось незвичайне. Шкода, що я не дістав 17-го ч. «Зорі» (я за нього знов написав цими днями до п. Гладиловича), але з 18-го можу судити, яка буде часопись Ваша. Яка цікава стала вонаї Було, дотеперішні числа ледве присилуєш себе читати, а тепер я аж тричі прочитав 18-е ч. Не то зміст, але навіть правопись яка гарна стала: навіть вимову нашу – і то здержано. Галицькі писання надруковано галицьким правописом, українські – українським, – що може бути справедливішим і пожаданішим од цього! От тепер одновляється «Правда», і я був послав їй свій щирий привіт, але, прочитавши 18-е ч. «Зорі», починаю боятися, що Ви зробите зовсім зайвою річчю існування «Правди»! Прийміте й моє щире спасибі до усіх тих «спасибів», які мусив сказати кожен, побачивши нинішню «Зорю». Дай боже, щоб довго-довго тривало Ваше редакторування!
Разом із Вашим листом одержав я й 1-й аркуш Вашої збірки (мабуть, Календаря «Зеркала»?!) і за нього Вам щиро дякую. Знов і тутечки видно Вашу одміну од других галичан: Ви етимологічну правопись зводите до того, що вона правдиво оддає усі звуки живої бесіди. Напр., я стрічаю тут який, якийсь, гетьманську тощо – зам[ість] якій, гетманску і т. ін. (Шкода тільки, чому ніхто в Галичині не пише вірно таких складів, як б’ю, п’ю, б’є і т. ін., а пише пю, бю, бє, котрі мають вимовлятися зовсім інакше). А може, це Ви вислали мені 1-й аркуш Календаря «Просвіти»? (бо воно більше змістом підходить до цього). Тоді це, значиться, дарунок од Вас, любий пане. Коли так, то ще раз спасибі: тут важний не сам збірник, а важна й люба – ласка. В такім разі я прохатиму Вас написати своє ім’я десь на ньому: мені дуже приятно буде мати книжечку з Вашим написом.
Тепер щодо справунків Ваших. Не міг я ще усіх їх зробити, бо трошки скалічив ногу і ще днів зо два не могтиму далеко ходити. Однак дещо зробив: Каллаш приїхав і його адреса: Москва. Арбат. Малая Молчановка, д. Корша, кв. Борисова – Владимиру Владимировичу Каллашу.
Його розправа за Палія вже була надрукована в «Этнографическом обозр[ении] цього року, як мені сказав Янчук. Од мене до Каллаша верстов із п’ять простороні, і через те я ще не міг зайти до нього. Мачтет іще не приїхав, і я долучаю справку з адресного стола, яку я взяв учора. До «Газети Гатцука» і кількох нотних магазинів зайду через два дні, коли нога вигоїться. З ілюстрованих часописей передивив я сьогорічне і торішнє «Живописное обозрение» і результат перегляду посилаю Вам. Із слідуючим листом подам спис українських малюнків в других часописях. Од мене, до речі, й «Городська читальня» (безплатна) близько: 10 минут ходки (це дуже, дуже близько, як на Москву, бо вона [в] 10 разів більша за Київ). Взагалі, коли Вам я можу зробити яку прислугу, то тільки напишіть: я раз у раз готовий услужити Вам. Щодо заголовка «Сміховинне оповідання», то я його виставив іронічно. Однак коли, на Вашу думку, тут іронія не до речі і не прибільшить враження, то замініть якось інакше. Перепрошую, що я нічого більше не послав іще Вам, але ж я зладжував допись (і обширну) до «Правди» та зовсім скінчив і обробив довшеє оповідання «Люба пара». В цім місяці я пришлю тільки розбір «В поті чола» (NB. Чи вийшло воно в світ?) та усякі дрібнички, бо під кінець жовтня маю чималу роботу з арабської словесності. Тож згори вибачте.
2/14 жовтня
Я якось забарвся з висилкою листа і тим часом переглядів ще «Артист», «Новь» і «Всемирную иллюстрацию» – за цей рік. З них є малюнки про Вкраїну тільки в «Нови».
«Живописное обозрение», 1890 р., том 1
1)	«Кто кого сильнее». Рис. Вольский. № 21, стор. 336. Перед корчмою, де зупинився поштарський віз і зібралася юрба роззявляк, парубок міряється силою з бабою. Вона засмикнула спідницю поміж ноги, держиться твердо, і дурно силується парубок сторкнути її з місця.
2)	«Повздорил и». Рис. Ижакевич. № 23, стор. 369. «Милый жанр, напоминающий нам родную Малороссию», сказано в поясненню малюнків. Дівчина одходить, а парубок задумливо крутить люльку.
«Живописное обозрение», 1890, т. II (до № 36-го)
3)«Во время жатв ы». Рис. Ижакевич. № 31, стор. 77. Сім’я українських хліборобів снідає попід кущем коло своєї ниви.
4)	«И з м є н а». Рис. Пащенко. № 33, стор. 101. Гарна дівка іде назирцем, ховаючись поза деревами, за зрадливим хлопцем і розлучницею. «Перед нами благословенная Украйна с ее чудными летними вечерами, с ее прекрасной растительностью...», сказано в «Объяснении рисунков».
«Живописное обозрение», 1889, т. I
1) «Игумен Феодосии уличает кн. Святослава в бражничаньи и весельи». Рис. Топорков. № 8, стор. 129. Обличчя більше схожі з російськими.
2) «Т. Г. Шевченко», «который, как, конечно, знают наши читатели, писал на малороссийском язу-ке, но большая часть «Кобзаря» переведена на русский язык». № 9, стор. 145. Портрет той трохи різниться од звичайних.
3) «Катерина». Рис. Наумов. № 9, стор. 149. На тему:
... Вмиється сльозою, 
Візьме відра, опівночі 
Піде за водою...
В поясненні малюнків є докір українцям, що немає ще повного видання творів Шевченка; поручається дешеве київське видання Йогансона.
4) «О священне нового колодцавМалороссии». Рис. Ижакевич. № 18, стор. 300. Багато ти-пічних обличчів.
5) «Рыболовы в заливе Днепра». Рис. Сергеев. № 24, стор. 388.
6) «У колодца». Рис. Ижакевич. № 25, стор. 404. Дівчина витягує в хлопця признання в любові.
7) «Ночь на Иванов день». Рис. Топорков. № 26, стор. 425. До звісного оповідання Гоголя. Розцвіта папороть, Петрусеві Басаврюк дає ножа і наказує зарізати малого Івася, що його держить відьма. Навкруги усяке страхіття.
«Живописное обозрение», 1889, т. II
8) «Ha покосе». Рис. Ижакевич. № 28, стор. 19. «В благодатной Малороссии», як каже часопись.
9) «Тарас Бульба». Рис. Соколов. № 35, стор. 116. Бійка Остапа з батьком. Мати лащить Андрія.
10) «Присяга евреев-новобранцев». Рис. Геллер. № 44, стор. 280. Купочок жидів з характеристичними фізіономіями присягається в будові рекрутського приводу перед своїм рабином, одягненим у молитвяний саван.
11) «Украденное дитя». Рис. Козакевич. №45, стор. 306. Циганка біля шатра, коло неї вкрадена дитина.
«Новь», 1890 p.
1) «Развалины крепости в Каменец-Подольске». Рис. Подбельский. № 4, стор. 205.
2) «Типы из Подольской губернии». № 4, стор. 209. Жид балакає з двома селянами.
3) «Местечко Звягель, Новоград-Волынского уезда». № 15 – 16, стор. 223.
4) «Развалины Богоявленского собора в Остроге». Рис. Кащенко. № 17 – 18, стор. 2.
5) «Развалины иезуитского монастыря в Остроге». Рис. Краевский. № 17 – 18, стор. 3.
6) «Замок князя Константина Острожского». Рис. Панов. № 17 – 18, стор. 5. Місячної ночі.
7) «Дорога в деревню». Малороссийский этюд. Рис. Пионтковский. № 17 – 18, стор. 61.
Вибачайте, що такий малий спис подаю, але ж я і сам не винен: зоглядіння часописей не скоро посувається, часу одбере доволі, а добуток малий. Зрештою я вже мало чого ще зможу подати, бо найголовніші ілюстровані журнали я зоглядів майже усі (за цей рік і почасти за 1889), крім «Гусляра» хіба.
«Зоря» з 1886 р. заборонена, а мені її треба. Тепер я посилаю Вам 2 крб., щоб висилати її мені по кілька чисел у рекомендованій коверті. Будьте ласкаві вислати, а решту грошей я дішлю п. Гладиловичеві, коли одержу усей рочник.
Бувайте здорові, дорогий редакторе. З якою нетерплячкою визиратиму я одтепер кожне число «Зорі»! Насилу «Зоря» дочекалася такого редактора, як треба.
Ваш щирий
А. Кримський
6. До І. Я. Франка
Москва, 1890 р., 23 листопада/ 5 грудня
Вельмишановний пане Франко!
Признаюся, я трошки зачудувався, побачивши, що перська поезія Вам не незвісна. Бо, бачите, тут у Росії мені стає аж досадно, що ніхто нічогісінько не тямить про Схід, не знає навіть самих звичайних речей. Тутечки все знаття обмежується тим, що «Фірдоусі, Сааді та Хафіз – світові поети», їх писань ніхто ніколи не читав (бо, правда, по-російськи майже нічого немає, а Хейяма навіть на ймення не знають). Очевидячки, в Галичині справа стоїть краще. Я трошки не розумію, який смисл Ваших слів: «Варто було б переложити з Хейяма більше». Коли цими словами Ви мені радите перекладати його далі, то я зроблю цеє дуже охочо. Тільки ж надрукувати їх візьметься хіба «Народ», бо до всіх інших Ваших часописей вірші подібного змісту й посилати лячно. (Це дійсно хиба нашої журналістики, що тутечки й форма важить). Щодо Фірдоусі, то я й сам гадав був дещо переложити з його творів (тільки не сатиру на Махмуда, бо вона і довга, і не дуже-то колка), але це зроблю опісля, бо тепер займаюся Саадієм та Гафезом. Про Гафеза (котрий Вам, мабуть, знаний під арабською вимовою – Хафіз) я навіть маю написати чималий артикул. Пришлю його, мабуть, таки до Вашої редакції. Здається мені, що Гафеза краще буде перевести, ніж Фірдоусі, бо цей останній страшенно розтягнений, оповідає на одній стороні те, що можна би сказати в чотирьох рядках, – отож і перекладати з нього треба багато, не можна обмежитися розміром звичайної журнальної праці; видати ж осібною книжечкою, – на те треба, щоб хтось дав наклад. До того ж Хафіз або Сааді містять багато високих загальнолюдських мислей.
Щодо Ваших книжок, то я зараз можу лише сказати, що словар Венгерова вийшов того тижня до – «Бен...». Про другі книжки повідомлю трохи опісля, бо 1) спішуся з листом, 2) тепер у мене семестральні екзамени, котрі займають весь мій час. Тож ласкаво почекайте.
Звольте передати мою статтю (допись) панові Ол. Барвінському, бо я хочу бути «прекрасною маскою» тільки наполовину. Перше я призначив цю допись задля «Народу», але, перечитавши, побачив, що Ваша часопись не схоче її надрукувати. Тому передаю «Правді». Мої пересвідчення кажуть мені (щирому націоналові і не соціалістові) підпирати роботу «Народу» і моїми слабими силами; для того, між іншим, я точно висилатиму передплату і ті наддатки, які буде треба. Але це мені не переб’є шанувати «Правду», бо вона має свої гарні якості, свої великі заслуги. Як Вашу редакцію, так і редакцію «Правди» я прохаю вказати, де мої помилки. Я не хочу бути невидющим, а прагну правдивого шляху, на котрім би міг попрацювати для нашого мужика, з котрим я зв’язаний і своїм походженням із цього т. зв. «подлого сословия».
Ваш щирий
Хв. Кримський
Будьте ласкаві не забути, що 24-е і 1-е (1891 р.) ч. «Народу» треба вислати в Звенигородку Київської губ. А. Е. Крымскому.
P.S. Чи Ваша адреса давнішня, чи вже не Академічна, 22? З присланих «Програм» я три продав, а три оддав дурно. Запишіть же, що я винен «Народові» 15 копійок. При нагоді заплатю.
