Передмова до українського перекладу [кн. В. А. Клоустона «Народні казки та вигадки, їх мандрівки та переміни»]
В цій книжці, що ми отеє подаємо в українському перекладі, читач знайде не цілу Клоустонову працю (Popular tales and fictions, their migrations and transformations, by W. A. Clouston, editor of «Arabian poetry for English readers», «Bakhtyär-Näma», «The book of Sindibäd» etc, London, 1887, т. І, має стор. 485, t. II, стор. 515); з двох товстих Клоустонових томів ми беремо тільки «Introduc-tion» та декілька поодиноких розділів, а з решти подаємо самі-но заголовки, щоб читач міг хоч трохи знати про цікавий зміст усеї праці англійського етнографа.
Англійське слово tale я перекладаю «казка», та треба пам’ятати, що під тим терміном не розуміється міфічна казка; сю останню Клоустон зве nursery fairy tale. Англійське fiction переложено по-нашому «вигадка». Наш український термін має два розуміння: а) вимисл, Phantasiespiel; б) жартівливе оповідання, ба й анекдот. Клоусто-нове fiction береться в обох тих розуміннях: рідше воно визначає «повість» (romantic fiction, І, 40), частіше відповідає французькому fabliau, а вже ж простісінькі анекдоти названо the lower strata of fiction (I, 50). В двох місцях, де мова йде про поеми, я перекладаю fiction через «вимисл», щоб не вражати тих читачів, котрі, дякуючи нашим письменникам, привикли прив’язувати до слова «вигадка» думку про щось неодмінно веселе.
Що перекладається з Клоустона, те перекладається точно й дослівно, щоб не минати «ніже титли, ніже тії коми»; випущено тільки два щиро англійські дотепи (три рядки), що для нас не є дотепні. Додатків теж дуже великих я не роблю, переважно доповнюю саму бібліографію, що в Клоустона часом неповна, причім усі свої уваги акуратно зазначую літерами «А. К.», щоб бува не плутать читача.
До англійського первопису додано невеличку передмову, де автор найбільше говорить про праці своїх земляків – Кейтлі (Keightley) та Денлопа (Dunlop). Перший написав книжечку «Tales and popular fictions», де висловив думку, що однакові теми постали в різних місцях самостійно; а другий, автор «History of fiction», незручно вишукує такі східні джерела, яких не може бути. Обидві книжки, вже й застарілі, не надто цікаві для нас, – тож обмежуюсь на оцій короткій згадці про них. Перекладаю з Клоустонової передмови сам тільки кінець:
«Може ще й досі є між нами людці (передше їх було геть більше), котрі думають, буцімто наші дитячі та народні казки зовсім не варті того, щоб на них звертали увагу розумні, практичні люди. Тільки ж усякий твір, навіть нікчемниця, котрий скрізь розповсюднюється, і найпаче такий, котрий зарані володіє дитячою уявою наших хлопців і дівчат, вартий якнайбільшої уваги: адже такі твори мають, очевидячки, велику силу над національним смаком і норовами. Про цю річ те саме каже й сер Джон Маком : «Хто бажає добре познайомитися з якимсь народом, той не повинен одкидати його простонародних оповідань та забобонів» . А я можу додати, що порівнюючий досвід над народними казками збагачує наш розум, а коли працювати пильно – розширює наші симпатії, дає нам пізнати (може краще, ніж що інше) загальне братерство цілого людського роду».
На тих гарних Клоустонових словах скінчимо й ми свою передмову.
