Бейрутські оповідання
І. «Растлініє нравів»
1. Іменинник 
І
Бейрутські єзуїти, – о! З них народ дуже розумний та догадливий!
Єсть у них школи – найкращі на цілу Сірію; так до тих своїх шкіл вони залюбки приймають і дітей православного арабського люду; сподіваються, чи не можна буде своєю наукою прихилити їх до католицтва або хоч на унію навернути. Тільки ж проти цього он що було б їм не наруч: вчитимуть вони православних дітей цілий тиждень спокійненько, а надійде субота – підуть діти із своїми православними батьками до своєї православної церкви на вечерню, а далі, другого дня, підуть знов до своєї церкви на одправу недільну – от вам разом і пропаде геть уся «незла, тиха» праця єзуїтська, що непомітно була велася над дитячою душею цілий тиждень. Заборонити ж дітям ходити з батьками до рідної церкви – не випадає. Та єзуїти – народ тямущий: знайшли собі спосіб, щоб усе про людські очі було шито-крито. Завели вони порядок у своїй школі, щоб у суботу була наука й по обіді та й аж до заходу сонця; як прийдуть діти до школи в суботу зрана, так уже й до вечора через науку не вертаються додому, а тим часом православна вечерня одійде. А другого дня, їв неділю, знов дітей зранку кличуть до школи, та не на лекції, не на «classes»... борони боже, бо це ж свято!.. Ні, в школі одбуватимуться так собі лиш прості «etudes» , щоб діти вкупі з учителями легше могли вивчити свої «devoirs» на понеділок, а потім учителі поведуть їх кудись за город на прогулку, бо того вимагає шкільна гігієна. Отак у неділю рано, вже в годині сьомій діти збираються до «колежа» і зараз сідають до вчення devoir’ie на завтра. Ще й «девуарів» не повиучувано, а вже в монастирському костьолі, що при ньому колеж, дзвонять дзвони до католицької божої служби; вчителям треба йти до костьолу, а щоб діти самі без догляду не пустували, ведуть і їх до єзуїтського костьолу. Одстоять діти католицьку службу божу те послухають проповіді – дають їм поснідати; потім – ведуться знов «etudes», а тоді – й на спільну проходку. Так воно й гігієнічно буде, й педагогічно, і до схизматицької служби не підеться.
Гігієнічно, та чи зовсім? Чи то гаразд, щоб бідолашним дітям не давати волі за цілий тиждень аніже? Чи то по-людськи, щоб у дітей не було й днини, вільної од учення?.. Ат! Хіба ж це так? Адже єзуїти – народ не тільки розумний, ба й добрий. Кожного місяця вони обирають якийсь будень – ну, от середу, вівторок абощо, та й одзволяють дітей од науки на цілий день, аби лиш той день не випав проти православного празника. Знов же й кожнісінького четверга наука закінчується якраз опівдні, дітей пускають додому, і вже тоді цілий четвер аж до вечора – то їхній день: нехай собі дітва гуляє вдома, нехай бігає, стрибає, веселиться, не журиться. Честь і слава мудрим і добрим єзуїтам!
II
Був один такий четвер 5 шебата 1897 року; шебат – то по-нашому февраль, або лютий; єзуїти були б сказали, що то вже 17-го шебата, та православні араби держаться старого стилю. В той четвер жінка бейрутського доктора Гедійє, – отого, що сидить у православному кварталі Рмейль, – не дуже раділа єзуїтському четверговому звичаю та й не без досади думала, що ось, мовляв, настане південь та й діти поприходять із колежа. Бо в неї, за нікольством, назбиралася сила немитої білизни, аж за цілий місяць, і треба було її попрати. Звичайно всі хазяйки в Бейруті перуть білизну в п’ятницю: на суботу воно буде готове – от на неділю й надіти можна свіженьке-чистеньке. Та Гедійїха добре бачила, що таку велику купу вона не впорає за одинь день; і надумалася вона – частину того шмаття впорати ще в четвер, а вже решту в п’ятницю. Звичайним хазяйським звичаєм взяла вона двоє величенних баняків, напхала їх чорною білизною, налляла водою і, як водиться, поставила баняки на велику-превелику глиняну жаровню (печей у Сірії нема), щоб вода закипіла та й увесь бруд щоб із білизни випаривсь; все вона робила сама, бо проста сім’я Гедійїв не держала наймички. Іще й не кипить, іще й не зараз прати, а в пані Гедійїхи хмаристі думки до голови заходять. Опівдень поприходять діти із школи – що його тоді, в бога, чинити! Хоч скрутися, більш нічого! І за дітьми наглядай, щоб одно одному голови не порозбивало, і білля пери та оджимай, і обід вари! «Вигадали ж ті бісові єзуїти звичай: у четвер – та щоб діти не вчилися, а байдики били! І де це по цілім світі видано?! У четвер!.. І чи не гріх їм од аллаха православного!»... Гедійїсі, через білизну, стало здаватися, що нема вже вищого й смертельного гріха, як байдикувати в четвер.
На біду, один з її маленьких хлопців і зовсім не пішов сьогодні в школу. Бо він зветься Ельян; отже ж сьогодні п’ятого шебата – святого Ельяна; а вже ж тії франжі, європейці б то, позаводили тепер у Бейруті таку моду, щоб іменини святкувалися. Давніше араби й не чували були про таке диво, ніхто й не знав, що в людини можуть бути «іменини»; ну, а тепер знають і святкують. Звісне діло, іменини бувають тільки в тих християн, в яких і ймення християнські. Бо коли якийсь християнин зветься Фуадом, або Несімом, або яким інакшим мусульманським ім’ям, то звідки ж він викопає собі іменини, в якому календарі? Свята церква не знає таких ангелів-хранителів, щоб звалися вони Фуад або Несім. Ну, але святий Ельян у християнськім календарі є, і Гедійїшиному хлопчакові сьогодні радість: отці-єзуїти ще вчора сказали йому, що сьогодні він може не йти до школи.
Скучно хлопчині на самоті. Заспівав він собі французьку дитячу пісеньку, що вивчив у школі: Il etait une bergere, qui gardait ses moutons... Та швидко обридло. Ага, он біжить кицька.
 – Бис-бис-бис! – закликав її Ельян. Кицька, що звалася Хосна (красуня), довірливо підбігла. Ельян схопив її та й міцно тримав; йому шість год, сила єсть, кицька не видереться. Учора Ельян, як вертав із школи, то бачив, як один парубчак, що мався зарізати півня, спершу зробив з ним комедію, або, як вимовляють сірійські араби, «комодію». Той парубчачок прив’язав був півня довгим шнуром за ногу до кілочка, а тоді потрошку, кожну пару хвилин, надрізував йому ножем шию. Півень бігав на припоні, мов скажений, кров дзюрчала йому з надрізаного горла; на жовтім піску намалювалися дуже-дуже гарні червоні взори. А діло діялося просто на шляху. Навкруги погуртувалося багацько людей, – і старих, і дітвори, – та й усі похваляли вигадливого парубчака; всім було весело, а дітвора з радощів аж гукала та верещала. Особливо сподобалася вчора Ельянові ота частина «комодії», як у півня вже три четвертини шиї було перерізано, а він таки ще бігав і так кумедно-кумедно крутив підрізаною головою; знов же й кров била тоді вгору такою високою течією, наче з водомета! Шкода тільки, що після того півень в скорості впав і вже більше не бігав; «комодії» настав кінець, і публіка порозходилася.
Оце тепер Ельянові заманулося прив’язати Хосну до стола і надрізати їй горло, щоб і вона бігала, як учора півень. На жаль, не було мотузка. Тоді хлопчина надумав собі другу «комодію: він цупко схопив Хосну за хвіст, підніс її високо-високо, на скільки сягали вгору його рученята, і зачав походжати по хаті, вимахуючи висячою Хосною, немов шаммас (диякон) кадильницею; в аком-панімент до цієї церемонії він поважно приспівував: «Господи, воззвах к тебі, услиши м’я», – що не раз чув, як співає вдома на молитві його побожний батько. Кицька з диким нявчанням звивалася на хвості, немов гадюка, силуючися вдряпнути Ельяна.
У матері в кухні саме був уже доспівав один з наставлених казанів, коли почувся духовний дует Хосни з Ельяном. Швиденько мати вбігла з кухні в хату, видерла кицьку, смикнула Ельяна пальцем по носі і так само швиденько вернула до кухні.
Ельян, як зостався сам, трохи помізкував. От він згадав, що тут у великій шафі на буфеті стоїть тарілка з дибсом, себто з виноградним повидлом, або наче патокою. Підставивши собі стільця, він виліз до шафи, розчинив дверці та й застромив пальця в густий смачний дибс, щоб полизати.
На лихо, мати зачула грюкання од дверців.
 – А ти, поганцю, сину шістдесятьох пантофлів! – буркнула вона, покидаючи казани з білизною і з недопраним мокрим рушником у руках поспішаючи знов із кухні до хати. Щодо лайки: «син шістдесятьох пантофлів», – то вона мала собою визначати, що аж тридцятеро людей топтали поганця Ельяна ногами, мов яку гадюку.
 – І хто вигадав задля лінивих оті кляті йменини, бодай тому все лихе було! – вигукувала пані Гедійїха, смикаючи Ельяна за ноги. – Злізай мені, осле, зараз із шафи!.. Зараз!! Не маєш чого робити, то взяв би вчив би свій девуар на завтра!..
Хоч пані Гедійїха й не знала французької мови, та слово «девуар», через французькі єзуїтські школи, знають тепер чисто всі араби в Бейруті, навіть своє рідне слово «фард» призабули.
Ельян поволі злізав з буфету. Мати, щоб заохотити його, гепнула його скількись разів по шиї мокрим, гарячим рушником, що був у неї в руках. Хлопець утік із хати в сад.
Невеличкий сад коло їхньої господи був дуже гарний і поетичний. Найбільше було тут дерев апельсинних та померанцевих, але були й інші: гвоздичне, що скидалося на плакучу вербу, мигдалеве, що саме тоді вкрите було чудовим, пахучим цвітом, лаврове, оливне та всякі другі. Кипариси й пальми розкішно піднімалися вгору; коло них плохенько тулився ароматний повзучий ясмін, а недалеко росли мірти – і всі пахощі зливалися в наркотичний, п’янючий потік, серед якого іноді, за вітрецем, прорізувалася міцніша течійка гострого духу лампоцвітів-датур. Та Ельянові було не до ароматів: він заходивсь оглядати апельсинові дерева, чи нема де плоду. Та нічого не було: всі апельсини були пообриваті, а через дітей Гедійїха не могла допильнувати навіть стародавнього звичаю: кидати на дереві один чи пару овочів необірва-них, щоб «дерево не було сиротою»; бо єсть приміта, що коли «не покинути дерево сиротою», то воно й на той рік родитиме Ельянові знов пригадався дибс; знов захотілося поласувати.
«А що, коли я в мами добре попрохаю? То, може, хоч задля йменин моїх вона мені дибсу дасть? – подумав він. – Та треба попереду чимсь до мами піддобритися. Ага! Прикинуся, ніби не знаю, де моя книжка заверглася, та й піду по тую книжку питатися в мами, щоб знала, що я хочу вчити девуар. Тоді мама подобрішає, а тоді й дибсу дасть...»
Тільки ж він не відав, що тим часом сталося в кухні.
Треба знати, що кухня в арабів анітрохи не така, як у нас. Нема там печі, немає грубки; арабська кухня – це просто наче комора. Коли треба спекти хліби (хобзет) або пиріжки (фтаїр, ажін б-лахм) або якусь кращу, ніж звичайно, печеню з м’яса абощо, то на те єсть форни, себто громадські пекарні або булочні, з великими пічми; туди й несуть те, що треба. Пекар (ферран) принесене сире м’ясо, чи сире тісто, чи зліплені пиріжки попече або посмажить за смішно невеличку плату; та й смачніше воно виходить, ніж коли б пекти вдома, без печі. Арабські господині так звикли до цього порядку, що не добачають жодної мороки в тім, щоб носитися з сирим тістом геть з хати. Ба навіть коли б хто захотів пекги щось таке вдома, то громадський голос не похвалив би його. «Свої хліби оддавай пекти пекареві, хоч би він часом і спалив половину їх» – навчає арабська приказка. А звичайну хатню страву готують хазяйки на тиббахах, себто жаровнях – глиняних найчастіш. У кухні єсть не одна, а скількись жаровень. На спід жаровні насипають вугілля і розпалюють; зверху понад вугіллям становлять залізну або глиняну решітку, а вже на тій решітці, над жаром, примостюють що треба: чи там горщик, чи каструльку, чи ринвочку із стравою.
У пані Гедійїхи один тиббах стояв був сьогодні на столі, і в нім варилися зелені стручки квасолі з бараниною; а два другі тиббахи стояли коло столу на землі, і там у казанах кипіла брудна білизна. Доки пані Гедійїха поралася була з Ельяном коло шафи в хаті, забралося до кухні двоє котів-кавалерів, що прийшли були, очевидячки, з візитом до Хосни. Вони скочили на стіл, щоб рознюхати, що там за їжа вариться в ринві. Аж тут раптом зарипіли двері: пані Гедійє, визволивши од Ельяна кицьку, вертала до кухні. Коти прожогом метнулися із столу до вікна. Як скікнули, то зачепили за тиббах і перекинули ринву з кзасолею та м’ясом. Вся страва бухнула із столу вниз та й не куди, як у казан з білизною, де вода аж клекотіла, випарюючи геть увесь бруд із шмаття.
 – Ой, сусідоньки-голубоньки! Рятуйте! – зчинила галас пані Гедійє.
Із сусідніх, близесеньких подвір’їв того самого кутка, з однієї, з другої, з третьої кухні, повибігали сусіди. Прибігла й ситт Варде, і Омм-Іскандер, і ситт Вікторія, і Омм-Нажіб. Не треба було багацько й розказувать їм що й як. Моторненько, щиро і з величезним баб’ячим галасом, що чувся, певно, й на третьому шляху, заходилися вони пособляти Гедійїсі. Котра квасоля й шматки баранини не зовсім іще потопилися в казані, а плавали зверху, ті вони повихоплювали зручно з казана попросту пальцями і склали знов у ту саму ринву, де воно було й варилося; а котрі стручки та шматки м’яса потонули, ті довелося витягати з-поміж білизни ложками та друшляком; і це вони склали в ту саму ринву. Таким способом страва не загинула: геть усе було визбирано і знов стало доварюватися, і обід – не пропащий. Нема де правди діти: теперечки позаводилися в Бейруті такі з’європейщені араби, що були б не стали їсти такої їжі: сказали б, що гидко брати до рота таке м’ясо й квасолю, які навіть одну хвилину побували в казані з білизною. Та з таких новітніх дурнів усі добрі люди тільки сміються та дражняться. «Барізі!», себто парижанин, – кажуть на такого людця. А втім, не багацько ще таких у Бейруті й єсть. Омм-Нажіб дуже добре якось-то обізвалася про цих «паризьких» перебендів, що коли б усіх отих «барізіїв» подержати з тиждень на їжі святого Антонія, то куди б їхнє гидування й поділося!..
Та тепер жіноцтву ані думки не було про чиєсь можливе гидування, бо треба було найшвидше врятувати й білизну; адже кип’яток у казані, куди була ввалилася страва, зробився тепер дуже масний. Живо притягли велику олов’яну балію (синйе), що вживається в арабів для білизни замість наших ночов. Туди, з великим гамором та метушнею, заходилися викидати білизну, що по одній штуці виловлювали її із киплячого казана... Гойкання... жіночий крик... гармидер... Гедійїха, звісно, метушилася й репетувала найлучче од усіх.
Отож серед такого пекла увійшов до кухні Ельян на садові двері. Невважаючи на розгардіяш, невважаючи анітрохи на те, що мати з сусідами мало не скрутяться коло білизни, хлопчик зачав смикати матір за спідницю.
 – Имми-и-и-и (Мамо)!.. – затяг він дитячим плаксивим тоном. (Треба було б сказати «оммі», та в Ельяна через плаксивість виходило «имми»). – Имми-и-и-и!! – жалісно розтягав він на примхливий дитячий лад. – Имми!.. Фе-е-ен кте-е-бі? (Де моя книжка?..)
Хлопчині дуже хотілося дибсу. Задля дибсу треба було похвалитися любов’ю до книжки. То що йому до білизни!
Як почула ситт Гедійє, що Ельян смикає її за спідницю, вона обернулася та й на хвилину ніби закам’яніла з лютого дива.
 – Н-нас би-и-нас уль-отта би-н-нифас!! (Себто: «Тут і людям скрута, а ще й кітка кричить, що вона – поро-дільниця!») – обурена зашипіла вона словами арабської приказки і штовхнула Ельяна в груди.
 – Я вчитись хочу! – запхикав він.
 – Ого! Це – зовсім, як та жінка, що в приказці: «Жит ні штара, жит-ні!.. Иа рижжаль, та’а маххит-ні!» (Ой, та й напала ж на мене охота працювати, напала!.. Але йди-но, чоловіче, висякай мене попереду!) Іди мені, чортячий хлопче, геть з кухні до диявола!.. Бодай ти був проклятий на твої йменини! Ийхриб бёйтак!..
«Ийхриб бёйтак» – значить: «бодай твоя хата завалилася!» Хати в Сірії будуються не інакше, як із тесаного каміння; згоріти вони не можуть, а завалитися та зруйнуватися можуть. Через те араби, коли кого лають, то зичать йому: «ийхриб бёйтак!»; і це найзвичайніша лайка. Гедійїсі ані думки не було, що коли б розвалилася Ельянова хата, то була б розвалилася її власна хата. Бо ніхто з арабів ніколи не вдумується в цю лайку, що вона визначає, а несвідомо вигукують її всі, куди не ступни.
III
Потроху-потроху надійшов і південь. На дзвіниці єзуїтського монастиря вибило дванадцять. Ельян, що був уже трохи притомився з нудьги й сидів нишком у кутку коло хвіртки, разом побачив, що його брат Фуад, сестра Матіль (себто Матільда) і ще й друга сестра Аліса вертають із школи додому.
Ельянові раптом стало дуже весело. Він почув, що по всім його тілі забили якісь живчики. З великого, надмірного напливу енергії він, сам не знаючи як і через що, кинувся несподівано до Фуада, що трохи був старший за нього, схопив Фуада за руки, придержав і зачав його копати ногами в живіт.
Сторопілий Фуад, хоч старший і сильніший, з несподіванки не знав був що чинити і не боронивсь. Та далі, що малося сили, укусив Ельяна за вухо. Обидва заверещали так, мов недорізані поросята. Матіль і Аліса теж, задля компанії, заходилися горлати.
Прибігла Гедійїха із шовбёком (качалкою) і, без усяких довгих допитів, взяла всіх лупцювати по чім попало, а Ельянові, – се вже спеціально задля йменин, – наділила зосібна пару смачних лупасів, «не в счет абонемента», ще й додала:
 – А оце тобі, йменинниче!
IV
Незабаром після того прийшов додому сам хазяїн хати, доктор Гедійє, ль-хакім Гедійє, як кажуть усі на нього.
Хто людина заїжджа, хто не знає тутешніх норовів, хто забуває, що попавсь у тую сторону, де в столітніх Авраамів родяться Ісааки, той, коли не бачив ще самого доктора Гедійє, а бачив тільки малих його дітей, повинен подумати, що батько – чоловічина ще не старий. Адже найменшій Гедійєвій дочці Алісі допіру чотири роки!.. А тим часом льхакімові Гедійє є вже сімдесят вісім год. Він і глухий, і недобачає, і зубів недолік, і голова й руки трусяться. Він чоловік сухорлявий, височенний і здається ще вищим на зріст через свій довгий халат – гомбаз. Бо хоч тепер у Бейруті геть уся молодь і навіть більшина людей пристаруватих одягаються вже зовсім по-європейському, зоставляючи ще хіба червону феску на голові, однак старі діди давню одіж іще не кидають. Через те й на хякімові Гедійє – довгий шовковий гомбаз, себто халат або шлафрок червоно-рижої фарби, густо розлінований подовжніми білими смугами, що йдуть згори вниз. Підперезаний він мотузком, бо то така мода до гомбазів у Бейруті; по других містах люди підперізують гомбази широкими чересамн або шалями. На ногах у Гедійє з-попід халата видко височенні білі панчохи і низесенькі пантофлі, як у наших лапсердакових жидів. На голові – червона ярмулка-феска, що її не скидають з голови, навіть сидячи в хаті. Обличчя... – ох, нема де гріха діти! – обличчя хакімове дуже скидається на мишаче, тільки що схилене вниз. Шкіра на лиці – аж сіра, така поморщена; зморшки дуже рельєфні іще й через те, що ані бороди, ані баків у старого немає, бо всі тутешні християни, окрім попів та черців, голяться. З-поміж світських людей тут з бородою ходять лиш мусульмани та божевільні та ще ті християни, котрі, не боячись посміхів, хочуть геть зовсім скидатися на європейців; такі знов і замість червоної фески носять європейський капелюш або бриль. Вуси в хакіма Гедійє – вони єсть: сиві чи сірі, рідесенькі й дуже довгі, тверді, як щетинка; отож через них Гедійєве обличчя найбільше й скидається на мишаче або хоч на старе котяче. І очі бігають як у мишей; а брови аж білі і звисають бахромою на очі, як часом у сичів.
Ох, треба признатися, що поміж арабами тільки бородаті мусульмани мають на старості літ поважне й величне і гарне обличчя. А християнин – доки він молодий, доти з нього такий вродник, що аж-аж-аж; а постарівся – то й виглядає не по-людськи: котрий – скидається на горилу, котрий – на сиву мишу, котрий знов – на старого облізлого кота...
Ль-хакім Гедійє не вчився в ніяких спеціальних школах. Був давно колись у Дамаску один старий тямущий хакім – то Гедійє і поняв у нього всю лікарську науку. В Бейруті теперечки аж двоє медичних факультетів з європейськими професорами; один – в монастирі в отців-єзуїтів при їхньому «університеті святого Йосипа», а один в «Syrian protestant college» американських місіонерів. Ті обидва університети постачають докторів на цілу Сірію й Палестину, і докторів тепер у Бейруті, не вам кажучи, як собак нарізаних. Тільки ж оті новітні доктори беруть дорого, а Гедійє гарно подякує й за бешлік, себто за копійок двадцять; через те пацієнти ще не зовсім його кидають. Знов же й ліки його не дуже дорогі і не дуже мудрі, а прості собі нівроку: хина, слабительний лимонад чи якийсь інакший тесгіль, себто пургатів, тощо. «Та й давно ж він гоїть людей – то хоч факультетської науки ніколи він не відав, мусив з довгої практики виробитися на досвідченого лікаря», – думають бейрутські харпаки, пам’ятаючи своє прислів’я: «Хто старший за тебе на день, той, мабуть, чи не на сто літ за тебе розумніший». Опроче, всі шанують хакіма Гедійє іще й за його побожність: він не те, що молоді доктори; він навіть книжок не читає, бо молитвослови напам’ять знає, а в світських тепер пишуть про саме кохання; він, як є вільна година, зараз молиться та святих пісень співає. За те люди його поважають, і пацієнти ще од нього не одкидаються.
Як прийшов старий додому, посідали всі обідати. Обідали по простому звичаю, по-старосвітському, без стільців, сидячи на широкім килимі, а посередині стояла софра, або трапеза: дуже низький круглий стіл. І їли по-старосвітському, без тарілок і без вилок, руками. Та й нащо ті тарілки? Юшки на обід не варять, а все інше – легко їсти на хобзі. Коли ви подивитеся в словник, то знайдете там, що слово «хобз» має значити «хліб». Та коли казати правду, то в арабів зовсім немає хліба або того, що ми звемо хлібом: паляниць вони не печуть і не знають, а печуть лиш тонесенькі коржі та й звуть їх «хобз», і ото – їхній хліб. Покласти шматок м’яса на хобз або зачерпнути хобзом з миски трохи рижу – от вам і жодної тарілки не тра. Може, хто спитає: а кістки або жили або плівки з м’яса – куди ж їх дівати? Куди їх скидати, коли тарілки перед собою нема? А! Все те, що обсмоктано або обгризено, треба знов класти на ту саму спільну миску, де лежить усе м’ясо. Воно правда: як багато накидається в миску плівок та кісток, то не дуже зручно вибрати з-поміж нагорнутої купи шматок цілого, ще не братого м’яса. Але ж у кого очі єсть, той не помилиться, а в голодного, як каже прислів’я, «очей не пара, а дві пари».
За обідом Гедійїха розказала чоловікові, що витворяв Ельян і що то за йменини.
 – А в церкві ти був? – шамкаючи, спитав батько в хлопця.
 – Ні, байї (тато), не був.
 – Отак!.. Ох, ці франкські вигадки!.. Вигадали іменини, та до церкви не навчать іменинника піти, а кажуть, щоб лиш подарунки дарувати.
 – Які подарунки? – спитала Гедійїха.
 – Звісно які. Понакупляють іменинникові цяцьок та ласощів, дарують гроші тощо... Така мода у франків!..
Пообідавши, хакім пішов спати. Жінка принесла сито аккуму і розіклалася на підлозі, щоб перечистити аккум на вечерю. Це праця довга. Аккум – то собі такі будяки, дуже колючі, з м’ясистим стеблом; коли пообтинати колюче волохате листя й покинути самено стебло, то з нього виходить дуже смачна їжа – так ніби спаржа. Чистить собі Гедійїха аккум, аж гульк! – до неї прийшов і сів Ельян. Хлопчакові дуже вбилася в тямку батькова оповідка про іменинні подаруночки.
 – Имми (мамо)! – занив він одразу. – Имми! Дай мені п’ять нехасів (мідних шажків)...
Ельян каже на матір – «ти», бо по-арабськи слово «ви» не прикладається до одної людини, тільки до багатьох.
Певне діло, мати й не подумала вволяти синову волю. Не дивниця, що Ельян зачав протяжно голосити гортанним тоном:
 – Аие-аие-аие! – затяг він; далі на півсекунди перепинився й потяг повітря в себе, далі знов затяг свою гортанну довгу ноту. – Аие-аие-аие! аие-аие-аие!..
Пішов концерт!
Арабські діти плачуть інакше, як франжійські. Звісно всім, що арабська мова дуже горлова. Особливо ж єсть там один такий звук, що рідко хто з європейців навчиться його коли-небудь вимовляти. Той звук зветься «айн». Вузлуваті німці (хитрі в біса!) постерегли, що коли прислухатися, як риплять немазані двері, то ото ж і маємо того самого арабського «айна». Другі філологи знов кажуть, що мале теля, коли мукає до своєї матері, то вимовляє арабський «айн» зовсім чисто: «мабуть, чи не од верблюжат у пустинях і навчилися араби свого «айна», – догадуються вони. Треті знов запевняють, що й кожен європеєць уміє вимовляти арабське «айн», коли слабує на морську хоробу; бо коли, вибачайте, він ригає, то той звук, з яким люди ригають, і єсть найчистіше «айн». Та, мабуть, чи не легше вам буде навчитися того «айна» ось як: притуліть кінчик язика до нижніх зубів, до самих пнів, далі притисніть цілий язик щільно-щільно до спідньої челюсті, щоб горло було вільне, та й силуйтеся вимовляти гортанкою не то «а», не то «є», не то «г» – от вам і вийде той словутній «айн». Спробуйте: може, пощастить вам це зробити!
 – Аие-аие-аие-аие!.. Аие-аие-аие-аие!.. – айнував Ельян щось із півгодини, сидячи на підлозі коло матері, коло сита з аккумом. Мати, – їй і байдуже, – чистила собі любісінько аккум. Вона навіть не помічала того плачу й забулася про нього, хоч Ельян голосив близько коло її вуха, і міркувала про свої хатні справи. Так само й батько – спав собі спокійно, бо хоч Ельянове голосіння дуже-дуже скидалося на різке теляче чи верблюжаче мукання, та було воно доволі рівномірне й монотонне.
Фуад, Матіль і Аліса тим часом були гайсали по подвір’ї. Нарешті їм прийшло на думку, що з Ельянового голосіння можна собі зробити дуже втішну забавку. Вони прийшли до хати, всі тройко посідали поруч Ельяна і зачали йому підсобляти. Скоро він роззявляв рота та починав свою айнову ноту, заразісінько роззявляли рота й вони та й підтягали братові дуже енергічно, а як Ельян спинявся, щоб одсапнути, спинялися й вони; брався він наново голосити – приставали до нього й вони дружним хором. І їм було дуже весело. Матері було зовсім байдуже до їхньої забави.
Та Ельянові далі вже й невидержка стала. Раптом серед голосіння, обірвавши одну свою дуже високу ноту, він скочив, хвицьнув у живіт Алісу, вона аж перекинулася, далі зробив те саме з Матіллю, а з сильнішим Фуадом зачав битися навкулачки.
Тепер мусила вступитися в діло й мама. Та не встигла ще вона розборонити і вгамувати дітей, коли прокинувсь батько. Крехтячи, плямкаючи губами, підвівся він з ліжка, підійшов до дітей і скинув з ноги шкуратяну пантофлю, щоб покарати винних; різок тут не вживають. Як же бачив він, що галасують усі діти однаково, то попереду побив їх пантофлею геть усіх однаково; а що привідцем здавався батькові Фуад, – звісно, старший! – то безвинному бідоласі влетіло наприкінці скількись лишніх паців, та й то не по спині і не по шиї, як іншим, а просто пантофлею по лиці.
Вчинивши таким побутом святу справедливість і втихомиривши дітву, старий хакім, крехчучи з утоми, знов пішов до ліжка, щоб спочити після трудів праведних.
 – Не варто було всіх бити! – кинула йому наздогін жінка, зрештою доволі байдужно. – Винен був тільки Ельян!
 – Et кади ль-улад шянак халю! (Хто захоче дітей розсудити, тому просто треба повіситися!) – одвітив старець звичайною приказкою, яку раз у раз можна почути од арабських батьків.
 – Тфу алейк! (Тьху на тебе!) – зашепотів тоді Фуад па Ельяна і плюнув на нього. Ельян сунув його кулаком під ребро. Розлютована Гедійїха повиштовхувала всіх дітей на подвір’я, кленучи єзуїтів, що вигадали свято в четвер.
2. Шейх Жяммель
І
Не дуже довго довелося Гедійїсі після того посидіти на самоті коло сита з аккумом.
Вона сиділа на підлозі спиною до дверей, що вели на подвір’я. Двері були розчинені, бо хоч февраль у Сірії трохи холодніший од усіх других місяців, та таки й у февралі буває добра спека – звісно, як коли. Звичайно про февраль не дурно кажуть: «Шебат – ма йлу тбат (у февраля нема постійності)»; та сьогодні день був дуже теплий, і Гедійїха навіть сиділа спиною до незачинених дверей.
Схилена над своїм аккумом, вона й не зогляділася, як коло неї раптом виріс якийсь високий чоловік, а позаду нього – дві жіночі постаті, обіпнуті в біле.
 – Нигарик саїд, йа Омм-Никульа! (День твій щасливий, Миколина матиі) – привітався гість, титулуючи пані Гедійє ім’ям її старшого сина, як того вимагає арабська звичайність. Формула «день твій щасливий» значить попросту: «здорова була!»
Пані Гедійє підвела очі, хвилину приглядалася до того, хто стояв над нею, і радісно скрикнула:
 – Чи ба! Шейх Жяммель!.. І не впізнала була!.. Нгарак мбарак! (Се значило: «День твій благословенний!» Це теж формула, якою одповідає той, кого привітають, отак як у нас одповідають: «доброго здоров’я»). Заходь, заходь он сюди, Амінів батьку! – запрохувала вона його, підводячись і показуючи рукою на сусідній покоїк, що грав ролю вітальні. Тепер вона Жяммеля, як годиться, величала вже Аміновим батьком (Абу-Амін), бо старший Жяммелів син звавсь Амін.
Всі вони: ситт Гедійє, шейх Жяммель і обидві обіпнуті білі жіночі постаті – увійшли до вітальні.
 – Ну, як ваше дороге здоров’я? Як почуваєтесь? (Кіф сиххаткон иль-азізе? Кіф халькон?) – увічливо проказував шейх Жяммель звичайні привітні арабські формули.
 – Слава богу! Дякуємо богові! (Ль-хамд Ілля! Наш-кор алла!) – одповідала ситт Гедійє, вклоняючись і прикладаючи руку до серця.
 – Як ваш добрий настрій?.. Як вам на думці?.. Як вам діється? (Кіф инширяхкон? Кіф хатиркон? Кіф шбглькон?) – вимовляв шейх Жяммель церемоніальні привітні питання.
 – За твоїми молитвами!.. За божим доглядом!.. Най і тебе бог сохранить! (Би-даак!.. Назар алла!.. Аллаг ййхфазак!..) – знов кланялася пані Гедійє.
 – Як здоров’я богохранимих? (Кіф халь иль-махрусін?) – допитувався гість, називаючи дітей «богохрани-мими», як воно й годиться.
 – Моляться, щоб і твоя милость почувався гаразд!.. Нівроку, прости боже! (Бйис’алю хатир жнабак!.. Астаг-фир Аллаг!..) – проказувала йому господиня дому од-вітні привітальні формули.
Вже й з цих довгих церемоній одразу видко, що шейх Жяммель не тутешній, бо ділові бейрутинці так довго не вітаються, а обмежуються на якійсь одній із тих формул. Ба й виглядав Абу-Амін зовсім-зовсім не так, як бейрутяни: знати, що він або, може, з Лівану, або з якихсь інакших, іще дальших гір. Перш усього, коли вже не казати про його величезні чорні блискучі очі, кожному мусила кинутися на увагу його чорна-пречорна борода, лиш де-не-де покраплена сріблястою сивиною – борода напрочуд розкішна, борода поважна, борода велична. А в Бейруті світські люди борід не носять. Ціле Жяммелеве обличчя мало на собі особливу, своєрідну расову відпечатку. Бейрутинці і другі сірійські городяни – то здебільша поараблені греки, почасти італьянці, вірмени і інші левантинці; вони араби, бо їхня мова – арабська, але з виду, своїм типом вони не одрізняються од греків. Отже ж гірське Жяммелеве обличчя було геть семітське; надто вирізувався високий ніс, не такий пересадно горбатий, як у євреїв, але просто гордовитий. Вбрання, що на ньому, теж особливе. Штани (шерваль) – чорні, широкі, із широченною матнею (дднаб). З плеч звисає голу бий плащ (аба). На голові – вишнево-червона намітка (кяффійє), перетягнута, мов чорною діадемою, шовковою чорною вужівкою; з нею намітка трохи скидається й на дамський капор, і на чернечий каптур, чи на капюшон; ба й нижні краї сеї хустки мальовничо спадають на спину й на плечі поверх плаща. Мов чорна гадюка, що наче скільчилась на голові в шейха круг тім’я і висків, в’ється тісною діадемою навкруг червоно-темної намітки ота товста шовкова вужівка, скручена із чорного шовку; у шейха Жяммеля ця шовкова вужівка-діадема – завтовшки, мабуть, чи не на добрий канат. Зветься воно агяль, себто перев’язка.
Жіночі постаті, що прийшли з шейхом (то були дівчата, як трохи згодом виявилося), сповиті були кожна з голови до ніг в широке біле простирядно чи в мішок, схожий на саван; те простирядно зветься изар, або покривало. В крижах изар був підперезаний наче невидимим паском, якоюсь підшитою поворозкою, і через те долішня частина изару виглядала так, як біла спідниця. Зате горішня частина того савану була зовсім-таки ніби міх, надітий на голову, на стан і навіть на руки і пришитий до спідниці; тільки ж той міх був дуже-дуже широкий, просторий і складчастий, і в нім зоставлено було одну-однісіньку дірку: для очей і обличчя, яке виглядало звідти неначе з черничого білого каптура. Та й тая дірка затулена була навішеною чорно-жовтою серпанковою хусткою (манділь) – щось наче вуаль, і не запнуті були самісінькі очі та частина лоба.
 – Хто з тобою, Абу-Аміне? – спитала Омм-Никульа (Миколина мати), відбувши довгу церемонію перших привітань і посадивши Жяммеля на одному з низьких довгих диванів, що стояли суцільною четверокутною лавою коло всіх чотирьох стін у тій світлиці. Кам’яна підлога в тій світлиці була вкрита не тільки так, як у других покоях, себто плетеною із соломи та з трістя рогожею (циновкою, матою), яку араби звуть хасире; ні, поверх хасире настелений був іще й великий килим, що вкривав мало не всю підлогу, досягаючи своїми берегами аж до всіх чотирьох диванів, які стояли коло стін. Окрім того, в вітальні стояли низесенькі різьблені кругленькі столички для кави, дамасської роботи, мозаїчно виложені перламутром. На стінах висіло скількись віцвілих фотографій та два великі хромолітографовані портрети царя Олександра НІ і його жінки-цариці. Такі портрети висять тут у кожному православному домі, а подекуди вже видко й царя Миколу II.
 – Це мої дочки, – одказав Гедійїсі шейх Жяммель. – Можете одгорнути свої манділі, – вдався він до них (а вони були не сідали), – бо тут свої люди... та й сідайте.
Дочки охоче повідкидали манділі набік, поцілували Гедійїху в руку та й посідали на дивані, як сидять європейці. А тим часом їх батько пересів з дивану на долівку, на килим, бо видко, що на долівці, підобгавши ноги, йому сидіти було вигідніш.
 – Не радю я тобі, Амінів батьку, щоб вони тут, у Бейруті, носили манділь, – вдалася Гедійїха до гостя. – Ба навіть і изар не випадало б їм носити. Борони боже, мусульмани подумають, що з тобою йдуть мусульманки, та й буде тобі халепа. Варто було б, щоб замість изару вдяглися вони в спідницю й кофту, бо з наших християнок рідко вже котра ходить в изарі. А щодо манділю, то неодмінно нехай твої дівчата його скинуть!
Шейх Жяммель здвигнув плечима.
 – Воно правда, навіть у нас у Палестині, недалеко од нашої Гази, – ну, от, приміром, у Святім Городі, – дехто з християнських жінок уже ходить теперечки без манділя. Та ще й кажуть теперечки, буцім манділь – то вигадка ісламська. Тільки ж мені здається, що ця нова мода не запинати обличчя – то розпуста. На мою думку, якось воно не личить, щоб жінка ходила перед очима чужих людей з незагорнутим обличчям. А тим паче дівчина! В Євангелії говориться: «Аще хто воззрить на жену оком прелюбодійним, уже прелюбодійствова з нею в серці своєм». То щоб людей до гріха не призводити, треба жінкам неодмінно затуляти обличчя манділем... А втім, коли в Бейруті, кажете, так убираються саміно мусульманки, то...
 – Та ще я бачу, що вони не нарум’янені і не набілені, – перебила його ситт Гедійє. – Цього в нас тепер у порядних людей не водиться. Треба їм дати білила...
Шейх Жяммель здивувавсь і хотів щось сказати. Та не встиг сказати нічогісінько, бо йому перебили.
Буде тому минут з десятеро, прокинувся був старий Гедійє в своїм покої. Він полежав трохи, полежав... далі підвівсь, позіхнув скількись разів; глухенький, він не чув, що в домі є гості. Йому було скучно. Щоб розважити себе, він узяв чотки й зачав голосно молитися та гугниво співати на грецько-арабський церковний лад, прогортаючи чотки пальцями. Тутешні старі люди, як нема їм нічого робити і стає скучно, раз у раз починають із скуки молитися; а чотки – то вони їх завсіди носять із собою, ба навіть серед веселої розмови люблять крутити їх у руках, «мин-шян ит-тсаллі» (задля розваги), як мовляють вони. Так оце тепер старий Гедійє заходивсь молитися та співати, коли як стій почув, що його жінка в сусіднім, зачиненім покоїку начебто з кимсь розмовляє. Не перестаючи муркотіти слова з молитов та підспівувати дещо гугниво-божественним гласом, старий Гедійє пішов туди, де чув гомін.
 – І по множеству щедрот твоїх очисти беззаконіє моє... – почули Жяммелі з Гедійїхою коло дверей. Там стояв хакім Гедійє.
 – Наіпаче омий м’я от беззаконія мого, – буркотів Гедійє, уважно обкидаючи всіх підсліпуватими своїми очима та перегортаючи чотки. Аж раптом він упізнав Жяммеля, і слова з молитви увірвалися:
 – І от гріха мого оч... День твій щасливий, Амінів батьку (Абу-Аміне)!! – скрикнув він, покидаючи своє божественне гугніння.
 – День твій благословенний, Юріїв батьку (Абу-Жюржі)! – радісно одказав Жяммель. Він підвівся з підлоги і, старосвітським звичаєм, приклав руку спершу до серця, потім до лоба і низько вклонився, торкаючись тою рукою аж до землі.
Правду кажучи, Жяммель був на хрещене ймення Нажіб, а Гедійєве хрещене ймення було Юсиф. Та в араба велике щастя і честь – батькувати. Тим-то відколи чоловікові народиться старший син, усі забувають батькове справжнє ймення та й не звуть його вже інакше, як «батько» (абу), додаючи до того «абу» синове ймення. В хакіма Гедійє од покійної першої жінки старший син зветься Жюржі; через те Гедійє давно вже інакше не титулується, опроче як Абу-Жюржі; і покійницю-жінку титулували Омм-Жюржі (Юрієва мати). Од другої, теперішньої жінки старший Гедійїв син зветься Микола (Никульа), або, як вимовляють у Бейруті, Н’уля; через те Гедійїху кличуть Омм-Н’уля (Миколина мати).
В Нажіба Жаммеля син первак зветься Амін; через те Жяммбль не є Нажіб, тільки Абу-Амін. Абу-Жюржі і Абу-Амін поцілувалися.
 – День твій благословенний! – ще раз сказав шейх Жяммель одвітні слова привітальної формули і щиро стиснув Гедійєві руку (а це вже новітній спосіб здоровкатися). – Чи сподівавсь ти, що колись доведеться нам знову побачитися?
 – Тридцять сім год, здається, буде, відколи ми всі покинули Дамаск... Бо якого року скоїлася дамасська різанина? Адже 1860-го?.. Я досі вже побейрутився... мабуть, що й мову дамасську досі вкрай забув...
Це була неправда, бо старий Гедійє вимовляв і досі всі слова на дамасський лад.
 – А я, – осміхнувся Абу-Амін, – говорю, як чуєш, уже зовсім по-газьки... Воно, правда, чисто по-дамасському я ніколи й не вмів добре, бо, сам знаєш, батьки мої й дід і увесь наш рід – усі з Гази: всі ми – палестинці. Хто-хто, а я, відколи покинув Дамаск та вернувся до свого гнізда в Газу, забув балакати по-дамасськи геть до нащадку!..
 – А що привело тебе до Бейрута? – спитала пані Гедійїха, цікаво поглядаючи на Жяммелевих дочок. Хоч неповоротливий, мішкуватий изар своїми широкими складками скривав їх стан і робив з них якусь незграбну купу, та одтулені обличчя свідчили, що ті дівчата – вродниці. А втім, негарних арабок є дуже мало: всі народ уродливий.
 – Сказати б що й не сам собою приїхав, а дочки приневолили? – осміхнувся шейх Жяммель. – Вони одбули всю науку в московській школі, що коло Єрусалима під Віфлеємом, у Бейт-Жалі. Вчительки-московки хотіли були зоставити їх і надалі в себе, щоб теж повиходили на вчительок. Та в мене, хвалити бога, достаток є: не захотілося жити самому без дочок. Вернули вони додому – бачу: страх як нудяться за школою!.. І надумавсь я провезти їх трохи до Бейрута, нехай розважаться.
 – А я їм женихів нашукаю! – жартівливо сказала Гедшіха.
Дівчата раптом зачервоніли і постуляли коло очей кінці изарів так, щоб обличчя зовсім не стало видко, мов за запоною. Шейх Жяммель вдав, буцім нічого не чув, але бачити було, що, на його думку, не випада казати такі речі перед дівчатами, хоч би й жартом. Щоб одбігти од цієї теми, він зачав розпитувати, де вчаться діти Гедійїв. Він аж жахнувся, як почув, що – в єзуїтів.
 – Ви б краще оддали їх до москобів! – докірливо сказав він. – Не знаю, як хлопців, а дівчат москоби виховують дуже добре, навіть наче черниць. Навчають бути покірними, навчають, як батьків шанувати, а найбільше навчають кохати цілим серцем грецьку віру.
Грецькою вірою (дінер-Рум) араби звуть православіє. Тим-то, хоч себе вони в звичайній розмові називають арабами (улед-Араб), та коли розмова торкнеться їхньої релігії, то кажуть: «Ми греки». І се не має значити, буцім вони признаються до грецької національності, – навпаки, греків вони дуже не люблять, – а попросту це значить: «ми – православні». Росіян вони так само звуть греками. Це так, як на Буковині русини про себе кажуть, що вони «волоської віри». Варто зауважити, що справжні греки, котрі шовіністичні (а хто з греків не шовіністичний!), не хотять признавати православних арабів за арабів, а нарікають їх “EXXtjVsc ßapßaporfo)voi стр. 547 (елліни-чужомовці). Антропологічно це більше-менше правда, коли казати про Сірію; та в Палестині – чисті семіти.
 – Єсть у нас у Бейруті московські школи, – казав Гедійє, – та що нам з них за вигода, коли там французької мови не вчать!
 – Так і треба, бо французька мова – католицька! – закинув шейх Жяммель. – І я колись був жалкував, що мої дочки французької мови знати не будуть, та одна вчителька з-поміж тих московок добре мені сказала: «Не знатимуть французької мови? Ну, значиться, до католицтва їм шлях загороджено».
 – Ex, куме! Католицька вона мова – католицька, так коли ж нам без неї тут важко! Знаєш наше прислів’я: «Коли до собаки діло маєш, то й собаку прихильно привітаєш: добридень, паночку! (Ес-собх биль-хейр, йа сіді!)». Хто по-французьки тут у Бейруті не вміє, той, як я, далі-далі з голоду пропадатиме!.. Ваша Палестина, якщо згине Туреччина, може, ще й дістанеться москобам; ну, а наша Сірія – то вже звісно, що нікому не припаде, опроче як Франції. Та вже й тепер не розберу я, чи арабською чи французькою мовою більше говорять тут у Бейруті!.. Адже геть усе тут у французьких руках: і школи, і фабрики, й порт, і залізниця, і торгівля, і банк, і все, все!... У нас і приказка зложилася: «Фейн-ма бтй-шлях ель-лога ль-франсавййє, бтйжі ва’фи. (Французьку мову хоч би куди ти кинув – вона знов стає перед тобою стійма)». Наш старший син Н’уля має доброго товариша – столяра, і той раз у раз працює в єзуїтському монастирі і має хліб; а коло нас живе сусіда, так само столяр – то він, боже, як заздрить товаришеві нашого Н’улі та й каже: «Що й говорити! Франжійці платять за роботу краще, ніж наші араби, та біда моя, що до мене франжійці не підуть, бо я їхньої мови не тямлю».
 – Лучче тобі одно око імущу вниті в царствіє небесное, нежелі дві оці імущу ввержену биті в геєну огненную, – одрубав Жяммель.
 – Е, ні, не кажи, Абу-Аміне! – виправдувався Ге-дійє. – Мої діти, хоч і знатимуть французьку мову, а до геєни огненної не підуть, бо зостануться до кінця віку добрими греками.
Жяммель, замість одповідати, вдався до малого Фуада, що саме тоді ввійшов до хати:
 – А ну, хлопче, перехрестись. Та не по-католицькому, а по-православному.
Якби він не був додав останньої уваги, то Фуад напевне був би перехрестився зовсім добре по-православному. Та почувши суворий наказ: «не перехрестися, борони боже, по-католицькому», – хлопець сторопів і збився з пантелику.
 – Во ім’я отця, – вимовив він, кладучи три пальці на лоб, – і сина, – кладучи три пальці на серце, – і святого духа...
Тут Фуад припинився, завагавшись, чи ліве, чи праве плече має він знаменати. Досі він завсіди клав пальці спершу на плече праве, себто як усі православні християни. Але оце тепер, і сам не знаючи через що, узяв та й назнаменував попереду ліве плече!
 – А що? – сказав Жяммель. Гедійє схопив сина за плече:
 – Коли ти мені посмієш іще раз отак перехреститися, то я тебе вб’ю! – засичав він. – Ти не знаєш, що за це – пекельна мука?! Ти не знаєш, що усі єзуїти підуть до пекла?! Ти не знаєш, що і вся їхня віра згорить?! Не казав я тобі цього?!
 – Казав, – прошепотів переляканий Фуад і хотів був податися з хати.
 – Ні, хлопче! Стій! – спинив його Жяммель. – Прокажи мені ще символ віри.
 – Вірую во єдиного бога-отця, вседержителя... – швидко заторохтів Фуад, аж поки дійшов до осьмого члена. – І в духа святого, господа животворящого, іже од отця і сина... Ні, ні! Тільки од самісінького отця!.. – поправився він похапцем.
 – Бачиш! – зауважив тріумфально Жяммель. – Єресь!
 – Ні, добродію Абу-Аміне! – перехопив Фуад. – їй-богу ж, я знаю як слід! Це мене тільки в школі отак призвичаєно казати, що «і од сина». А сам я добре знаю, що не од сина, а тільки од отця!..
 – Це знаєш, а кажеш не те!
 – Ні, ні!.. Валлаг-білляг (їй-богу і присяй богу), ні! – щиро виправдувавсь малий хлопець, несподівано набираючись релігійного запалу. – Я католиків і єзуїтів – ух як ненавидю!!! – фанатично вимовив він. – Є в нас у колежі один хлопець, що перейшов на католицтво, – то се ж я найбільш од усіх дражню його та лаю та кидаю пісок за комір. Раз він мене спинив та й каже: «Чого ти лізеш?.. Чого чіпляєшся? Я сирота, моя мати бідна, вона не має чим мене годувати і зодягати, через те я й мусив перейти на католицтво. А як добуду науку в колежі, то заразісінько тоді й покину католиків...» А я взяв та й пожбурив у нього каменюкою.
 – І повір мені, Абу-Аміне, що той хлопець, як вийде з колежу, таки одкинеться од католицтва! – дуже гордовито завіряв шейха Жаммёля хакім Гедійє. – Ти ще не знаєш наших православних бейрутян: вони тільки дурять отих єретичних дурнів. Знаєш прислів’я: «Чиєї руки вкусити не можеш, цілуй її та й благай бога, щоб усохла»! Так і вони роблять. Доки хлопець у школі, доти кланяється єзуїтам, ба часом і католика з себе вдає; а скінчить школу – то єзуїти йому не дорожчі од козячого вітру... А то ще бувають і такі, що навіть, як і школу покінчають, удають із себе католиків, беруть од єзуїтів усяку роботу, тягнуть із них грошики та підмоги; а мають помирати – візьмуть та й покличуть православного попа і в нього висповідаються, і ховає їх піп православний! А вже ж дітей своїх, хоч самі вдають католиків, нізащо не охрестять по-католицькому!..
Гірняк шейх Жяммель не розумів, чого Гедійє так пишається з тих лицемірних штук. Він собі думав, що навіть прикидатися католиком – теж бридота.
 – Ех-ех-ех, Абу-Жюржі! – дорікнув він, хитнувши головою. – Бачу, що тут у вас у Бейруті не гаразд люди живуть, не праведне життя ведуть... Фасёд оль-ахляк (растлініє правів) у вас... он що!
І він, немов на те, щоб самому собі зазначити любий контраст, злегесенька позирнув краєм ока на своїх дочок, що за цілий час ані пари з рота не пустили, а все мовчали, як воно й личить «нерастлінним нравам».
Вираз «фасёд оль-ахляк» доволі архаїчний, книжний; та побожний аль-хакім Гедійє, що звик до мертвої церковно-арабської мови, очевидячки, не міг його не зрозуміти. Тільки ж йому здалося, що Жяммель, мабуть, чи не переборщує в своїм суді. А втім, як розбалакалися він та шейх Жяммель іще довше на цю саму тему, як пожаліли про святу старовину, то зачав і хакім Гедійє лаяти «растлініє нравів» у новітніх бейрутян, спеціально ж – у новітніх лікарів. Та вже заразом переказав він старому приятелеві і про сьогоднішні синові «йменини», що вигадали єзуїти, і про те, що сьогодні хлопець виробляв.
 – Кажу ж, чисте «растлініє нравів», – буркнув шейх Жяммель, – он, диви, і малого вашого Абдаллаха бозна-чому навчають!
Гедійїха покривдилася, що шейх, через помилку, сказав на Ельяна Абдаллах – неначе в Гедійїв дітей так багацько, що важко й затямити їхні ймення.
 – Не Абдаллах, а Ельян! – поправила вона гостя. – Абдаллаха в нас зовсім немає. Од першої жінки мав . Абу-Жюржі ось кого: Жюржі, Мхаїля, Жебрана та Адель... – усі вони в Єгипті... А мої з ним діти: Н’уля, Асма, Брбара, Хафйза, Аталлах, Мар’ям, Митрі, Фуад, Матіль, Ельян і Аліса. І ото всього!.. Більше не було нікого!.. Абдаллаха ніякого в нас немає!..
Через цю помилку, зрештою, Абу-Амін не втратив їхньої приязні: далі Абу-Жюржі і Омм-Н’уля зовсім од щирого серця впрохала шейха, щоб він, борони боже, не йшов шукати собі притулку деінде в гостях, а щоб зупинився, як годиться давньому доброму товаришеві, в їхній господі. Про те ж, що Жяммель міг би собі шукати, на франкський лад, найнятої хати, – про це нікому й думка до голови не прийшла: цього були б не дозволили звичайні закони арабської гостинності.
II
На вечір Гедійї покликали до себе чимало гостей, переважно старих дідів-виселенців із Дамаска, та не забули покликати й їхніх немолодих синів заразом. Знов же й Гедійєва незамужня дочка Мар’ям, що вчилася у модної бейрутської швалі кравецького ремесла і лиш надвечір вернула додому, запрохала кого встигла із своїх знайомих подруг-дівчат. Син Н’уля, що служив за commis в одному з французьких магазинів, теж закликав декількох парубків з-поміж своїх товаришів. Та ще, на вість про Жяммеля, самі поприходили ввечері у гості до Гедійїв їхні заміжні дочки з чоловіками.
Дамаскинців (ашьвам) у Бейруті дуже багато. Після пам’ятної різанини 1860 року, яку вчинило над християнами в Дамаску та на Лівані турецьке правління вкупі з розбійниками-друзами, більшина дамасських християн, котрих не зарізано, не схотіла далі жити в своїм ріднім городі – Шамі (бо Дамаск вони звуть «Шам») і потоком ринула в приморський Бейрут, де на очах у європейців жити безпечніш, бо французи твердо постановили завести тут порядок і не допустити дальших розрухів. Із того часу Бейрут зовсім змінив свою фізіономію, разом сильно залюднів і набрався великої торгової ваги. Правда, з Бейрута був славний торговий порт із дуже давньої епохи, ще з періоду фінікійського; і навіть за часів турецького панування не могла згинути його торгова вага; та тільки після тої різанини 1860 року зачали в ньому хазяїнувати французи вкупі з іншими європейцями, звідусіль напливли туди християни, особливо з Дамаска, – і Бейрут зробивсь осередком сірійського християнства та й найпершим містом на цілу Сірію. Навіть мова арабська виробилася в Бейруті не тая, що була давніш. Перед 1860 роком був у Бейруті свій старий діалект, один із незліченних сіро-арабських діалектів, близький до того, яким і досі говорять старші люди в другому приморському місті Сірії – в Тріполі. Той давніший бейрутський діалект визначався дуже різкою, уривчатою й грубуватою вимовою; старі природні бейрутяни ще й тепер ним говорять; він – повний контраст супроти дамасської мови, через лад м’якої, й співучої, й тягучої. Та як налетіли до Бейрута цілі орди дамаскинців та арабських христпянід з усяких інших міст внутрішньої Сірії, зачала стара бейрутська мова вимирати. Спершу був якийсь час, що діалекти пришлеців не змішувалися: прихожі та наїжджі чужі араби оселилися були своїми осібними земляцькими кварталами поблизу старих суцільно бейрутських кварталів, і таким способом чулися в Бейруті якусь пору заразом щось аж шестеро неоднакових арабських мов; ба й тепер іще кожен бейрутський квартал трохи одрізняється своєю вимовою од других кварталів. Та от виросло в товаристві між собою друге покоління тої неоднакової бейрутської людності, і вже теє друге покоління забалакало інакшою мовою, ніж їхні батьки – мовою мішаною, ані батьківською, ані старою бейрутською, а середньою. В третьому поколінні, себто в сучасному, процес діалектної мішанини, мабуть, чи не дійшов до свого краю, і тепер можна просто сказати, що давньому бейрутському говорові і нахожому дамасському чи іншому всякому говорові вже скоро буде тут «амінь», нехай лиш повмирають старі діди; а натомість виробилася в Бейруті одна, більше-менше спільна новітня арабська мова; вона, мабуть, чи не най-багатша на цілу Сірію, хоч дуже нелюба для європейських філологів через свою «бастардність» та «неорганічність».
Та поки ще діди не повмирали, можна з їх уст у Бейруті почути і давню тутешню мову, і дамасську, і інакшу. І сьогодні ввечері у Гедійїв, де позбиралися старі товариші Гедійєві та Жяммелеві, ціла їхня стареча компанія балакала на дамасський лад. І не тільки мова – тут і ідеали були в них старі візантійсько-дамасські, далекі од бейрутської сучасності. Тії діди посідали, натурально, в найпочеснішому покої з цілої господи, в вітальні; хто – сидів на диванах коло стін, хто – посеред хати на килимі. Тут поважно й запопадливо курили аргілє. Артіле, або кальян, се такий посуд з водою, скляний або глиняний, з довжезним еластичним цибухом; дим з тютюну, накладеного на тім посуді, перше ніж дійде по безконечно довгому цибухові аж до рота, мусить перейти через холодну воду й сам вихолоне. З аргіля сміють курити тільки старші; парубкам заживати його не подоба – принаймні там, де є старші люди; ну, та тут у вітальні, де позбиралося саме старецтво, всім, очевидячки, можна було смоктати аргілє; а молодих тут не було. Розмова досі йшла найбільше про старовину, згадувалося те, друге, трете; і хоч двері до сусідньої світлиці, де гуртувалася весела, шумлива молодь, були одчинені, тільки ж діти та батьки неначе й не чули того веселого гомону, що лунав там. Хіба що вряди-годи, коли радісне молодече гудіння переходило в галас, старі повертали свої очі на тую світлицю.
Знов же й те треба сказати, що так само й молодіж не дуже цікавилася старшою компанією і безжурно балакала про своє. Отут уже чулася мова не батьківська – дамасська, а новобейрутська, іноді пересипана французькими фразками та словами. Французькі слова й речення вкидалися до розмови часом навмисне, щоб батьки,бува, не зрозуміли якогось там трохи фривольного жарту; бо з батьків, а тим паче з дідів, ніхто по-французьки не вміє або вміє не гурт. А часом знов хлопці вдавалися до французької мови зовсім несвідомо, просто з навички, бо всі вони вчилися по скількись год у єзуїтів; а єзуїти, задля практики, забороняють школярам балакати між собою по-арабськи і, коли почують, що один хлопець до другого забалакав не по-французьки, то на винного накладають великі шкільні кари.
В цій нестаречій світлиці, окрім парубків, сиділи й дівчата і молоде жіноцтво (старе жіноцтво було разом із старою компанією). Тільки ж сиділо тут парубоцтво й жіноцтво не вкупі, а розбивалися вони на два окремі гуртки. Парубкам, що погуртувалися на однім боці, було год шістнадцятеро і більше, навіть декому літ двадцять двоє – двадцять троє. Вдягнені вони були не по-арабськи, як стара громада, а по-франкськи: в елегантні паризькі або марсельські модні костюми. Ще лучче, на останню паризьку моду, хоч і не пишно, вбрані були дівчата та молоде жіноцтво, що сиділи в другім кутку тієї самої кімнати. Вони страх як були нарум’янені та набілені. Чи одна з-поміж них була б виглядала справжньою бездоганною красунею, розкішною смуглявкою, якби товста верства білил не споганювала її гарного обличчя... Обом гуртам, і парубочому й жіночому, сиділося тут весело. Дівчата гули, щебетали між собою здебільша нишком і не переставали сміятися та хихотіти; або знов вони голосно й поважненько розмовляли з газькими гостями – із Жяммелевими дівчатами, що сиділи в изарах. Хлопці, навпаки, не шепотілися, а балакали зовсім вільно й голосно і перекидали часом до дівчат свої жартівливі уваги. Тоді й дівчата сміленько і жартівливо одказували їм дещо, не зіходячи із своїх місць. Дочки Жяммелеві спершу були почувалися дуже ніяково, що сидять близько парубочої компанії; потім потроху оббулись-обговтались і, хоч самі не обзивалися, та цікаво придивлялися й прислухувалися до всього, що бачили й чули.
В вітальні стара громада забалакала про політику; звичайно, балачка зараз мусила перейти на Росію. В Бейруті дуже розповсюднені єгипетські газети, ворожі проти Росії, й через те почулося тут скількись таких голосів, які дуже ганьбили, з газетних слів, російську біжучу політику і вихваляли Англію, що вона ладна була б знищити Туреччину. Шейх Жяммель зараз скипів.
 – Англія!! Чи багато для вас зробила Англія?! Од Англії ви досі раз у раз чули тільки слова, а Росія пішла була 1877 – 1878 року війною на Туреччину... забули те?
 – Було воно так колись за Іскандара II, – зауважив один, – та минулося. Як запанував Іскандар III та Н’уля II, то Росія стала нам ворогом...
 – Росія – ворогом?! – закричав Жяммель. – Ворогом?! А через кого держиться православна віра на світі, як не через Росію? А хто шле гроші нашим патріархам, як не Росія? Хто засновує в нас православні школи, як не Росія, як не «Жямаийє»?
«Жямаййє» (товариство) – се так коротко зветься в арабів «Императорское православное палестинское общество».
 – Ет! Що нам із тих шкіл, – зауважив старий Файяд, – коли в них французької мови не вчать!
 – Еге, католицької мови не вчать! – іронічно перекривив його Жяммель....
 – Атож! Католицької! – не піддавався Файяд. – Ба коли ж тая католицькая мова хліб нам дасть, а за московською мовою ми з голоду помремо.
 – Кая польза чоловіку, аще мир весь приобрящеть, душу же свою отщетить? Ілі что дасть чоловік ізміни за душу свою?
Старий Файяд сторопів, трохи був спинився, а потім уже вступчивим тоном сказав:
 – Московська мова не торгова, нею ніхто ніде не говорить. І нема надії, щоб і колись нею тут балакали в Сірії. Бо нашу Сірію москоби під свою руку не заберуть, як упаде Туреччина, а заберуть нас французи: адже й теперечки найбільше інтересів у Сірії має не хто, як вони. Через те треба вчитися їхньої французької мови.
 – Так ви ж самі тому винні, що вас не заберуть москоби! Нащо ви самі дали таку силу французам? Коли з вас люди щирі, то позабирайте всіх своїх дітей геть од єзуїтів, пооддавайте дітей до московських шкіл, а коли тих мало – прохайте «Жамаийе» та царя Н’улю II, щоб поприсилав сюди ще більше вчителів і вчительок!.. Ох, коли би ви знали, як добре виховують у російських школах!.. Найперше діло там – послух, послух, послух!.. – Після московського виховання діти навчаються поважати всіх старших і не сміють сперечатися. Колись моя дочка була не послухала своєї вчительки – то начальниця засадовила її за те на п’ять годин у темний хлівець, разом з коровою та ослом, щоб була добра научка! А я знов як довідався про це, то ще й подякував учителькам... Друга дочка була звикла божитися щохвилини, їй це забороняли-забороняли, а далі взяли та й вставили в рот шпульку з ниток – і вона мусила держати її в роті цілу годину. Ну одтоді й одвикла божитися!.. Бачите як!..
Ніхто нічого не одказав Жяммелеві на таку похвалу. Тільки хакім Гедійє згодливо проворкотів:
 – Що й казати! Ль асайє мниль-жинне. (Палиця – райський дарунок).
 – Кажете – московська мова не торгова, – палко промовляв шейх Жяммель далі. – Так! Вона не торгова... Та чи роздумуєте ви, що воно таке Росія?.. То – сторона, де православіє не гне шию, а панує. То – сторона, де над усім бере гору віра, а не світова вигода. То – сторона, де церкви ростуть, як високий ліс, і підводять свої золоті бані аж до бані небесної. То – сторона, де спочивають сонми святих нетлінних чудотворних мощей. То – сторона, де люди мають над собою свого православного царя. То – сторона, де діти, після бога й царя, шанують своїх батьків найвищ од усього на світі, не піднімають горделивої виї, не сміють пари з уст пустити проти батьків....
Він промовляв з великим пересвідченням. Ніхто не смів перечити.
Саме тоді в сусідньому покої, де сиділа молодь, почулися ніжні тони з лютні. Се була прелюдія, і зараз за тим молодий теноровий голос Нажіба Шагурі, студента з бейрутського єзуїтського університету, перейнятий щирим сильним чуттям, заспівав модну арабську пісню:
Терплю розлуку, 
Важкую муку,
Газелько! 
Красу кохаю, 
Обнять бажаю, 
Ох, зірко!
Дала ти слово,
Що прийдеш знову, – 
Та горе;
Ані явилась,
Ані приснилась
Ти, зоре!
Пошлеш спитати,
Про мене взнати,
Газелько:
«Ну, як живеться?
І як ведеться?..»
Ох, зірко!
Отак живеться, 
Що враг сміється 
На горе: 
Тебе бажаю 
Й давно не маю, 
Ой, зоре!..
Останні слова з пісні: «Тебе бажаю й давно не маю. (Мин йбм гиябак аржу вусаляк)», – молодий Нажіб одспівав з такою щирою, непідробленою ліричною чутливістю і дав на лютні такий гармонічний і заразом смутний акорд, що навіть усім старим стало любо на серці; а вони були мовчали й не балакали вже й з початку пісні та й уважно слухали її. Сивий Нажібів батько, торговець шовкових матерій, з очевидною гордістю потирав свої руки, радий із свого сина. Серед тої тиші, що настала в хаті, шейх Жяммель саркастично засміявся:
 – Оце вам овочі з католицької науки!.. Блазень голосно, серед громади, співає про мерзоти, про які апостол радить людям навіть не розмовляти!.. І знає ж він, знає той блазень, що ось тут, у сусідній світлиці, сидить його батько і другі старі люди... знає – і не стидається!.. А батьки, – мало того, що самі порозтуляли вуха, – дозволяють і молодим своїм дівчатам слухати сороміцької пісні... Тьху, бридота! Якби не стид перед чесними хазяями, зараз був би забрав своїх дівчат звідси!..
Цим разом стара громада не витерпіла й добродушно зареготалася. Дехто весело поплескав Жяммеля по плечу. Тільки беззубий старезний Гедійє дуже похвалив його за таке ціломудріє. Знов же й у молодій компанії, в другому покої, теж почувся з того регіт, та вже ж не такий добродушний, як у старій громаді, і серед парубочого гудіння вирізався чийсь виклик:
 – Ah, vieux blagueurü 
 – Ми думали були, – дався чути другий парубочий голос, так само французькою мовою, – що нема вже ніде гіршої гіпокрізії, ніж у єзуїтів, та бачимо, що московське лицемірство – ще гірше.
 – Та ще й столітній дід Гедійє лізе із своїм чернецьким ціломудрієм! – тихенько зауважив хтось третій з-поміж парубоцтва. – У самого аж до старості літ діти плодяться, а невинну нашу пісню – він лає!..
І все знову загуло в господі, мов у вулику. Старша громада в своїй світлиці забалакала про своє, молода громада – знов про своє. З якоїсь ідейної асоціації, притуленої до слів пісні, хтось із хлопців пригадав, що в нього в кишені є французький каталог усяких забавних новинок.
 – Poignard piquant, – читав він заголовок. – Vous dites ä une dame, que vous ne pouvez vivre sans son amour et que vous allez vous poignarder sous ses yeux. Joignant le geste ä la parole, vous vous frappez du poignard ä la poitrine, cóte du coeur, et . .. la lame s’enfonce dans le manche. La piece, franco 1 fr. 25 cent…  Отак я освідчуватимуся перед m-lle Ferideh, – вкинув він.
Всі приятельки m-lle Ferideh зчинили сміх.
 – Bonbons hongrois, – читав галантний парубок про другу новинку з того каталога. – On offre un bonbon ä la personne que Гоп desire attraper. Une demiheure apres on en t end et on s en t les premiers effets. Pour essayer sur soi-meme, prendre deux bonbons et boire un peu cTeau. S’est epatantl Les. . . p. .. – тут читач спинився і замінив крутеньке слово на делікатніше. . . – les soupirsse succedent avec une rapidite surprenante. Le bombardement est merveil-leux. La boi te – un franc vingt-cinq Centimes franco.. Оцього б дати тому старому шейхові!. .
Незвичайний регіт залунав серед молоді. Ті з дівчат, котрі тямили по-французьки, трохи були засоромилися, та теж розсміялися. Тільки ж серед тієї своєї веселості молодіж мусила несподівано звернути свою увагу па сусідню світлицю, де ніхто не чув того, що діялося тут серед хлопців, бо там знов пішла своя жвава спірка. З-посеред старечого гомону вирізувався дуже палкий Жяммелів голос:
 – Кажете, що Росія не хоче, щоб Туреччина дала нашому краєві автономію? А ви забулися, що ви не доросли ще до автономії!..
 – Як?! Що?! – залунали голоси.
 – Не доросли! Не доросли!.. – розпинався шейхЖяммель. – Згадайте своє арабське прислів’я: «Не дай, боже, з араба та пана! (Ма-фіашьнаа мин ибн-Араб йитсаллат!)» Нам, арабам, не автономії треба, а треба дуже суворої та справедливої чужої власті. Нам треба не волі, а залізної руки та дротяного нагая. І я вірю, вірю: коли Росія не хоче, щоб Туреччина дала нам автономію, то певне, що вона має думку забрати нас сама, під свою залізну руку... А поки що вона хоче, щоб ми під турецьким батогом училися «добродітелі» та «утвер-ждалися у святой вірі православной», а тоді вона нам дасть справедливе щастя під своїм самодержавним православним царем. І да будет сіє!.. Да будет!.. Да будет!!!
Не можна пером списати, який галас зчинився після цих слів. Молодіж, що із своєї кімнати все чула, реготалася навіть доволі непристойно. Та діди того ані бачили, ані чули. З них кожен хотів забрати голос у цій справі; всі горлали, мов у школі, й ніхто нікого не слухав. А надто була комедія – дивитися на ветхого деньми Гедійє. Немічною, тремтячою рукою схопив він за рукав Фейяда і щось йому енергічно шавкотів своїм беззубим ротом. А Фейяд знов – видиравсь од нього в другий бік, бо тягся до Жяммеля та гаряче вигукував йому свої уваги проти його слів. Жяммель, на якого всі накопалися заразом, палко розмахував руками і правив своє. Гомін був наче в жидівській школі, як кажуть українці, або «наче в лазні, де раптом води не стало», як каже арабське прислів’я: «митль ель-хаммём ель-мактуа маййту»... Старий піп, отець Думеній, яросливо стукав об землю своєю патерицею, бо сподівався, що його слово буде найлучче...
 – Хлопці, глядіть-бо на те старе руйновище! – весело крикнув хтось із молодого гурту, дивлячись крізь розчинені двері на старого ієрея.
 – Цитьте! цитьте! – загули другі парубочі голоси. – Слухаймо!.. Le pere Doumäni пнеться до проповіді!.. Sacrebleu Pauvre imbecile! Він думає, що в нього ще єсть tete! Опудало!..
Певна річ, що ніхто із старших не чув усіх тих прикладок. Не любила ж молодь отця Думенія найбільше за його недільні проповіді, де він раз у раз переборщував. Особливо всі глумилися з його не дуже давньої проповіді, коли він загрозив вічними пекельними муками для всіх тих, хто не одпостує 1-го января, день трьох святителів – Василія Великого, Григорія Богослова та Йвана Златоустого; тих святителів звуть у Сірії «три ясні місяці (тлатт а’мар)».
Отцеві Думенію пощастило таки втихомирити стару громаду і сказати своє слово.
 – І я вірив колись у московську побожність, – забалакав він, удаючись здебільша до шейха Жяммеля, – та тепер знаю, що все те – байки... Російський консул – скільки разів на рік бува в церкві?
 – Разів троє! – загула відповідь.
 – Жінку його – чи бачив хто у церкві більше разу!
 – Ніхто!.. Ніхто!!
 – Отой москобій, що приїхав сюди, до Бейрута, вчитися арабської мови, чи його хто бачить коли в церкві?
 – Він якось був на святого Миколи, – заступився за «москобія» один людець.
 – Був, бо не смів не бути, адже тоді припадали йменини царя Миколи, та й консул через те запрохав того москобія до церкви на парад: самі ж ми бачили, як приходив од консула кавас, щоб нагадати москобієві про церкву та про молебінь... А звичайно – то саме тоді, як у церкві йде служба божа, москобій любісінько походжає по садочку, наче на глум усім людям, та апельсини їсть або сидить у хаті та книжку читає!..
 – А пости? – казав о. Думеній далі. – Всі кажуть, що ані консул, ані його жінка не постують. Не знаю, чи се правда про консула, але що наш москобій не постує, так це я вже напевно знаю: бо він живе в Атаїв, і мені пан Атая все порозказував. Того ще мало: москобій намовляв Атаїну жінку, щоб і вона не постувала. Казав: «Ти – слаба, то тобі просто гріх їсти пісне». Так і казав: «Гріх їсти пісне».
Шейх Жяммель хотів був щось заперечити, та о. Думеній нетерпляче його спинив і повідав далі:
 – Питавсь я вчора в того москобія: «З яких книжок ти навчаєшся арабської мови?» І знаєте, що він одмовив?
 – Що?! Що?!
 – З Корана! Та ще й додав, що виучує Коран напам’ять... Ти, шейху Жяммелю, гудив був єзуїтів та єзуїтські школи; а чи знаєш – навіть у тих гріховодів не дозволяють ані читати, ані брати в руки Коран? Стару арабську мову у них виучують дуже й дуже добре, це всі знають – тільки ж із Корана в їхніх школах ані духу, ані паху нема!.. Ну, а цей москобій – сам, своєю волею вчить нечестиву книгу!..
Молодіж нишком реготалася на Думенієву балачку. Ба навіть і поміж старими почулися голоси протесту.
 – Ет! – грубувато перебив попа хтось із старих. – Не задля віри ж москобій учить Коран, а задля мови!.. Він же на те й приїхав сюди, щоб якнайлучче арабську мову пізнати!..
Отець Думеній обміряв того свого суперника довгим зневажливим поглядом.
 – «На те він сюди й приїхав, щоб якнайшвидше арабську мову пізнати...» Гм, нехай так... Так виходить по-твоєму, що треба вчитися не з чого, тільки з Корана!! Що це ти?! А чом же єзуїтські школи без Корана перебуваються – і нічого!.. Та це ще я не все розказав про москобія. Питавсь я в нього, що він іще читає. Каже: «Тисячу і одну ніч», бо там дуже жваве оповідання». Я кажу: «В тисячі й одній ночі» є сила нечистої бридкої погані. Ти б узяв краще арабські «Житія святих». А він каже: «Е, ні! З арабсько-християнського письменства я нічого не читатиму, бо й самому мені воно не цікаве, а до того в мене є програма, себто наказ од моїх московських учителів, щоб я виучував самісіньке мусульманське письменство». Ви чуєте, панове? Йому дано такий наказ!
Молодіж, як зачула, що о. Думеній радив був москобієві читати «Житія святих», зачала поміж собою глузувати з попа. Очевидячки, ані о. Думеній і ніхто не чув того парубочого глузування, інакше біда була б! – і о. Думеній проповідував далі серед свого гурту:
 – Ото така, бачите, поведінка в москобів!.. Такий – москобій наш, такі – його московські вчителі, такі – й інші москоби... Он у нас єсть тут у дівочій школі декілька вчительок, привезених із Московщини: недавнечко я довідався, що одна з них спокійнісінько шила собі щось у неділю і всі школярки на те дивилися!.. А вже який у них піст! – половина того, що ми звемо скоромом, по-їхньому буде пісне.
Десь певне о. Думеній мав на думці рибу: дехто з православних арабів, – звісно, котрі богомільніші, – вважають рибу за скором, бо кажуть, що й у риби є м’ясо. Та здебільша араби, а надто приморські, думають, що риба таки не скором.
 – Все, все в тих москобів попереверталося! – роздратований торочив о. Думеній своє. – Он і в того атаївського москобія день – ніч, а ніч – день. Він лягає за три години до сходу сонця, а встає – за п’ять годин по сході сонця. Все навиворіт, не як у людей.
 – Стій, отче Думенію! – пере0ив його нарешті шейх Жяммель, що вже давно кипів, слухаючи Думенієве красномовство. – Я не раз бачив тисячі московських богомільців у святім домі – і бачив, що ніхто з християн так щиро не молиться, як вони. Гробом господнім орудують православні греки з найправославнішої Греччини, і поводяться там тії греки такечки, наче вони, прости господи, в хліву, а не в найсвятішому місці. Ну, а москобій, який приїде, – то впаде в храмі навколішки і плаче, плаче, плаче щирими слізьми, а з святої печери навіть виходити не хоче!.. Коли ж у вас у Бейруті, в оцім єзуїтськім гнізді, москобії не такі, то винен цьому не хто, як сам ваш Бейрут!., Тут у вас, бачу, розкорінилося нечестіе, а вже ж пак звісно, що «приміри злі тлятьобичаї благі».
 – Ми не жеремо в піст скорому! – буркнув о. Думеній. – Ми не вчимо Корана. Ми не спимо до півдня. Вже ж не ми могли навчати москобія робити все теє!
 – Е, ні, отче! Ти не добре міркуєш! – перебив його шейх Жяммель. – Коли в вас таке неправедне повітря, коли серед вас живе мати всім гріхам – нечестивість, то можуть самі собою плодитися й новітні гріхи, яких досі не було тутечки. Бо хоч усі гріхи – рідні брати, так звісно ж, що й рідні брати не всі бувають однакові. Ти грішиш одним гріхом, а той праведник, що спокуситься через тебе або через твоє нечестиве кубло, може согрішити вже інакшим способом, але винні тому будете ви. Скажу тобі приповість. Тече, приміром, у вашому городі річка з нечистою, гнилою водою. Ви п’єте тую воду – і слабнете з неї на живіт. Приїхав до вас чужоземець, побачив річку, скупався в ній. Що ж? Він повинен захорувати так само, як і ви, на живіт?! Ба ні! Він заслаб інакше: все йому тіло вкрилося болячками. А винна тому – одна й та сама ваша річка, і більше ніщо... Єзуїти засіяли нечестіе в вашому городі: приїде праведник – і теж зачне грішити, тільки інакше, як ви.
Приповість сподобалася. Думеній не одразу знайшов, що проти неї одказати. Шейх Жяммель, перемігши свого супротивника, поважно посмоктав аргілє і гордовито дивився на цибух. Та він не був би такий гордий, якби чув, що діється в сусідній хаті, де була молодіж. Вона теж надслухувала Жяммелеву приповість, і тепер почалися з того смішки. Всі парубки з досвіду тямили, що єзуїтські вчителі добиваються од учеників побожності лучче, ніж хтось із православних. Через те всім їм аж реготати хотілося, як почули вони Жяммелеву думку, буцім єзуїти навчають бейрутян жити грішно. Тільки ж Жяммель, нехай і несвідомо, та вгадав таки, що чимала вина за «растлініе нравів» спадає й на єзуїтів, хоч і не таким способом, як він думав. Православні діти звикають по єзуїтських школах прикидатися католиками, держачись поганого свого прислів’я, що «сором не тому, хто бреше, а тому, хто вірить»; а вдома знов – лають вони католицтво на всі заставки, і через те лицемірами та двоєдушними робляться з дитячих літ – невже цьому не винні єзуїти? І ще за друге вони, мабуть, винні: православні діти через сліпу, несвідому реакцію проти своїх панів, єзуїтських учителів, одкидають своєю совістю не тільки єзуїтське католицтво, ба геть усе, що проповідують єзуїти, а через те гублять усяку віру й етику, визволяються геть од усяких моральних повинностей. Мабуть, чи не вгадав цього трохи і шейх Жяммель своїм інстинктом, тільки не зумів цього добре сказати ані собі, ані своїм співрозмовникам.
 – А ти, шейху Жяммеле, не думай, буцім ми не любимо москобів, – сказав старий поет Дагир, – от я тобі прокажу свою оду, що був склав на приїзд російського консула. Слухай:
«Все, що є в світі доброго, чесного й гарного, все воно гуртом – наче великий чудовий букет. Знай же, російський консуле, що найкращий квіт у середині того букета – це ти!
Правда, ми тебе досі не бачили й не знали. Тільки ж чутка про твою славну вдачу давно вже доходила до нас. Через те ми тебе, й не бачивши, полюбили.
Та й хіба можна було б нам тебе не любити? Ти – посол од Росії, а вже ж душі й серця всіх бейрутян щиро хиляться перед тією православною державою.
Москоби – це не попросту військо: це леви, що грізно ревуть. І нехай-но цар московський легесенько порушить губами – запанує по цілому світі мир і тиша або запалає всесвітня війна.
То не блискавка блискотить! – то меч блимає в руці московського царя. То не туман землю криє! – то московське військо йде...»
Шейх Жяммель слухав і втішався...
Ну, ото нарешті балачка в старій громаді одбігла й од єзуїтів, і од православних, і од москобів. Та знов не надовго. Бо як пішла мова про найсвіжіші бейрутські новини, то заговорили й про великий громадський балльо (баль), що його цими днями мали дати тутешні багатирі Сюрсоки та Фрнейнії, а дохід з того балю піде на сирітський фонд одної православної школи для дівчат. Ціну за «папірчик (варака)», себто за білет на балльо, Сюрсоки з Фрнейніями визначили десять франків з людини або з сім’ї. Так от тепер у Гедійїв і забалакали про цю надзвичайно високу ціну за «папірчик». Трохи чи не всі старі казали, що на такий дорогий балльо не варто й іти.
Шейх Жяммель, хоч досі й не чув був ніколи, що воно таке зветься балльо, знов закипів.
 – Ті спасенні люди задумують зробити балльо на дохід православним сиротам, а ви одтягаетесь!! От сором!! Ні! Щоб вас, бейрутян, застидати, то я, хоч і нетутешня людина, покуплю «папірчики» і для себе і для дочок та й піду!
 – Одначе вже пізненько, – сказав хтось із гостей позіхаючи, – четверта година, час іти додому.
«Четверта година» – це значить: четверта по заході сонця, а сонце тепер заходить у шість. Коли міряти час alla franca, себто по-європейському, то на четверту арабську годину треба буде сказати: десята ввечері. Та араби, навіть котрі освічені по-европейськи, більше люблять рахувати час своєю практичною стародавньою східною системою, доглядаючись до сходу та заходу сонця, ніж європейською системою, що пильнує астрономічного півдня та півночі, тимчасом як північ нікому не потрібна, бо тоді всі добрі люди сплять і роботи не роблять.
Гості заходилися прощатися. Якби ніч не була сьогодні місячна, то всі були б напевне пішли додому вже давно, «страха ради мусульманська». В темні ночі, скоро зайде сонце, то вже ніхто й з хати не любить виходити, і всі вулиці безлюдніють; от хіба вряди-годи поїде хтось карусою (звощиком). Тільки через те, що сьогодні ніч місячна, Гедійєві гості не побоялися засидітись аж до десятої – чи то лак четвертої години.
Як попрощалися гості, то хакім Гедійє з жінкою та Жяммелем вийшли ще за ними на подвір’я, щоб надвести їх до хвіртки. Стежка вела коло садової залізної низької штахети. Ніч була ясна, хоч голки збирай, і дуже тепла. Із саду розливалися п’янючі пахощі од цвіту померанців та лампоцвітів та од цвітучих чайних рож та фіалок.
 – Як у вас тепло в вашій Сірії! – задумливо сказав до Гедійїв шейх Жяммель, уже як зачинилася за гостями хвіртка. – Наш палестинський февраль куди холодніший од вашого!.. Нема де правди діти: гарна ваша сторона!.. Шкода тільки подумати, що кляті єзуїти принесли в ню так багато лиха і нічого доброго...
Доктор Гедійе згадав собі про своїх конкурентів, які повиходили в світ із єзуїтського університету; згадав собі й про те, що вони поодбивали в нього чимало пацієнтів. Він зітхнув – і теж заявив із повним пересвідченням:
 – «Багато лиха і нічого доброго»... Що правда, то правда. Так-таки-так!
3. Балльо 
І
Ль-хакім Гедійє та його знайомі не належали до найвищого бейрутського християнського товариства. Се були собі люди середніх достатків, середньої класової верстви. А єсть у Бейруті – шо їх так звуть – нотаблі, по-арабськи на них кажуть льакебир, а це можна перекласти по-нашому: «більші пани», або й «вельможі», якщо тільки не буде смішно звати «вельможами» неповноправних гяурів – християн мусульманської Туреччини. Це не родовиті аристократи, бо родовита християнська аристократія (християнські шейхи та еміри) є тільки в горах, і живе вона здебільша в бідності; а ці бейрутські городські «вельможі», чи нотаблі, – то попросту багаті міщани, великі комерсанти, банкіри і т. і. Хоч і скупі, як усі сірійські городяни, вони живуть собі на широку ногу й показно, водяться з консулами та й з іншими важнішими європейцями, бувають знайомі і з мусульманськими властями, часом і самі служать на офіціальних посадах у турецького правління, звісно, лиш на таких, куди мусульманський закон дозволяє пустити немусульманина. «Вельможні» християнські сім’ї в Бейруті – то Сюрсоки, Твейнії, Фрнейнії, Тради, Бюстроси, Фрейжі та інші. Для таких малозаможних людей, як Гедійї, плата десять франків за білет на балльо здавалася чималенькою, і вони не дуже ладналися до того балю (бо й справді, як на бейрутське дешеве життя, то десять франків – це великий капітал); отже ж для цих нотаблів такі гроші були дрібниця, і вони, або їхні жінки та дочки, нетерпляче дожидалися того балю, де можна буде досхочу натанцюватися, наслухатися кавалерських компліментів, почванитися сводми модними костюмами. Декотрі з «вельможних» пань та панночок шили собі тепер новітню сукню спеціально задля балльо. Примірювання нового костюма – це дуже цікава річ задля жіноцтва, мабуть, чи не на цілому світі; а задля східного семітського жіноцтва, яке тяжко любить убиратися в гарну одіж, – отак як наші жидівочки, – примірка нового костюма є цілісінька церемонія, і на ту любу й поважну церемонію скликаються задля поради всі добрі приятельки.
 – Ага, нарешті прийшли! – привітно докоряла одна молода пані двом своїм товаришкам. – Написали, що будете тут опівдні, а спізнилися, мабуть, годин на двоє!
 – Не мене питай, – виправдувалася одна з гостей, – а питайся в Marie: півтори години висиділа за туалетою, доки прибралася!
 – От бачиш, Магіє, яка ти!.. Ти собі любісінько за туалетою сиділа, а я аж занудилася, ждучи вас!.. Та чого ми стоїмо?! Сідайте, будь ласка!.. А чому ви вчора ввечері до мене не заходили?
 – Бо ввечері зайшла до нас m-me Хасйбе із своєю дочкою, бодай їм добра не було! Прийшли вбивати нас!
«Вбивати когось» – це по-арабськи значить: «надокучати комусь». Так кажуть про дуже нудних людей.
 – Бодай їх бог убив! – щиро побажала їм і хазяйка дому. – Правдиві мужички мужичками. Балакати з ними – чиста мука!
 – От тільки, що дочка її Ізабела не поганенька собі, нівроку.
 – Ізабела?! Анітрохи не гарна... не вродлива... а додайте до того, що вона страшенно маніриться та ламається... аж сміхота!
Тут увійшла ще одна приятелька. Привіталися.
 – Ізабела? – забалакала нова гостя. – Я її бачила тої неділі в церкві святого Юрія. На ній була червона сукня з білими кружевами, з білою гарнітурою, під останню моду. Vraiment, c’etait le dernier cri de la modę .
 – Чи бачите? – розсердилася хазяйка. – Вона, мужичка тая, що й досі по-городському навіть говорити не навчилася, вважає себе за найелегантнішу даму на цілу округу!.. Доброго смаку нема в неї ані на шеляг мідний, а хоче вдягатися якнаймодніш!
 – Та знаете що? Хочете, підемо цієї неділі до церкви святого Юрія? Ізабелу в її новітній сукні ми там напевне побачимо, бо вона раз у раз ходить до тої церкви... Та за одно подивимося на m-me Рохана, а надто на m-me Лятйфе. Казали мені, всі аж заглядалися на те плаття, що було на ній у неділю: аж очі в себе вбирало!
 – Чому ні? Підемо й до святого Юрія!
 – Так не забувайте: в неділю – до Юрія... Ну, а твоя сукня, що для балльо, вже, значця, готова, Єлисавето? – вдалася одна з гостей до панії дому.
 – Модистка пообіцялася була принести на примірку ще в південь, та чомусь припізнилася, так само як і ви. Я вже тричі посилала за нею.
 – Я б тобі порадила оторочити оборки не чим, тільки таким самим кружевом, як-я собі покупила вчора... Делікатне напрочуд!
 – Ба я вже собі весь доклад дібрала на свій смак... От зараз самі побачите, чи добрий смак у мене.
 – А я заходила була вчора в Magazin National ... От де бачила чудові й розкішні кружева та й усякі матерії... Шкода тільки, що все воно здебільша линюче.
«Magazin National» – не не французький, а щиро арабський магазин. Араби дуже люблять робити собі французькі вивіски, хоч часом трапляються в тих вивісках курйози. Он, над одним магазином замість «Confections Tenfant» надписано: «Confection d’en-fants».
 – Дивує мене, чогось не трапляються вже тії товари, які бували давніш. Є в мене декотрі плаття, пошиті буде тому год з четверо або й п’ятеро. Ото матерія гарна, міцна, нелинюча! Плаття – неначе й досі в первісному своєму сяйві!
«В первісному своєму сяйві» має значити: «допіру пошиті», «ще нові».
 – А чи ви знаєте, мої панійки? Часом у рознощиків бувають найпречудові й міцні матерії і всякий інший крам. Позавчора я покупила в одного рознощика кашемірову гарнітуру... от розкіш!.. І дешево!.. Та от і зараз маю з собою клаптичок у кишені – бачите?
 – Ой, та й гарно ж! Це така річ, що наводить божевілля! Це така річ, що аж розум вона виганяє! (Ші бі-жяннин! Ші бітаййір ль-акль!)
«Наводити божевілля», «виганяти розум»... – не треба брати цих емфатичних виразів дослівно. Вони попросту мають визначати: «Це така принадна річ, аж очі розбігаються».
 – А почому за локоть?
 – Е, він був правив по два з половиною піастри, та я одразу об’явила ціну шістдесят пара. Довго він одма-гавсь, торгувавсь, та нарешті пристав – і оддав по шістдесят пара.
60 пара, або 1 ½ піастри, це більше-менше 10 – 11 копійок.
 – Що дешево, то дешево!.. Як йтиме він узавтра коло вас, напровадьте його до мене!
 – І до мене! Я теж покуплю!
 – І до мене!
 – А от, буде тому скількись днів, бачила я m-me Ма-аруф. На ній була прекрасна сукня, кольору jujube . Але як вона сидить на ній!.. Ет!
 – Бо в неї кривий стан! Чи варто й одягати в гарне оту криву ломаку?! Каже прислів’я: «Ляббис иль-уд-бі-жуд. (Вдягни пеньок – то й пеньок покращає)»... ну, а для неї ніщо не поможеться!
 – Крива та ще й довготелеса! – згодилася пані дому.
На хвилину розмова перепинилася. Аж ось в однієї з гостей ентузіастично заясніло обличчя: вона разом щось пригадала:
 – Чи ви вже знаєте вчорашню новину?! – раптом вигукнула вона сенсаційним голосом.
 – Яку?? Яку?? – з радісно тривожною цікавістю накинулися всі на ню.
 – Вчора справили заручини m-lle Емілії з д. Моркосом, – звільна, смакуючи кожне своє слово, проказала вона.
 – Невже?! Виходить, що таки добили торгу!.. Бо чутка про те, що Емілію хотять заручити, іде, мабуть, чи не з місяць. Казали тільки, що батько та жених на приданім не можуть помиритися.
 – Це правда, не могли були та й не могли б, бо жених правив багато більше грошей, ніж Еміліїн батько давав. Аж учора зовсім домовилися, і вже край!.. Сторгувалися!.. Батько згодився дати геть усю тую надбавку, що правив д. Моркос.
 – Ну, та Еміліїн тато може ще й теперечки сміятися собі в пазуху!.. Бо другий дурний покупець на його дочечку був би знайшовся не швидко, хоч би татусь давав за нею й мільйони!..
 – Еге ж! . Тої неділі зустрілася я з нею на весіллі в панів Вагбі. Вона була вбрана в атласне плаття, біле-білесеньке, а сама вона – аж чорна!.. Виглядала так, наче блоха в сметані... Ага! Ще ж я зустріла там пані Мутран... на ній була шовкова рожева сукня... була там і пані Адла... на ній – костюм непоганого ржавистого кольору. А втім, нічий костюм не припав мені так до вподоби, як той, що мала на собі m-me Катура: небесно-голубий... аж сіяє принадою!
Увійшла наймичка:
 – Прийшла пані модистка... Жде в вашій спальні, – оповістила вона хазяйку.
 – Ходімо, ходім! – весело заметушилися всі та й побігли дивитися на принесену модну сукню.
Отак значніші бейрутські дами готувалися до балльо. А втім, треба признатися, що такі розмови однаково були б велися поміж жінками та дочками тутешніх но-таблів не тільки тепер, перед балльом, але й будь-коли. Балачка про костюми, про костюми, про костюми – ото найзвичайніша тема серед вищого бейрутського християнського дамського товариства, і луччих інтересів у них немає. Що ж до таких пань, як Гедійє та інші, котрі з бідніших, то їхні всі розмови звичайно ведуться про кухню, про всякі страви, про хазяйствечко. Не багацько високих інтересів і в дівчат: вони, в тісній своїй компанії, – як думають, що ніхто їх не чує, – люблять балакати про інтимно-фізіологічні справи – от, приміром, коли і в який день хто з них має щомісячну жіночу слабість або балакають про щось інше з цієї самої сфери. На честь християнкам можна зауважити, що їхні розмови, хоч і фізіологічні, бувають безмірно пристойніші, ніж у мусульманок. Мусульманські дівчата та жінки, з дитячих іще літ, як зберуться в своїх гаремах побалакати поміж собою, то навчають одна одну про такі подружні подробиці, що навіть найгірша європейська проститутка була б почервоніла з сорому.
II
Ну, от надійшов день балю.
Один з гарних звичаїв, який позаводили європейці в Сірії, це той, щоб будувати покої дуже широкі й з високими стелями: одноповерхова господа тутешніх багатших людей виглядає заввишки з церкву. Що ж до давніх низьких азіатських будинків, то треба аж дивуватися, яким способом люди в них можуть не спектися живцем серед палючого сірійського літа. В Бейруті одна з найвищих зал, дуже розлога й розкішна, – це в господі Фрнейніїв. Громадський балльо має одбутися саме в ній.
Ще танці не почалися, та вже багато гостей посходилося. Зала й суміжні покої аж кишать пишними й гарними, хоч і розмальованими, дамами і не менш пишними кавалерами. Невважаючи на дорогеньку ціну за «папірчик» (білет), зібралося сюди чимало людей навіть і з середнього достатку; а вже ж нема чого й казати, що позбиралося геть усе бейрутське християнське «вельможне панство» – одним словом, усе те, що бейрутські християни звуть «notre haute societe», «notre noblesse», або, чисто по-арабському, «акебйр-на (наші вельможі)». Поміж тими «благородними вельможами» можна побачити, ондечки, Сюрсоків та Бюстросів – багатих комерсантів, які не цураються й меценатства і запомагають своє рідне арабське шкільництво, хоч своїх власних дітей виховують в Англії та Франції. Щоправда, не саме меценатство в них у голові. Бо он, тут-таки в цій залі, можна поміж гуртом Сюрсоків углядіти Ельёса ібн-Ібрагіма Сюрсока, що його спеціальність – зводити невинних дівчат і робити їх женщинами. Недавнечко він з юрбою таких, як і він сам, виважив двері в одній бідній хаті, щоб живосилом схопити дочку безталанних пожильців, яку назнав собі давніш, і ніякого турецького суду він за те не боїться, бо він багатир – на хабар суддям гроші є... А он – стоїть Муса Фрейж із своєю ще й досі гарною жінкою. Він – так само значний комерсант: торгує шовком, як і більшина бейрутинців; та честолюбець із нього неабиякий. Як пихато несе він оце зараз на грудях декілька османських орденів, наділених од султана! Правда, всі знають, що ті ордени позаробляла йому його жінка, бо вона охоче, за згодою чоловіка, ділила своє кохання з кожним-кожним-кожним бейрутським валієм (губернатором). Та на ордені це не виписано, і всі тепер поважають Фрейжа – всіх зависть бере, як поглянуть на ті ознаки султанської ласки, що висять йому на грудях... Далі, онде, видко трошки пригноблену постать Саліма Шхаде, драгомана російського консульства. Селяни з Лівану ненавидять Саліма і проклинають за його хабарництво і перекручують його ймення із «Салім (мирний)» на «заллім», де корінь злм каже про «кривду»; та що кому до селянської ненависті! – всі добрі люди Саліма знають, і всі щиро поважають, і всі бояться його, бо він має право сказати: «Le consulat de Russie – c’est moi...» . Адже консул, князь Гагарін, ні слова не знає арабського, і весь – у руках Салімових, і не дурно хтось із бейрутян сказав: «В російському консульстві справжній консул і м о н су л і геть усе – то не хто, як Шхаде...» А до кого там отак привітно осміхається оце зараз Салім? О, то теж один із непослідніх бейрутських православних «вельмож»: він довго був торгував живими людьми, хоч і не рабинями, збив собі з того чесного промислу чималенькі гроші, і тепер він один з найперших людей у Бейруті. Кажуть, що він цього літа хоче, в спілці з другими «вельможами», завести рулетку в Айн-Совфарі на Лівані, де люблять літувати багатші бейрутинці; лихі язики торочать, що разом з рулеткою він заведе й потайний мініатюрний публічний домочок, в якому будуть не тільки дівчата, ба й молоді хлопці, задля любителів... Ось до нього підходить іще один значний «вельможа»: колись він був кухарем, потім...
Але нема часу казати далі, бо он, дивіть, увійшов до залі шейх Жяммель із дочками.
Жяммелеві дочки не виблискують своїм убранням: воно на них доволі простеньке. Тільки ж це костюм європейський, а не изар, бо Гедійїсі пощастило вмовити Жяммеля, щоб він передяг дочок на європейський лад. Щодо самого шейха Жяммеля, то він ніяк у світі не згодився скинути з себе свою гірняцьку одіж і пішов на балльо в такім самім старосвітськім гірськім костюмі, в якім приїхав.
Увійшовши з дочками до залі й попавшись у самий вир густої людської юрби, де не видко було жоднісінького знайомого обличчя, шейх Жяммель, мало не запаморочений, протовпився з дочками швидше до стіни, до дивану, де й нашукав собі порожні місця. Як посідали вони втрьох, шейх Жяммель обдививсь навкруги пильніш – і погляд йому похмарнів та й зробивсь аж тривожний. Всі дами, які пурхали сюди й туди, були декольтовані, а це шейхові Жяммелеві було не по знаку. Задля шику всі балакали по-французьки, арабської мови було так що й не чути, і на Жяммеля напала непевність, чи туди він попав, куди слід, чи в якусь сороміцьку господу. Із тих, кого він знав у Бейруті, нікогісінько тут не було.
 – Аллаг! – вимовив він сам до себе. – Хто вони – оці жінки й дівчата, які ходять з голими грудима?.. Де я опинився?.. В чесній господі, чи, може?.. – і він не доказав.
 – Тату! – покірно зауважила йому одна з дівчат. – В одній московській книжці намальовано баль, то й там я бачила такі самі вбрання.
Батько здвигнув плечима і процідив крізь зуби:
 – Добре, побачимо, що буде далі...
Заграли музики. Кавалери з дамами поставали до кадрилю. Вже й перші п’ять фігур Жяммель оглядав з огидою. Коли ж надійшла шоста, коли кавалери пообнімали своїх дам і, притиснувши їх до себе, закрутилися по залі, шейх Жяммель підвівся і громовим голосом гукнув:
 – Стійте, музики!..
Танець спинився. Всякий гомін разом ущух. Всі дивилися на незнайомого араба, що його очі метали іскри; всі дивилися – і не розуміли, що сталося.
 – О, господи боже! – зачав Абу-Амін натхненно проповідним голосом, що аж колотився з обурення. – О, господи боже! За що ти нас покинув!! Буде тому тридцять і сім год, як бачив я Бейрут востаннє – і був він тоді город віри Христової. А тепер?.. Я не знаю, що тепер із ним сталося!..
Передше ваші матері, жінки й дочки ходили, закутуючи лице своє, щоб нічий погляд нечистий не впав на них. Тепер вони перед чужими людьми одгорнули запону не тільки од обличчя свого, ба й од грудей!.. За моїх часів голі груди в жінки можна було побачити хіба тоді, як вона годувала грудима дитину ..
Чи ви не знаєте, що до замужньої жінки не сміє доторкнутися чужий чоловік ніколи-ніколи, а до дівчини – тоді тільки, як церква поблагословить їх зватися мужем і жоною?! А що в вас оце зараз продіється? Що це за танець? Чоловік байдужно дивиться, як його напівголу жінку привселюдно пригортає хтось другий! Батьки не стидаються, що їхні невинні дівчата падають в стидкі обійми кожному парубкові, і він перед старими людьми крутить їх по покою, мов одурілий з любострастія!..
Де я? В чесній господі чи в домі гріха?!..
Прокляття на єзуїтів, що навчили вас мерзоти вавілонської!.. О, растлініє нравів! Иа, фасад уль-ахлак!..
Гомеричний регіт не дав Жяммелеві казати далі. Інші, як скажені, реготалися з того, що от, мовляв, на Жяммелеву думку, отці-єзуїти навчили бейрутянок декольтуватися. Інші знов аж хапалися за живіт од слова «растлініє нравів (фасад уль-ахлак)», бо одно – що воно само собою архаїчне, а друге – що Жяммель, пхаючи до своєї мови святі церковноарабізми, вимовив оте слово страх як кумедно, пересадно гортанним емфатичним способом; в Бейруті швидше вже були б сказали: фсёд иль-хля. Треті знов реготалися з Жяммелевого «мужицького» вбрання і з його манер.
 – Ходімо, дочки, звідси! – сказав Жяммель до своїх дівчат.
Вони вийшли. А позаду їх заграли музики.
III
Прийшовши до Гедійїв, батько зараз загадав дочкам скинути з себе франжійські сукні, хоч вони були без де-кольтування, і сказав удягтися в изари. Сукні він пошматував своїми міцними руками на скількись шматків. Даремне Гедійїха хотіла була вмовляти Абу-Аміна, щоб він краще продав ті плаття, а не дер їх, бо вони коштують чимало – Абу-Аміна переконати не можна було.
 – Хай гине все марно! Нехай ті ганчірки нікого не спокушають!.. – похмуро одрубав Абу-Амін і зараз спитав у доктора Гедійє:
 – Коли йде бараход до Яфи?
«Бараходом» звуть палестинці пароплав, з російського – «пароход». Гедійє зрозумів Жяммеля, хоч у Бейруті звуть пароплав «баббр», з французького «vapeur».
 – Котрий? Австрійський?.. Бо австрійським їхати иайвигідніш, – сказав Гедійє.
 – На австрійськім бараході не поїду, бо й там, певне, єзуїти.
 – Тривай! Сьогодні неділя?.. Е, то взавтра ввечері їде пароплав московський!
 – То я взавтра й поїду.
IV
І поїхав. Ніч була гаряча, а ясна – мов день. З пароплавного чердака добре було видко і Бейрут на високім мису, і Ліванські гори ліворуч од нього, і всередині поміж ними – бейрутську затоку святого Юрія, куди й досі ходять московські прочани дивитися на камінь, що саме коло нього, повідають, святий Юрій убив страшного змія-людожерця. Під золотим потоком місячного світила гарний білокам’яний Бейрут здавався на своїй горі ще гарнішим. Знов же, кинувши очима на другий бік уліворуч, не хотілося очей одривати од моря й гір Ліванських. Найвищий з ліванських гірських верхів – Синнін, укритий вічним снігом, вирізувався на темно-голубому небі, мов осяйна дорогоцінна гора із суцільного щирого срібла. Шейх Жяммель, суворо поглядівши якусь часину на ті гори, на море, на Бейрут, огидливо проворкотів:
 – Блуднице вавілонська!..
Його очі з любою втіхою спинилися на російському «бараході», де він сидів на чердаку. Тут було повно прочан з Росії і з України, що їхали на Яфу до Єрусалима. Саме тоді один прочанський гурток щиро молився на ніч. «Мйа-ца-й сина...» (царю небесний удушителю»... – благочестиво шепотів дехто, і Жяммель міг навіть розчути теє шепотіння. По-«москобійськи» він, очевидячки, нічогісінько не тямив, якщо не брати до рахуби «госбоді бо-мілюй», що часом співають по арабських церквах (вимовляючи на арабський лад «п» за «б»), коли туди прийдуть «москобійські» прочани. Та зараз Жяммелеві й не треба було нічогісінько розуміти: йому попросту була надзвичайна втіха – слухати незрозуміле релігійне шепотіння та дивитися на тую гарячу щирість, з якою «москобійський» гурток моливсь до бога.
 – Ах, мєрзавци-мужічйо! – загорлав на богомольців один з офіцерів пароплавної команди. – Хохли проклятие, беспамятниє! Ви опять расположилісь у самого прохода!! Сейчас мне переходіте в другое место!
І офіцер, – зроду, мабуть, не хто, як одеський українець, – додав до своєї мови проти «безпам’ятних хохлів» найгіршу московську лайку.
Само собою, бідний шейх Жяммель не міг зрозуміти офіцерської лайки, виправленої проти богомольців; ба навіть і його дочки, виховані по-московськи в дівочому Бсйт-Жальському інститутові, второпали лиш одно – що в тій лайці згадується мати. Тим-то ця пригода анітрохи не перебила шейхові його втіху: навпаки він ще лучче втішився, бо офіцерського голосу прочани вслухалися заразісінько та й, не кажучи ані слівця суперечного, швиденько попереходили молитися в другий куток на чердаку, далі од проходу. Все те живо нагадувало Жяммелеві його ідеал «залізної руки» – і йому було любо.
«Бараход» тихесенько, звільна зачав одпливати. Шейх іще раз кинув погляд на Бейрут і подумав:
«Прощавай, дщи Вавілоня окаянная! Йа, фасёд оль-ахляк!.. О, растлініє нравів!..»
Бейрут у Сірії
19 февр./3 марта 1897 року
II. Соломониця, або Соломон у спідниці
І
 – Я не знаю, чому то інші люди так вихваляють сірійську природу!.. Чого, приміром, любуються на пальми та на кипариси? І що в них гарного?.. Мені аж гидко на них дивитися!
 – Ваша правда. Як на мене, то я сто пальм і двісті кипарисів не віддам за одну нашу російську берізку. Ах! Коли ж нам пощастить вернуться знову до Росії!
 – І отой уславлений Ліван, що он стирчить перед очима, придивіться, теж нічогісінько не варт!
 – І тут – ваша правда. Було колись, ото як я була сюди допіру приїхала, Ліван здававсь мені боже яким гарним! А тепер і він мені поганий!.. Хоч знов і те правда, що через тутешніх проклятущих арабів не то що Сірія з Ліваном – рай був би споганів, рай був би обрид!.. Ах, коли б швидше до Росії!
 – Ах, коли б швидше до Росії!
 – Там тепер так любо, так хороше! Ноябр... зима... перший сніг... санки... трійка!
 – Ой, не згадуйте, Ганно Михайлівно!.. А тут, те-пер-о, в ноябрі, аж загинути можна з тої палючої спеки!.. Ну, та й каторжна сторінка ота Сірія.
 – Ольго Петрівно! З усієї бейрутської природи я тільки й люблю, що море.
 – А знаєте, Катерино Йванівно, адже ж і я люблю тут самісіньке море!
 – Та-а-а-к... Але я люблю море не за красу його, а через те, що знаю, що можна тим морем до нашої Росії заїхати та й покинути цю мерзенну школу, де ми чор’зна чого стирчимо!
 – Чи ба, Катерино Йванівно! Тадже ж і я люблю море тільки за те саме!
 – І я!
 – І я!!
Отак розмовляли поміж собою п’ятеро паннів, дивлячися з високого балкона на один із найчудовіших краєвидів, який можна побачити на землі. Чотири з-поміж них – молодесенькі панночки; а п’ята, котра старша, Катерина Йванівна Міллер – то їхня начальниця, директриса. Кожна з тих п’ятьох московок – запнута високим білим хвартушком через плечі, а на грудях, на тому білому хвартушкові, в кожної нашито великого сірого хреста – щось ніби так, як часом буває в сестер-жалібниць на війні; тільки що в тих сестер хрест бува червоний, а в цих дівчат він сірий та й облямовано його широкою голубою каймою-окрайкою. Цей сірий хрест – то знак, що дівчата служать в «Императорском православном палестинском обществе».
Той великий будинок, що на його височеннім балконі вони тепер оце сидять і розмовляють, то арабський православний Бейрутський дівочий інститут, де вони вчителюють. Це школа не «Палестинского общества». Зветься вона мудрувато: «Бакурат ель-ихсён», себто «Первопо-чатки добродійства». Таке назвище – з того, що в пансіоні є чимало стипендій для бідних дітей. По-вуличному звуть того пансіона не так «з-письменська – з-висока», а попросту: «Мёдресст Лябібе Жяхшен» (школа Лябіби Жяхшенової), бо начальниця над інститутом – Лябібе Жяхшен.
Чого ж оті московські панни так ненавидять свою школу «Бакурат ель-ихсен?» І чого вони в ній опинилися? І, коли начальниця над школою є Лябібе Жяхшен, то яким способом Катерина Йванівна Міллер має бути так само начальниця?
Чотирнадцять тому год одна православна арабська черниця, ота сама Лябібе Жяхшен, заснувала невеличку початкову, елементарну шкілку задля малих сиріт. За підмогою православних бейрутських багатирів (нотаб-лів), особливо панії Амелії Сюрсок, школа тая розвивалася дуже гарно, сильно розрослася. І надумалася православна арабська бейрутська громада зробити з Лябібиної шкілки що-небудь кращеє, ніж те, чим вона була досі. Французька мова в Бейруті дуже потрібна, і задля неї православні бейрутяни оддавали й оддають своїх дітей звичайно в науку до католиків, до єзуїтських шкіл; так-от, щоб не вдаватися вже до тих єретиків, православні араби поклали переробити громадським коштом школу Лябіби Жяхшенової на дівочий інститут з путящою наукою французької мови та ще з іншими науками, щоб у тім інститутові могли вчитися не саміно бідні сиротята, але й діти багатих батьків, акебирів, себто вельмож. Сказано – зроблено. Чисто всі вчительки й учителі – православні, бо навіть для французької мови замість природних французок запрохано православних грекинь з Марселя, що в них рідна мова не грецька, а французька. Начальницею зісталася Лябібе, бо будь-що-будь це ж її школа, а не чия, а шкільною патронесою дісталася пані Амелія Сюрсочиха.
Лябібе раділа. Та чому б не радіти, коли одтепер з платних пансіонерок ішов їй чималий доходець? Дуже втішалися й усі бейрутські православні на свою новітню школу. Та з далекого Петербурга накинуло тую школу своїм оком «Жямаййє», себто «Товариство» або сказать – «Императорское православное палестинское общество». Не однаково оповідають усі араби про те, на які способи було взялося «Жямаийє», щоб підступитися до «Бакурат ель-ихсён». Кажуть, що воно шкільній патронесі Амелії Сюрсоковій прислало з Петербурга свого ордена з титулом «За поміч для православія» і тим орденом прихилило до себе патронесу, амбітну, як і всі араби-християни. І от вона 1896 року дала свою згоду на те, щоб «Жямаййє» прислало до інституту скількись учительок із Московщини, нехай вони дітей навчають доброго церковного співання, і географії, і арифметики, і московської мови, ще й гімнастики. Правду кажучи, нікому з бейрутян не треба було московської мови – так коли ж «Жямаийе» дуже й дуже з нею набивалося! А що пані Сюрсок мала в православній бейрутській громаді велику силу, то бейрутська громада мусила пристати й на московську мову, хоч і з неохотою. Тільки ж «Палестинскому обществу» було цього мало: йому одразу заманулося куди більше! Петербурзькі орударі «Палестинського товариства», а саме секретар Хитрово та інші обрусителі, як нашукали в Петербурзі четверо вчительок та ще п’яту найстаршу – Катерину Йванівну Міллер, то не викрили їм того та-хітит’у, на який справді згодилася бейрутська арабська громада. Ні! Вони наділили Катерині Йванівні гучний титул: «начальниця Бейрутского православного института для девиц» та й заявили всім п’ятьом, що мають вони їхати на Схід із спеціальною місією: щоб із Бейрутського інституту повиганяти звідусіль французьку мову, а натомість запровадити тамечки скрізь московську, та то ще й так запровадити, щоб геть усі науки йшли мовою московською, а не французькою й арабською, як було досі. Того, – мовляли петербурзькі орударі, – страх як бажають бейрутські православні араби, бо всі православні на Сході – страшенні русофіли і люблять «щиру православну мову». Бідолашні одурені дівчата, разом із своєю «начальницею», поїхали до Бейрута на свою русифікаційну місію. Дуже-дуже швидко мали вони з досвіду пізнати, що ані Катерину Йванівну Лябїбе Жяхшен і ніхто з арабських учительок та вчителів не хочуть признавати за свою справжню начальницю, ані католицьку французьку та свою арабську мову ніхто з-поміж них не хоче кидати й міняти на «щиру православну»; щоправда, роблять московкам декотрі дрібні від-ступки і дозволяють порядкувати тільки в дрібницях; ну, правда, – звуть m-lle Міллер «директрисою», але й ото всього!.. Спробували було московські вчительки, пам’ятаючи свій наказ од «Палестинського товариства», хоч трохи викорінювати французьку мову; спробували – коли вже других учительок не можна виперти, то хоч на своїх годинах держатися мови московської, а не французької: це зветься «натуральний» (а правду кажучи – антинатуральний) метод – учити дітей одразу чужою, незрозумілою для них мовою; тоді пішли з того всякі прикрі історії з батьками! Замість давнішої простої неохоти супроти московської мови, з’явилася в бейрутських арабів уже люта ненависть – і проти московської мови, і проти московських учительок. Може б, самі батьки й не дуже були турбувалися про всеньку оцю справу, бо звичайно тутешнім батькам байдуже до якихсь там програм шкільних, так їх раз у раз нишком підбурювала Лябібе Жяхшён. Вона перед своєю арабською громадою перециганювала не тільки московську науку, ба й усяке слово бідних московок, усякий їх жест, усякий їх учинок і всі звичаї.
Ці всі Лябібині інтриги велися тільки нишком. Бо щоб зовсім вигризти московок із інституту – цього теж нікому не хотілося; а вже ж самій Лябібі, справжній отій хазяйці над інститутом, навіть менше б того хотілося, ніж кому. Адже гроші за службу платило московкам «Палестинське товариство» – не школа «Бакурат ель-ихсен» і не православна бейрутська громада; навіщо ж би мали араби відкидатися од їхньої безплатної служби? Для Лябіби знов дуже важно було й те, що московські вчительки одбували, кожна по черзі, щоденні дежурства в пансіоні і добре допомагали вдержувати серед пустотливих школярок тишу й лад; бо вони зовсім легко вміли своєю прихильністю та привітністю втихомирювати дітей. До того ж вони згодилися – як не всі години, то хоч декотрі, а саме географію й арифметику, викладати вченицям не своєю мовою московською, а французькою, дарма що це йшло вже проти того обрусительного наказу, який їм дало було «Палестинське товариство». Цінуючи все оте, Лябіба й інші арабки не заводили з московськими вчительками останньої рішучої баталії на життя й смерть, а попросту робили їм тисячі дрібних прикростей та підпускали їм тисячі шпильок. І життя бідних, одурених чужинок оберталося через ті тяжкії дрібниці в чистісіньке пекло...
II
 – Катерино Йванівно! – почувся на балконі коло порога чийсь дівочий голос. – «Чорна» давно вас чогось шукає.
Голос говорив зовсім доброю російською мовою, тільки з деяким гортанним виголосом. То була молоденька вчителька-арабка, на ймення Мар’ям, вихованиця російської школи в Бейт-Жалі; Бейт-Жаля – це палестинське село поза Єрусалимом або, сказати, – саме попід Віфлеємом. І вона служила в «Палестинському товаристві». «Товариство» звеліло Мар’ямі приїхати з Бейт-Жалі до Бейрута на те, щоб вона служила для московських учительок за товмача, коли б довелося їм іноді балакати з такими арабами, які зовсім французької мови не тямлять.
Катерина Йванівна спустилася з балкона вниз, в одну світлицю, де знала, що там вона знайде Лябібу, або «Чорну». Чому ж Лябібе зветься «Чорна» і хто її так охрестив? А от чому і хто. Хоч московської мови Лябібе не розуміла аніже і хоч росіянки могли при ній вільне-сенько балакати між собою про що завгодно і між іншим про ню саму – тільки ж вимовляти її ймення «Лябібе» їм не випадало, бо, чуючи своє ймення, Лябібе мусила б знати, що московки говорять своєю чужою мовою не про кого, тільки про неї; а це знов було б ніяково. Так-от, щоб не притягати Лябібину увагу своєю балачкою, вони вмовилися звати її «Чорна», а її двоюрідну сестру Фаріду, світську, звати «Біла».
Катерина Йванівна поздоровкалася з «Чорною», бо ще її сьогодні не була бачила. «Чорна» виглядала дуже радісно й тріумфально. Може, воно здається такечки через те, що сьогодні неділя і що на Лябібі – нова парадна чорна сукня? Ні, не тому. Якась особлива радість і особлива тріумфальність одпечатувалася на Лябібиному обличчі.
 – Сьогодні задля неділеньки чимало батьків поприходило в школу, – солоденько проказала вона через Мар’яму, і можна було впізнати з того лагідного прихильного і християнсько незлобивого тону, що вона встругнула московкам якусь дуже й дуже нелюбу штучку. – Та вони, батьки тії, поприходили не до дітей своїх; вони бажають побачити не кого, як вас, m-lle Міллер.
Вже два місяці буде, як розпочався наш учебний рік, – то батькам хочеться тепер про дещо з вами перебалакати.
М-Не Міллер увійшла до вітального залу. Тут неспокійно стояла юрба одягнйх арабів, піджачників, хоч були й старезні халатники, і стояла тут ціла зграя новомодно вбраних і підмальованих арабок; це все були найлуччі Лябібині прихильники й прихильниці. Вони кинулися до московської «директриси» й оточили її. Було заразом усіх людей із тридцятеро або, сказати, – й більше. Всі гули, як бджоли в вулику.
 – Ми не розуміємо, не розуміємо та й знов не розуміємо ваших розпорядків, m-lle Міллер! – гнівно задріботіла по-французьки одна з дам – дама балакуча, укладлива, що, як кажуть араби, «лсёна б’арбаа у ашрін фраши» (язик у неї був на двадцять чотири метелики). – Доки ви були не приїхали, шкільний reglement був у нас такий, що батькам дозволялося навідувати своїх дітей у цім-от пансіоні тільки один раз на місяць, і це було саме добре. А ви приїхали – та й дозволили нам приходити щонеділі!
 – То чого ж ви, бачу, невдоволені? – здивувалася Катерина Йванівна. – Ви повинні радіти тому, тепер вам частіш доводиться бачити свої діти.
 – Повинні радіти!!?? – загула обурена юрба.
 – Радіти?! – іронічно скривилася тая дама, що розпочала розмову. – Добре «радіти»!.. Натупається людина коло своєї праці за тиждень, радніша хоч у неділю мати собі спокій, а тут – на тобі!.. Йди до дітей у пансіон!.. Ніколи вже вільної, просвітної годинки нам нема!
 – Ваших дорікань чі вашого способу думання я навіть розібрати не можу, – одмовила m-lle Міллер. – У нас, у Росії, кожні батьки дуже радіють, коли пансіонське начальство дозволяє їм частіш бачити своїх дітей. Коли я од тутешньої шкільної ради добилася того, щоб вам можна було заходити до дітей щотижня, то я думала була, що ви мені ще й подякуєте за те... А втім... ми ж не силуємо вас ходити сюди щотижня! Коли кому не хочеться, то нехай не приходить!.. Або нехай приходить так, як і давніш – раз на місяць... або й раз на рік!
 – Помиляєтеся, панночко! Бо от, скажемо, я, хоч би й хотіла, то не можу так зробити! Адже коли другі батьки ходитимуть до пансіону, а я не ходитиму, то мої діти плакатимуть і нудитимуться. Нехай нікому не можна буде ходити, то діти сидітимуть спокійно!.. А вже ж скільки грошей коштує теє ходіння!!
 – Грошей?!
 – А грошей!.. Бо не можна ж прийти до дитини з порожніми руками: треба й гостинця принести – яблучко там, чи винограду, чи пиріжків, цукерків або чого. То все те – хіба не гроші?.. А коли чия хата не близько од {школи, а далеченько, то треба ще й звощиком сюди їхати – знов трата!.. Отак-то кожен раз і вилетить із кишені цілий межід!.. Чи знаєте, добродійко, що через вашу примху ми за рік повинні одтепер аж п’ятдесят два межіди за своїх дітей доплачувати!!
 – Ми більше не хочемо, щоб були візити кожного тижня!.. Не хочемо!.. – з усіх боків загукали до т-lle Міл-лер сердиті голоси батьків. Хто не знав по-французькому, той миттю догадався, про що йдеться. Такі – загукали по-арабськи:
 – Ма мнрід! Ма мнрід! (Не хочемо!)
 – Знов же: не хочемо ми й російської мови! Не хочемо анітрохи! – заверещав збоку якийсь араб.
Хор підхопив:
 – Не хочемо! Зовсім не хочемо! (Ма мнрід! Ма мнрід абадан!)
 – Але ж, панове! – спинила їх Катерина Йванівна. – Вже ж тої російської мови зовсім мало в вас зосталося!.. Вже ж тепер я визначила розписання таке, що на російську мову йде зовсім небагато годин!.. Он погляньте: французької мови – буває щодня аж три години, а російської – одна-однісінька годинка. Географію я викладаю по-французьки... арифметику ба навіть гімнастику – ведуть мої помічниці так само французькою мовою... Подумайте: на нашу російську мову тратять ваші діти в день одну-однісіньку годину...
 – А ми й того вже не хочемо!.. Бо нащо дітям памо-роки забивати!.. Нехай вчать саму-но французьку!.. Ми в Бейруті живемо, а не в Московії!
М-lle Міллер не знала, що далі й казати. Вона безрад-но обвела очима залу. Коло порога стояла, схрестивши руки, свята черниця Лябібе, і блаженна християнська радість вигравала на її лиці. М-lle Міллер круто перервала розмову.
– Добре! Я перебалакаю з m-me Сюрсок, чи не можна вволити вашу волю, та напишу й до секретаря «Палестинського товариства», щоб дозволив мені геть вигнати російську мову звідси, – сухо вимовила вона, завернулася, покинула залу та й пішла знов нагору, на балкон. Там вона немічно впала, не сіла, на крісло. Та це ще не був край. Бо добряча Лябібе заразісінько зайняла десь Мар’яму та й послала її сказати наздогін Катерині Йванівні:
 – Батьки нахваляються, що всі вони й геть позабирають своїх дітей із школи, коли хто-небудь їх силуватиме вчити московську мову.
 – О, господи!.. І чого ми тут стирчимо! – мало не застогнала m-lle Міллер. – Чи не сором тому, хто нас одурив і вислав сюди на наругу!.. Одначе нічого не вдієш: треба їхати до Сюрсочихи, все розказати, бо далі ізже невидержка... Не можна далі терпіти того, що з нами тут виробляють: треба якось покласти край!.. Та за одним ходом перебалакаю і про сирітську справу, бо не можна терпіти, щоб сиротам чинилися кривди, що зараз чиняться.
Прикликали арабажія, себто погонича, звощика того. По-французьки він не тямив. Мар’ям, вихованиця суворої й «прюдної» беитжальської школи, засоромилася, коли од Катерини Йванівни звелено їй, дівчині, забалакати до того «чоловіка» і порадитися з ним про ціну. Червоніючи, плутаючись на словах, вона спиталася в арабажія, що він заправить за годину. Домовилися по сім з половиною піастрів. Катерина Йванівна сіла та й поїхала до Сюрсочихи.
III
M-me Сюрсок зустріла Катерину Йванівну сухенько. Тая одразу приступила до діла.
 – Найперша справа, яку я бажала б полагодити, це – сирітське питання. В нашім інституті заведено так, що наймичок нема, а всяку чорну роботу одбувають учениці-сироти: вони вслугують своєкоштним дівчатам, вони прятають спальні після них, вони змивають підлогу і таке інше. Своєкоштні не поважають їх, дивляться на них, як на нерівню. Це все – дуже непедагогічно. Треба, щоб у школі всі були рівні, треба для чорної роботи найняти осібних наймичок, а сиріт – одзволити.
 – Щось чудне ви говорите, m-lle Міллер! Яка ж може бути рівність, коли одні за науку й за харч платять г р о ш і, а другі нічогісінько не платять? Ви ж самі знаєте, що сироти й годуються, і вчаться в школі зовсім дурно! Через те елементарна справедливість каже, щоб вони своєю працею одробляли що-небудь – ну, хоч свою харч... Опроче, не забувайте й того, що коли б узяти наймичок, то вже ж безплатно наймички не служили б: треба було б їм заплатити. Виходить, що це – справа грошова. А чи пам’ятаєте ви, m-lle, нашу з вами умову, що ми її з вами були поклали тоді, як ви сюди допіру приїхали? Вашим ділом у школі має бути самісінька педагогія, і порядкувати в школі ви маєте в самісіньких справах педагогічних, тільки їх ‘ви й маєте право змінювати на ліпше; а в справи грошові і в економічне життя школи ви не повинні плутатися. Я б дуже вас прохала пам’ятати тую нашу умову й не вимагати ніяких грошових трат.
 – Я й не вплутуюсь, я нічого не вимагаю. Я вас тільки прохаю.
 – Ні, ні! Це річ така, що не можна! Нехай сироти одробляють свій хліб... бо це буде і по правді... та й не розпускаються нехай: не з великих вони панів!.. А чи знаєте? Я, до речі, маю вам сказати ще й більше: батьки наших учениць дуже не раді з того, що ви сиротам потураєте. Он, казали мені: тієї неділі, як повели ви пансіон до церкви, то ви в церкві поставили сиріт попереду, а тих, що платять, позаду. Це не годиться!
 – Сироти – менші, вони на зріст нижчі; а ті, що платять, ті – старші і на зріст вищі. Через те я їх так і поставила в церкві. До того ж, m-me Сюрсок, це діялося не де, як у церкві! Хіба ж і в церкві воно не годиться?.. Хіба ж і в церкві не всі рівні?..
 – Хоч би й у церкві, то не годиться. Батьки дуже були покривдилися з того та й приходили до мене, щоб пожалітися.
 – Ат! Нехай буде й так! – безнадійно махнула рукою Катерина Йванівна. – Цієї неділі поставлю дітей у церкві так, щоб багатим батькам не було кривдно... Ну, а тепер послухайте, що іще кажуть батьки... Це вже мені самій вони казали...
Вона розказала Сюрсочисі про те, як ремствували сьогодні батьки на щотижневі візити.
 – І тут, мабуть, чи не доведеться вам їхню волю вволити, – заступилася за батьків Сюрсочиха, – тільки, звісне діло, варто було б попереду розвідати, чи справді геть усі батьки невдоволені з частих візитів, чи може... та я цього не думаю... не рада лиш менша половина... А от іще про одну новітню річ, яку тепер заведено в вас, я й зараз можу сказати, що її треба буде скасувати неодмінно. Торік наука велася в школі до половини п’ятої години, а за вашим новітнім розпорядком зроблено теперечки так, що всенька наука кінчається в половині четвертої... – на цілу годину швидше, ніж було торік!.. Це не гаразд!
 – Але ж, пані Сюрсок!.. Я ж анітрохи не змінила число годин усієї науки!.. Скільки лекцій щодня було торік, стільки лекцій і позоставалося. Я тільки повкорочувала рекреації, щоб не були такі безмірно довгі, як давніш. І знаєте задля чого? Задля тих дітей, що живуть не в пансіоні, а в батьків удома. Тепер діти можуть уже заранше вертати додому, до своєї сім’ї.
 – Ото ж то й зле!
 – Зле?! Торік, через нудно довгі рекреації, діти трохи чи не цілий день, до самого вечора, без пуття стирчали в школі й одбивалися од сім’ї: батьки, можна сказати, своїх дітей ніколи й не бачили або бачили їх коло себе тільки трошечки вже ввечері... Натурально, що вони зовсім не могли, як то кажуть, influencer leur education (впливати на їхнє виховання)!..
 – Influencer leur education?! – перепитала m-me Сюрсок, наче не вірячи своїм вухам, що почула таку новітню чудасію, яку й збагнути не можна.
 – Авжеж! На мою думку, це річ ненормальна, щоб дітям давала виховання й світогляд самісінька школа, самісінькі вчителі! – палко розвивала m-lle Міллер свої ідеї, засвоєні на петербурзьких педагогічних курсах; вона, бідолаха, не знала тільки, що m-me Сюрсок стільки розумілася на тій новітній педагогіці, скільки одна пані на апельсинах (коли казати словами великоруської приказки). – Сім’я так само має своє повне право і свою повинність виховувать діти в своїм дусі, і ми, педагоги, не сміємо проти того опиратися. Дозволяючи дітям вертати додому раніш, ніж велося досі, я думала була, що батьки раді будуть, коли могтимуть бачити своїх дітей удома коло себе трохи довше, ніж бачили давніш.
 – Ну, це не так! Діти, коли вони вдома, а не в школі, то сваряться, б’ються, і нещасливим батькам з ними самісінька морока. Може, чули про наше прислів’я: «Ади ль-улед шяна халю (хто схоче дітей розсудити, тому доведеться повіситись)»?.. А не забувайте й того, що ви дітей пускаєте додому якраз у найскрутнішу пору. Бо це ж у половині четвертої... – правда? – вертають вони тепер до батьків?.. Ну, але ж ота година, що між половиною четвертої та половиною п’ятої, це – саме такий час, коли матіркам не до дітей. Це – такий час, коли матіркам хочеться трохи проходитися перед обідом, хочеться трохи подихати чистим повітрям...
 – Скажіть краще: хочеться понамазувати собі обличчя білою й червоною фарбою... хочеться сидіти коло вікон та розглядати перехожих кавалерів... або походжати по шляху та моргати на них... – іронічно перебила Катерина Йванівна. – Ну, в такім разі воно правда, що під цю годину діти таким матіркам не на руку!
 – Ля тадіну уля тодёну! (Не судіте, да не судимі будете!)... І от, до речі знов, скажу: була мені проти вас іще одна скарга – саме з цього приводу. Одна з дівчат прийшла була в школу нарум’янена, а ви що їй сказали?
 – Це Мальвіна Трад. їй – год шістнадцятеро. Я їй сказала, щоб вона не сміла цього робити, бо це – погань.
 – А вона вдома взяла й розказала про те. Стара Традиха приходила мені жалітися, що ви підбурюєте дітей проти батьків... Ну, та будь-що-будь, вернімося до нашої справи про лекції. До кінця цього півріччя ще нехай держиться той самий розпорядок, що встановили ви, але з нового року доведеться вам розтягти науку до половини п’ятої години... або ще лучче – до п’ятьох!
Катерина Йванівна гіркенько всміхнулася та й одмовила:
 – Бачу, що мій голос не важить у школі нічогісінько – і це не тільки в економічних шкільних відносинах... на які я й не претендую... ба не важить він нічого і в педагогічній частині, яку ви полишили нібито мені. Дивно лиш, на що мене вислало сюди «Палестинське товариство», наказуючи, щоб я була за начальницю!
 – І мені самій це дивно! – одрізала пані Сюрсок. – Та ще й дуже дивно! «Палестинське товариство» довго набивалося й впрохувалося до нас на п о м і ч, і я нарешті дозволила, щоб «Товариство» зробило мені поміч: я дозволила прислати сюди російських учительок, щоб вони були мені помічницями. А тепер «Палестинське товариство» бажає не помагати мені, а орудувати мною!..
 – Виходить, що «Товариство» обдурило й мене? – навмання спитала Катерина Йванівна, хоч давно вже сама про те могла догадатися.
 – Я про те нічого не знаю й не казатиму, – виминаючим дипломатичним тоном одмовила пані Сюрсок, не бажаючи сказати надто різкот слова. – Додам тільки, що я досі вволяла була вашу волю чималенько! Адже сиріт я зовсім-зовсім полишила вам: їх ви вчите, та й далі, про мене, вчіть саме так, як хочете і як знаєте... От, не захотіли ви, за наказом од «Палестинського товариства», щоб сироти вчили французьку мову – ми ж вам не перечили! – сироти французької мови і не вчаться, вони її не знатимуть... вчаться вони самісінької вашої мови!.. Але ті вчениці, що за свою науку платять нам гроші, з тими вже інакше діло... Ба навіть, як сказати правду, то ви й проти них не маєте чого дуже ремствувати: окрім французької мови, мусять же вони всі учити й вашу, хоч напевне не всі їхні батьки того бажають!..
Тут Катерина Йванівна перебила m-me Сюрсочиху й розказала їй про сьогоднішній напад батьків проти російської мови і про те, що батьки нахваляються позабирати свої діти з пансіону.
M-me Сюрсок переслухала її з цілою увагою. Обличчя їй дуже споважніло.
 – В такому разі доведеться дозволити, щоб російської мови вчилися діти тільки тих батьків, котрі самі того забажають, – сухо вирішила вона. – Про сиріт не кажу: з тими робіть, що хочете... я кажу тільки за своєкоштних... Бо коли ми цього не зробимо, то батьки справді позабирають своїх дітей із школи, і Лябібе не матиме ніякісінького зиску.
 – Ні, я ніколи на те не пристану! На цё я не маю права! – рішуче заявила Катерина Йванівна, підводячися з місця, щоб попрощатися.
 – Однак доведеться на те пристати! – різко сказала Сюрсочиха.
 – Ніколи в світі!
На тих словах Катерина Йванівна і попрощалася з патронесою.
IV
Як їхала Катерина Йванівна додому, їй сталася пригода, звичайнісінька в Туреччині. Арабажій (а вимовляють це слово з наголосом і на а, і на і), погонич той, що віз її, був віри християнської. Як повертав він одним вузеньким шляхом нагору, то він, зовсім не хотячи, якось зачеркнув дишлем мусульманина – атталя, себто носильника, що ніс був якогось тягаря на спині. Хоч і той атталь, і цей арабажій були однаково араби або однакової раси, та араба-християнина зовсім легко розпізнати од араба-мусульманина. Бо в мусульманина видко на обличчі якийсь звіряче-почуттєвий, сексуальний відбиток і якийсь нахабно-сміленький вираз, а християнські обличчя – інтелігентні й лагідні. Тим-то атталь одразу впізнав, що з арабажія – християнин, і страшенно розлютувався, що гяур, себто людина безправна, смів дишлем зачепити його, сейїда (пана). (Замість слова «мусульманин» вживається в християнсько-арабській мові слово «сейїд», яке дослівно значить – «пан».)
Треба признатися, що серед арабської раси, коли казати про ню гуртом, нема релігійної ворожнечі поміж мусульманами та християнами. Коли не в Бейруті, а деінде, приміром у Дамаску, то араби-мусульмани й араби-християни живуть у дуже добрій лагоді поміж собою, вони заходжають в гостину одні до одних, приятелюють і таке інше. Та в Бейруті мусульман мало, а християн – сила, і вони здебільше багатирі, і за ними стоять європейські консульства, а мусульмани здебільша харпаки, і ніякі консули за них не дбають. А знов же турецькі араби-християни – де їх мало – там вони боязкі, а де їх багацько і де вони чують свою силу, там вони поводяться нахабно. Через усе теє бейрутські араби, котрі з бідних мусульман, ненавидять бейрутських арабів-християн. Знов же й турецьке фанатичне правління роздмухує цю ворожнечу... Так от і цей мусульманин-атталь розлютувавсь на арабажія, вихопив у нього з рук батога, спинив коні та й зачав шмагати погонича по чому попало. Той, побачивши, що ніхто його не одборонить, одразу присмирився, скуливсь і терпляче виждав, доки сейїд налупцює його вдосталь. Один разок атталь зачепив пугою й Катерину Йванівну. Вона з перестраху нічого й не казала, тільки мовчала та дихала...
Ну, от арабажій довіз її до школи. Катерина Иванівна подивилася, котра година. Виходило, що тра заплатити арабажієві за одну годину і ще за п’ять минут.
Задля європейців чиста морока – лічити гроші в Сірії. В Сірії, як і в цілій Туреччині, грошова одиниця , зветься з-італьянська «піастр» або з-старонімецька «гуруш», себто «гріш». Піастр, або ж гуруш, ділиться на 40 «пара» або, як вимовляють араби, на 40 «бара». Тільки ж те, що зве піастром Сірія, і те, що зве піастром справжня Туреччина, із своєю столицею Царгородом, це не одне й те саме. У турків піастр – це вийде наших вісім копійок; і ті монети, які в Царгороді вибиваються, чи як кажемо ми, чеканяться-, всі пристосовані до цієї норми: от, срібняк, що зветься царгородським піастром, коштує 8 копійок, срібняк двохпіастровий – коштує 16 копійок, нікелевий десятипарник (або металік) – коштує 2 копійки і т. ін., і т. ін. Тим часом у Сірії кожне місто має свою грошову одиницю не однакову: кожне зве її однаково «піастром», але, приміром, бейрутський піастр – це не те, що піастр халябський (чи алеппський). Тая одиниця, що зветься піастром у Бейруті, виходить по-нашому більше-менше сім копійок, а те, що звуть піастром у Дамаску, виходить по-нашому щось 8 ½ копійок. Та, на біду собі, ані Бейрут, ані Дамаск, і ніяке інакше сірійське місто не сміють бити своєї власної монети, яка б рідко-відала їхнім власним грошовим одиницям; монета вх Сірії вживається самісінька тая, яку чеканено в Царгороді... себто, яку чеканено з обрахунком на восьмикопійковий піастр!.. Ну, звісно, вживається іще й європейська монета, та тієї менше... І виходить страшенна, невимовна плутанина: араби користуються чужою, царгородською монетою, а лічать гроші таки своїм давнім ліком, і європеєць, доки не звик, може з того ліку аж скрутитися. Візьмемо великого царгородського срібняка, велику срібну одиницю, що зветься і в Туреччині і в Сірії «рієль» (іі reale) або «межідій» (себто монета султана Абдул-Меджіда) – він коштує на наші гроші одного карбованця і шістдесят копійок. В Царгороді, натурально, лічать, що межідій має в собі 20 піастрів; ця цифра 20 – кругленька, рівна, дуже зручна для ліку, а заразом – і реально правдива, бо те, що зветься в Царгороді піастром, буде по-нашому 8 копійок. Але от у Бейруті, де мусять користуватися тим самим царгородським межідієм, люди кажуть, що межідій, себто ота велика срібна одиниця, ділиться на 23 піастри, а в Дамаску лічать, що в межідієві єсть 19 піастрів. Оце вже одно само собою буде для європейця мука, бо він звик, щоб його цивілізована велика грошова одиниця ділилася на парне число, а не на 19 або на 23!.. Та ще гірша плутанина з дрібняками. Беручи плату або платячи єдино вживаною царгородською монетою – ну, приміром, однопіастровою, – бейрутяни кажуть, що вони беруть або дають одного піастра і 5 бар; двохпіастрова царгородська монета – це по-їхньому 2 ¼ піастра; срібна ¼ межідія – це 5 піастрів + 30 бар; нікелева царгородська монетка на ¼ царгородського піастра – це в бейрутян виходить – ¼ піастра + 2 ½ бари. І такою системою одбуваються геть усі грошові обрахунки! Природні бейрутяни, що звикли до свого консервативного ліку і до не своїх, турецьких монет іще змалечку, не добачають собі в тім ніякої невигоди. Але європейці!.. Вони, особливо ж котрі приїхали до Бейрута недавнечко, цю фінансову систему аж кленуть! Вона задля них тим важча, що ніяких цифр на монетах не вибито, а єсть тільки круті карлючкуваті написи, яких неорієнталісти читати не вміють.
Катерина Йванівна розкрила калитку, погортала її, далі висипала купку дрібних грошей на долоню та й безнадійно подивилася на ню. їй страх важко було розміркувати, котрі монети і скільки монет повинна вона дати арабажієві, щоб заплатити за одну годину з п’ятьма минутами, що вона оце проїздила. Ну, за годину треба заплатити 7 ½ піастрів, бо така була умова. А за п’ять минут зайвих скільки тра накинути? Щоб арабажій не мав претензій, вона захотіла дати йому аж 10 піастрів. Так! Але ж котрими монетами має вона їх виплатити? That is the question!.. «Оце заковика!» – як сказав був котрийсь із ворогів українського письменства, видумуючи, ніби отак стоїть в українському перекладі Шекспірової драми.
Поглядівши з німою нудьгою на грошики, Катерина Иванівна взяла лічити ось як (вона муркотіла московською мовою):
 – Оця монета – то три піастри з чимсь. Для легшого ліку нехай вона буде три піастри рівно... Парочка оцих-о монеток вийде, коли не помиляюся, знов три піастри і скількись бар... – нехай будуть і вони попросту три піастри!.. І оце – так само нехай буде три!.. А оця монета коштує піастр із чимось... лічімо її рівно за піастр!.. Заразом буде не менше як десять піастрів.
 – Prenez! – дала вона візникові щось аж одинадцятеро піастрів, та й, одійшовши од воза, зачала сходити вгору, по високих кам’яних сходах, на шкільний ґанок.
Арабажій, ще як Катерина Иванівна була копалася по калитці, одразу був зміркував, що ця «франжійка» нічогісінько на грошах не тямить. До того ж вона й по-арабськи не балакає. Отже ж можна буде, певне, злупити з неї більше. Через те він гнівно гепнув грішми об землю й загорлав до неї якусь дуже довгу арабську промову, з якої Катерина Иванівна второпала однісіньке слово: «аліль», себто «мало». Це слово було їй по знаку.
 – Non, non! Се n’est pas «alil»! – обурилася вона. Та арабажій по-французьки не тямив і горлав собі далі на цілий шлях. Тим часом Катерина Иванівна піднялася до найвищої ступеньки сходів і вже мала б ступити на ґанок – аж тут їй наспіло нове лихо: старець.
Арабські старці... о! З них великі майстри свого діла! Цей, що сидів тут, коло порога, як побачив ситт (панію), то театрально схопився лівицею за серце, голову меланхолійно відкинув назад, очі поетично втупив у небо і, простягаючи правицю, драматично застогнав:
 – Алла йхалліки (бога ради!), мамзель!.. Алла йха-лліки!!.. – А арабажій тим часом репетував на шляху.
Катерина Иванівна, щоб швидше втекти од араба-жієвих криків, мерщій поспішала до хати, а через те не зауважила на старця. Вона думала була ступнути на поріг – аж тут рантом губи старцеві затрусилися, на них набігла чи піна, чи слина... хто його зна!.. – він заскреготів зубами, заверещав з усієї моці та й упав серед епілептичних конвульсій саме на порозі. Це була його звичайна штука.
Безталанна Катерина Иванівна, повагавшися хвилинку, таки переступила через нього і ввійшла до хати. Вона зайшла до свого покою, де на кю чекали всі вчительки; знеможена, знервована, вона кинулася в крісло та и зачала оповідати про свій візит до Сюрсокової.
Як стій двері одчинилися. До покою вперся араба-жій і заходивсь нахабно кричати на ціле горло.
Єсть в арабській мові слово «рух!», себто «пішов геть!», і єсть слово «рухи!», себто «пішла геть!». Всі московські вчительки знали самісіньку форму жіночого роду та й то вимовляли її м’якенько: «рухі», – а знали самісіньку жіночу форму через те, що їм доводилося мати діло з самими дівчатами.
 – Рухі!!! Рухі!!! – загукали вони всі п’ятеро разом, побачивши, до чого доходить арабажійська нахабність. Та арабажій не слухав їх і крикливо домагався свого.
 – Боже мій!.. Яка безсоромна відвага!.. – чулося російською мовою переривчасті голоси обурених дівчат... – Рухі!!!..
Арабажій і не поворухнувся, щоб іти, а навпаки ще гірше загомонів, вимахуючи руками. Тоді Катерина Иванівна, що їй уже терпець увірвався, скипіла. Вона скочила з крісла, тупнула ногою і, забувши з гніву, де вона, в якій стороні й якою мовою тут говорять люди, грізно крикнула:
 – Рухі сейчас, гаварят тебе!!
Погонич, зроду боязкий, як усі християни, заразісінько після такої грізної інтонації шугнув за двері.
 – Нащо ви кажете форму жіночого роду «рухи»? – поправила всіх Мар’ям, як арабажій подавсь геть. – До чоловіків треба казати «рух!»
 – Ох, серце Мар’ям, – простогнала Катерина Иванівна, – зроби ласку, не поправляй мене сьогодні в арабській мові... не кажи нічогісінько про арабів, бо іще одна згадка про той капосний народ – і я вмру.
 – Спасибі вам, Катерино Иванівно! – покривдилася Мар’ям. – Адже ж і я – арабка, то і я капосна?!
 – Ні, ні! – засміялася її начальниця. – На мої слова ти не смієш кривдитись, ти виховалася в росіян, ти – наша...
Мар’ям заспокоїлася. Та коли казати правду, то з неї вже більше-таки були росіянка, ніж арабка. А розуміти свою національну арабську честь і шанувати свою арабську народність – її в школі не навчили.
V
Зминув іще місяць. Настав грудень (декабрь). «Чорна» підучувала батьків, щоб вони щотижня або й частіш протестували проти московської мови. Знов же й сама «Чорна» щодня туркала московським учителькам через Мар’ям, що московської мови ніхто не бажає. І m-me Сюрсок безнастанно домагалася, щоб російська мова зробилася наукою надобов’язковою, навіть про педагогіку зачала згадувати, що от, мовляв, навіть із педагогічних законів якось виходить, що московську мову треба дітям кинути. Під «дітьми» розумілися самісінькі ті, що платять гроші; бо щодо сиріт, то їм педагогічні закони любісінько дозволяли вчити тую мову.
Катерині Йванівні життя її зачало здаватися все гіршим та й гіршим пеклом. її енергія щораз занепадала. Нарешті вона заявила й Сюрсочисі й Лябібі, що готова порозсилати до всіх батьків листи, де спитається в кожного, чи хоче він, чи не хоче російської мови для своєї дитини.
Незадовго перед різдвом вона й скомпонувала дипломатичний лист саме з таким запитанням до батьків. Лябібіна двоюрідна сестра Фаріде, «Біла» ота, охоче переклала того листа з французької мови на добру арабську (бо Мар’ям не вміла писати путящою арабською: не навчили її бейтжальські обрусителі!). Порозсилали такиїї лист по всіх батьках... звісно, по тих, котрі за науку платили гроші. Вороги московщини тріумфували, бо сподівалися, що всі поодкидаються од тієї науки.
Почали в школу сипатися писані одповіді од батьків. Лябібе їх усі позабирала собі та й сказала була Катерині Йванівні дуже солоденько і з великою християнською добродушністю (вона завсіди виглядала дуже по-християнськи, коли мала комусь дозолити гаразд), що не дасть їй тих листів, бо однаково ж вони писані мовою арабською; вона попросту їй сама перекаже, котрі з-поміж батьків заявилися за московською мовою. Вгадуючи тут якісь хитрощі, m-lle Міллер одмовила, що нехай краще їхня Мар’ям поперекладає їй усе, бо нащо має Лябібе сама турбуватися! Тоді Лябібе, кидаючи свій християнсько-солодкий тон, просто заявила, що листів не дасть. Катерина Йванівна, набравшися не знати звідки енергії, гримнула:
 – А коли не дасте мені листів, то я зараз зателеграфую в Петербург до секретаря «Палестинського товариства». Побачите: він одбере ордена в m-me Сюрсок!
Лябібе, злякана новітнім аргументом, заразісшько доручила їй геть усі відповіді.
Цілий день Мар’ям поралася коло них та перекладала. І от виявилося, що всі батьківські відповіді можна поділити на три купи – всі три більше-менше однакові числом.
Перша купа листів – це ті, що повідписували Лябібині приятелі. Одні з-поміж них увічливо писали, що діти їхні ще дуже малі і саме через те не спроможні вони вчитися аж двох чужих мов заразом: і французької, й московської; через те вони, «на жаль», мусять зректися мови московської. Другі з-поміж них, навпаки, вже різко писали, що російська мова до нічого не придатна, а через то нема нащо мучити нею дітей. А був один батько, що звався він Нимр, себто тигр. Отаке ймення дано йому змалечку, скоро він народивсь, бо він, як народивсь – то показувався дуже слабкого здоров’я; а в арабів є забобон, що коли в кого мруть малі діти, то треба нового народженця назвати Лев (Асад), або Тигр (Нимр), або Вовк (Діб): таких іменнів смерть лякається й таких немовлят не забере... Так отаким тигром, страшним для смерті, був і той Нимр, що його дочка вчилася в Лябібиній школі. Балакав він тонесеньким задерикуватим, вигукляво-крикливим голоском. І листа до m-lle Міллер він написав, хоч і лаконічного, та дуже «вигуклявого», а саме: «Арфад ол-лога ль-москобійе рафдан катаййян. (Одкидаюся од московської мови рішучим одкиданням)».
Друга група листів була зовсім інакша: це – ті, що писали їх здебільша москвофіли. Одні з-поміж тих москвофілів прихилялися до московської мови через свою крайню православну фанатичність, другі – і таких було більше – через те, що вони своїми інтересами близько пов’язані були з Росією: приміром, у Росії вчилися казенним коштом їхні діти або родаки – чи то в духовних семінаріях та академіях, чи в інших школах. Купець Таразій, саме один з таких батьків, застилізував свого листа демонстративно москвофільським тоном: «Оповідаючи на Ваш запит, я скажу от що: бажаю я, щоб мої дівчата вчилися мови московської (цю він виписав на найпершому місці) і граматичної мови арабської, а окрім того нехай учать іще й французьку мову». Дехто з батьків подав голос за московську мову навіть не через москвофільство, а попросту через те, що чув од своїх дітей, як сильно б’ються або щипаються вчительки арабські, а російські – оступаються за дітьми й боронять їх. Такі батьки справедливо міркували, що коли їхні дівчата покинуть науку російської мови, то Катерині Йванівні й її помічницям не буде вже до тих дітей приступу, і зостануться вони без московського людяного догляду.
Всі опрочі листи (а їх зіставалося ще більше, ніж третина) то були такі, де батьки не хотіли нічогісінько рішати, а здавалися цілком на волю Катерині Йванівні. «Міркуйте, сами, – писали такі батьки, – бо ви більш од нас тямите, котрої науки треба нашим дітям, а котрої не треба». І скрізь була в них стереотипна фразка: «Ваша гадка – вища за нашу гадку. (Райком ааля мин раина)». Ельян Шагурі, один з таких батьків, дописавсь навіть он до чого: «Дуже нелюбо вразив мене ваш запит. Хіба з мене вчитель, чи що, що ви мені морочите цим голову?! Ви – вчительки, ви і повинні знати науку, а я лиш батько, і наука – не моє діло! Моїх дівчат оддав я вам до школи не на те, щоб ви в мене питалися порад, а на те, щоб ви моїх дівчат учили, як тра. Бо я сподівався, що ви своє діло й без мене тямите!.. Так от же вам моє слово: робіть усе, як сами хочете, а мене не питайтесь». А ще один з батьків одписав он як: «Про мене! Чи вчитимете мою Асму московської мови, чи не вчитимете, про те мені байдуже: аби вона релігію знала та по-французьки вміла балакати. А от про що дуже благатиму. В дівчини вискочив на руці пухир, чи щось таке, а вона його раз у раз роздряпує. Догляньте,- на милість, щоб вона того не робила, бо ще, борони боже, прикинеться огник абощо...»
VI
В школах «Палестинського товариства» здебільша панує консервативно-реакційний рух. Особливий консерватизм і вчительський тероризм – у школі бейт-жальській і в дамасській. Навпаки, Катерина Йванівна, що приїхала в Бейрут з петербурзької стоюнінської гімназії, трималася дуже ліберальних поглядів на дитяче виховання й думала, що в дитини є повне право мати свою волю. Через те вона, як перечитала листи, що поперекладала їй Мар’ям, прикликала Лябїбу і заявила, що ось, мовляв, єсть чималенько батьків, які пишуть, що нехай вона сама, директриса, вирішує, чи мають їхні дочки вчитися по-московськи, чи не мають: тгльки ж вона думає, що вона не сміє нічогісінько рішати, а нехай кожна з тих дівчат сама скаже, чи хоче виучувати московську мову, чи не хоче.
Принципіально така думка не дуже була припадала Лябібі до вподоби. її пересвідчення просто казало їй, що діти не мають права чого-небудь хотіти або не хотіти, вибирати або не вибирати: вони повинні попросту слухатися старших. Тільки ж цим разом Лябібе не перечила Катерині !ванівні, бо сподівалася, що дітям учитися ліньки і що котрих дітей спитають, то ті здебільша одкинуться од московської мови.
На жаль, не сталося так, як вона сподівалася. Знайшлися дівчата, котрі лінивіші, що справді одмовилися од російської мови; тільки ж більшина того не зробила. Всі вони дуже злюбили гуманних московських учительок, усі вони звикли були шукати в них захисту проти тиранства і сваволі вчительок-арабок, а через те рішуче заявили, що не хотять розлучатися з m-lle Міллер і другими московками та й учитимуться їхньої мови.
Лябібе, будь-що-будь, сумувала не дуже-то. В усякім же разі виходило, що трохи чи не половина школярок малася після нового року вже не вчитися по-москозськи.
VII
Новий 1897 рік – то була дуже гарна днина. Сонце смалило не сильно, бо подихав легесенький морський вітерець із заходу. Вся природа раділа. Голубе море тихесенько-тихесенько плескалося. Кедри, пальми й кипариси ніжно шелестіли. Темно-зелені апельсинні дерева стояли наче різдвяні гільця, бо геть були вкриті жовтогарячими своїми овочами, і ті овочі ярко виблискували на сонці з-поза чепурного, ніби навоскованого зеленого листя. Все раділо: раділи дерева, раділа зелена травиця, яку тільки взимку й можна побачити в палючій Сірії, раділи верблюди, раділи буйволи, раділи осли й мули, раділи люди.
Батьки тих дівчат, які вчилися в «Бакурат ель-их-сён», теж могли сьогодні радіти чималенько. Різдвяні вакації дано було дітям лиш на один тиждень – од першого дня різдва до 2 січня, себто ще тільки до взавтрього! Значиться, діти – а вони своїми пустотами вже встигли батькам добре надбриднути за тиждень – узавтра знов вернуть до пансіону: взавтра знов по хатах запанує святий спокій-тиша. А котрі дівчата не живуть у пансіоні, тільки ходять до Школи, то ті од узавтрього приходитимуть додому із школи вже не в половині четвертої години, а в п’ять! Так хіба ж батькам не радіти з того!.. І ще одна втіха буде взавтра: котрому з батьків не хочеться московської мови, то од узавтрього його діти вже не вчитимуться її.
Гарна днина!.. І природа раділа, і люди раділи.
VIII
2-го січня почалося вчення. Як же ж воно вийшло з московською мовою?
А от як.
Коли в якім класі надходила година російської мови, то значна частина дівчат, – саме ті, котрі одкинулися од тієї мови, – весело кидали свій клас і з радісним гуком і галасом висипали на подвір’я, де й бігали собі цілу тую вільну годину. їм було втішно, бо геть усі вчительки, чи арабські, чи московські, – сиділи тоді по класах разом з другими школярками, що вчилися, і не могли вони докучно доглядати тих, що на подвір’ї. Отож тії літали собі скрізь, як вільні пташки.
Ну, от, на першій отакій годині вільні пташки пообривали геть усі квітки з Фарідиного квітника. Другої години вільні пташки забралися до порожньої їдальні, витягли із шафи посуд і розбили пару блюд та ще й улюблену Лябібину тарілку. До всього того вони побилися між собою. Асма Фрнейні висмикнула в Аліси Шагурі дві жмені волосся, а Темём Фейяд розбила лоба малій Ессіні Кок.
Лябібе, що зранку була сіяла, мов зірка ясна, опівдні посумніла, мов чорна нічка. Зранку вона була така весела, така добра, така лагідна, бтиттёкаль миндун милех (хоч без солі їж); а тепер разом зробилася ат’аль мнир-pcac (важча од олова). Весь її гумор не знати де й подівсь. «Вушьша ма бййдхак лир-ргіф ис-сохн (її обличчя не було б засміялося навіть на тепленький свіжий хлібець)», – сказав би про неї араб словами своєї тутешньої приказки, яку добре зрозуміє кожен, хто жив у сухій палючій Сірії та й знає, як швидко черствіє тутечки хліб.
ІХ
Того ж дня Лябібе побувала в Сюрсочихи й розказала про всеньку справу. ‘
 – От що треба зробити, – сказала m-me Сюрсок подумавши, – треба найняти ще одну вчительку або туторку, щоб вона доглядала тих дівчат, котрі московської мови не вчаться й гуляють.
 – Воно б нічого, та хто ж їй платитиме?.. От, якби «Жямаийє»! «Жямаийє» – це, як звісно, «Імператорське православне палестинське товариство».
 – Ну-у-у! Цього ніяк зробити не можна буде! – розвела руками Сюрсок. – Для тих, хто не хоче московської мови, «Жямаийє» напевне не дасть ані піастра... Треба буде платити з доходів шкільних.
 – А де ж тії доходи?! – застогнала Лябібе. – Ледве-ледве кінці з кінцями стягнеш!.. Де вже нам спромогтися ще на одну вчительку!
 – В такім разі – і хто його зна, що робити!.. – задумливо сказала m-me Сюрсок. – От, хіба зробити знов російську мову обов’язковою для всіх?
І їй в голові заманячив новий орден од «Палестинського товариства»: «За врятування московської мови».
 – Та й я вже так була думала, – тихо одказала Лябібе.
 – То доведеться вже прохати мамзель Катерину, щоб знов згодилася вчити всіх. Тільки ж... чи згодиться тепер вона?.. Може, з гордості вже не захоче?..
 – Спробуємо, – сказала Лябібе.
Х
Увечері того самого 2-го січня 1897 року «Чорна» і «Біла», себто Лябібе й Фаріде, прийшли вдвох до Катерини Иванівни. Лябібе казала, Фаріде перекладала.
Вони щиро розказали всю свою біду і прохали m-lle Міллер зробити знов усе по-давньому.
Катерина Иванівна невимовно здивувалася на своєрідну арабську педагогіку, що велить дітям задля вчительської економії вчити тую науку, яку признано за «шкідливу». Само собою, їй було дуже любо, що одтепер мають учитися московської мови знов геть усі школярки. Тільки ж вона трохи таки вагалася.
 – Трохи ніяково буде! – сказала вона. – Я б і радніша, так батьки ж! Що вони подумають, коли ми по сорок разів на рік мінятимем свої постанови?
 – Серце наше, око наше, люба наша мамзель Катерино! – благала Лябібе Фарідиними устами. – На що-що, а на батьків можете в нас не вважать!.. Та коли хочете, то я понамовляю геть усіх тих самих батьків, щоб поприходили до вас гуртом і самі попрохали в вас – узяти знову їхніх дітей до вашої науки!..
 – Ну, добре! – осміхнулася Катерина Иванівна. – Коли так, то нехай усе буде по-давньому. Тільки ж здається мені, що дехто з батьків розсердиться-таки й забере свої дівчата з школи.
 – Ні, так воно не станеться, – обізвалася Лябібе. – Я вже обміркувала всю цюю справу як слід... Бачу, що чисто всіх батьків легесенько можна буде переконати... тільки один є трохи непевний. В крайнім разі покладімо, що він своїх двох дівчаток забере. Та то ж тільки один-однісінький такий.
 – Але ж і то вам утрата!
 – Звісно, втрата. Тільки ж розміркуйте самі: коли б я мала найняти іще одну вчительку, то втрата моя була б десять разів більша, ніж коли б оті дві дівчині покинули школу!..
 – А знаєте що, m-lle Лябібе? – засміялася Катерина Иванівна. – З вас – премудрий Соломон!.. Чи то, пак, ви – премудра Соломониця.
Ні m-lle Лябібе, ані m-lle Фаріде не помітили трошки іронічного тону тієї похвали.
 – Соломон – не Соломон, – одказала вдоволена Лябібе, – а таки в голові дещо є... Так зробіть же ласку: візьміть знову всіх дітей до своєї науки – і буде вам од усіх щире спасибі за вашу працю!..
Починаючи з 3-го січня 1897 року, російська мова знов до якогось часу запанувала в інституті «Бакурат ель-ихсен» і знов зрівнялася правами з французькою. Давніх суперечок – наче й не було. Катерина Йванівна і «Чорна» щиро приятелюють між собою. Ідилія!
23 февраля ст. стилю, 1897 року 
Бейрут у Сірії.
