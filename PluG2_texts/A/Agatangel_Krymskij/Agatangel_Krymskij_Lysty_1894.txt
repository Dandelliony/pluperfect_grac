57. До І. Я. Франка 
18 23/І 94 
Дорогий друже!
Бувши сьогодні у городі, зайшов до «словолитні» Гербека й понабирав взірців усякого друку. Рівночасно шлю їх Вам. В ту саму бандероль всунув я й два числа «Русских ведомостей», де є дещо про Тихонравова. Вибачте, що не написав сам його життєписі; тільки ж Ви бажаєте мати її якнайшвидше, а університетський некролог Тихонравова вийде в світ допіру в февралі; зовсім повні звістки про вченого можна буде пошукати тільки там. А втім, мабуть, чи не стане в пригоді й ота життєпись, яка є в «Русских ведомостях»: мабуть, і вона вистачить. Та ще ось що: сьогодні я довідавсь, що багацько писано було за Тихонравова в «Московских ведомостях» зараз по його смерті. Десь, певне, «Московские ведомости» знайдуться ж у Львові? Опроче,Сперанський сказав мені, що він чув, ніби надруковано тихонравівський некролог, писаний Пипіним, у 1-м ч. «Вестника Европы» сього року. Роздобути «Вестник Европы» так швидко я не міг.
З «Каликами перехожими» ще буде велика тяганина, коли їх роздобувати через «Общество лит[ературы] и древностей российских», – так сказав Сперанський. Опро-че, доведеться там заплатити за них номінальну ціну. Коли так, то я й швидше й дешевше добуду Вам їх деінде. В городі ж я буду 15 – 27 января.
В Гербека розпитувавсь я про портрети-кліше, та й хто його зна, чи вигідно Вам буде замовляти їх тутечки нарочито. Кліше Тихонравова коштувало дешевенько, тому що воно вже зужите (в «Новостях дня»). А якщо доведеться замовляти тут Бодянського, дак це буде щось ду-же-дуже дороге. Перш усього – звідки узяти оригінал? Портрет Бодянського великий висить у Дашковському музеї, але попереду треба буде його сфотографувати. Літографований невеличкий портрет надруковано в «Русской старине» 1882 року й (той самий) у «Альбоме русских деятелей», що коштує по 4 крб. випуск. А більше й нема. (З портретом Буслаева справа буде звісно не така скрутна). Далі щодо самої літографії. Виготовити кліше й надрукувати 800 прим, коштуватиме більше-менше 12 крб. Саме кліше – половина того. Що коштувало кліше Драгоманова?
Напишіть мені, чиї портрети Ви хочете дати сього року, – то я вже потроху, неспішачись, напитуватиму їх, а то коли Вам припаде мати їх як стій, так буде з ними велика морока. Портрети живих діячів, щоправда, роздобути неважко.
Пришліть мені, будьте ласкаві, обгортку до 1-гоч. «Житя і слова».
Незабаром здобудете од мене статейку про Румянцевський музей, а іменно про його рукописи. Чай я сказав вислати. Взяли з мене 3 крб. Вигідніше було б купувати одразу два фунти, – пересилка була б дешевша. Павлик саме так робить.
Бувайте здорові! Дуже Вас поважаючий і люблячий
А. К.
P.S. Про марки – знов те саме прохання, що і раніш.
58. До І. Я. Франка
Дорогий друже!
Перш усього пам’ятайте, що я Вас дуже люблю, а через те зробити Вам якусь прислугу – мені самому любо. Отож давайте мені скільки хочете поручень, – я їх охоче сповнятиму, аби міг. Іноді справді я не можу швидко справуватися, бо живу на кондиції, не в городі, а під городом, – тим-то я й спізняюся. Але чи раніш, чи пізніш, а все робитиму, що Вам треба буде.
Бачте, діло моє стоїть ось як. Я скінчив східний факультет, скінчив по першому розряду («кандидатом») та й пішов ще на один факультет – історично-філологічний. На перших двох курсах (загальних, без семінарів) роботи в мене мало, – отож я і згодивсь піти на кондицію до одного хлопця, що має цього року здавати матуру. Вчу я його грецької та латинської мови. Робити й самому доводиться багацько, бо по новій програмі теперечки перекладають у гімназіях таких авторів, яких я свого часу не читав. А втім, я дуже радий з цієї кондиції, бо сільське повітря зробило мене здоровою людиною, а й оплачується праця моя доволі гарно (так що я навіть можу своїм коштом видавати збірку творів у Коломиї). У городі буваю не щотижня, а тоді, коли припадає засідання которогось із товариств, де я є членом. А я тепер (вже цілий рік) знаходюся аж у трьох вчених товариствах: в «Императорском этнографическом обществе» (орган – «Этнографическое обозрение»), в «Востіочнойї комиссии» (орган – «Труды Восточной комиссии») та в історичній секції «Общества распространения технических знаний», що тепер готує історичну хрестоматію на премію з Академії наук. Ви питалися мене, чому я тепер так мало пишу по-вкраїнськи, – так бачите, я в оцих товариствах мав таку незліченну силу роботи, що аж-аж-аж! А надто зле було мені торік. Влітку 1892 р. мене напала холера та й ледве мене не вморила. Восени після того я поїхав у Москву та ледве душа в тілі держалася. Я, як сподівався, що швидко одужаю, то й не вважав на свою слабість і вступив до вищезгаданих наукових товариств. За 1892 – 3 рік я держав щось із дев’ятеро рефератів, готуючись до них дуже пильно, а вже ж найбільше довелось працювати над статтями в історичній (середньовіковій) хрестоматії: «Араби перед Мохаммедом»,«Мохаммед», «Ісламські секти», «Підупад халіфату й панування суфізму», «Образок мусульманських завоювань». Бо, бачите, в цих останніх статтях треба було дбати не тільки про те, щоб не осоромитись перед Академією наук, а ще більше – щоб побороти дуже сильну опозицію в самій історичній секції, бо я бачив в історії економічний розвій, а опоненти, що між ними був проф. Виноградов, повставали проти цього (іменно щодо Мохаммеда);більшина членів обстала за мною, і я переміг. Моя перемога зложила мені гарне реноме в Москві, та сам я, незабаром після того, думав, що не встигну навіть переписати своїх статей, а вмру. Якби що я давніш був здоровий, то, звісно, робота мене не виснажила б, а то ж я після тієї клятованої холери ледве дихав. Насилу-насилу здав я екзамен (хоч можу похвалитися, що дуже добре), потім написав дещо для «Энциклопедического словаря» Брокгауза і Єфрона, а там зовсім занедужав. Додому я їхати не хтів, бо деспотична натура мого батька була б мене геть зденервувала, та й поїхав, кажу, на кондицію. Ледве восени я став одужувати, та багато працювати боявсь. Тим-то й мої торішні праці, за винятком хрестоматійних, ще досі не переписані для друку, а й чогось нового я не пишу, окрім рецензій, дрібних статейок і т. ін. Отож не думайте, дорогий друже, буцім ліньки або недбалість роблять мене неакуратним: не ліньки й не недбалість, а попросту фізичні перепони: я ж бо або в городі не буваю, або іноді нездужаю багацько працювати (NB. з учеником своїм я щодня пораюся п’ять годин!). Тільки ж ще раз кажу, всякі поручения давайте не стісняючись: хоч і спізнятимусь часом, а залюбки все робитиму. Та важких поручень Ви мені досі й не давали. Ну та вже досить писати про свою особу! Перейдемо до діла.
Статейку про Рум[янцевський] музей вже Ви, мабуть, одержали; я думав, що в одно число журналу більше і писати не треба. Звістіть, чи одержали. 1-е ч. «Житя і слова» до Політехнічного музею вже прийшло, та Ви нічого не пишете, скільки коштуватиме передплата, – напишіть. Коли є зайва обкладинка до 1-го числа, то пришліть мені, бо без обкладинки книжка виглядає дуже зле. Чи Ви маєте змогу читати «Этногр[афическое] обозрение»? В останній книжці є оголошення про Ваш журнал, а в найближчій книжці буде довга рецензія: вже я й оддав редакторові; а потім я умістю там рецензію на «Чуд[ацькі] думки» та «Листи на Наддніпрянську Укр[аїну]». Напишіть мені, чиї портрети потрібні будуть Вам цього року. В мене тепер є один знайомий фотограф-любитель, що дурно сфотографує все, що треба з великих портретів, які висять у Дашківському музеї. Тільки ж він житиме тут не дуже довго, – отож звістіть заздалегідь. Переклади з Фірдоусія даватиму до 3-ої книжки «Житя і сл[ова]» sq. Ось моя програма, що, може, додасте до неї якісь уваги: 1) дуже короткі відомості про «Шах-наме», 2) коротка життєпись Фірдовсія, 3) Гушенг (про Кейюмерса випускаю, розкажу прозою; не знаю, чи варто перекладати сатиру на Махмуда? Адже й без того річ буде довга), 4) Зоггак і Ферідунова боротьба проти нього (вже й готове), 5) весілля Ферідунових дітей, 6) Ферідунова смерть, 7) Сам і Кешфійський дракон, 8) народження Рустемове, 9) Рустем на горі Ельбурзі, 10) битва Рустема та Кавуса з білим дивом, 11) Кавусове літання по повітрю, 12) Єфрасіаб (вибірка), 13) Рустемове сконання, 14) Іскандер (Александр Македонський]), 15) Бег рам-гур. Всього – аркушів з 15. Лакуни можна перека зувати коротенько й прозою. Історичного періоду, як бачите, мені не хотілося б багато перекладати, а втім – послу хаюсь Вашої ради. Далі. Ви питались мене про мою дисертацію. Там є деякі розділи, що мають загальний інтерес, так принаймні мені здається. От як Ви думаєте? Чи придалася б для «Житя і сл[ова]» стаття (1-ша половина моєї дисертації) «Соціально-економічна підкладка містичних рухів на Сході»? Я її був хтів друкувати в «Вопросах философии и психологии» та, коли хочете, пришлю Вам, – звісно, якщо вона має, на Вашу думку, інтерес. Про рукописи Царського та Толстого неодмінно розвідаю й Вам одпишу. Каталог Хлудовської бібліотеки був у мене, – може, знов його роздобуду й до Вас зашлю. Здається, цей каталог не був зовсім у продажі. Що ж до самої бібліотеки, то чув я колись, ніби Хлудов подарував її одному монастиреві, а той попродавав більшину рукописів. Каталог в усякім разі я Вам дістану, – коли не на власність, то хоч на позику. Про статтю Максимовича не турбуйтесь: неодмінно пришлю, скоро побуваю вМ[оск]ві. Взагалі знайте, що жодної з Ваших просьб я не забуваю. Словолитня, думаю, згодиться на таку процедуру, яку Ви предкладаєте: так само роблять і в Росії («Пересылка наложенным платежом»). А втім, мені неважко все зробити самому.
Щодо Фірдоусієвої антології, то, на мою думку, не завадило б зробити відбитки й видати окремою книжечкою. Чи це дорого коштувало б? Кошти я взяв би на себе.
У Карбомінова куплю я Вам тільки Тихонравова, бо «Детские сказки» Афанасьева, наскільки пам’ятаю, не є наукове видання: здається, це – вибірка з звісної збірки казок, приладжена для дитячого розуміння. Якщо Вам іменно такої треба, то напишіть удруге, – аж тоді покуплю й вишлю. А поки що тільки роздивлюсь та й звістю Вас, що і як.
Фотографію свою охоче шлю й дуже-дуже буду радий одержати Вашу.
Бувайте здорові! Щиро Вас люблячий
А. Кримський
P. S. Коли в Вас є не дуже давно друковані які-н[е-будь] етнографічні праці на польській мові або другій (не пізніше од 1892 р.), то повідомте мене: я тепер веду в «Этнографическом обозрении», в відділі рецензій, галицький і восточний огляд, – то й написав би рецензію.
P. P. S. Чи не знаєте, що таке з «Зорею»? Здається, цензура її заборонила.
59. До І. Я. Франка 
18 19/ІІ Дорогий друже!
Ось результати моїх сьогоднішніх мандрівок. «Воспоминания о пребіывании] в М[оскв]е М[ицкеви]ча» Максимовича я, вкупі з Янчуком, шукав дві з половиною години по всіх каталогах, бібліографіях і т. п., переглянув твори Максимовичеві (1877), зоглядів «Москвитянин», «Записки любителей российской] слов[есности]» и др., – ніде нема! і ніхто з тих, хто служить у Румянц[евському] музеєві, не чував про таку статтю. Зазначте точно, звідки Ви взяли звістки про неї та як саме там кажеться, – взагалі подайте найточніші звістки, які про неї маєте.
Тихонравова – «Русккие драматические соч[инения]» я купив, дав 2 крб. «Детские сказки» Афанасьева – то дитяче видання, я вже Вам писав, що жду од Вас повторного наказу, чи купувати, чи ні.
Рукописи Царського – тепер у графині Уварової (в селі Поречьи у Смоленщині); рукописи, знов, Толстого – в Петербурзі в Імператорській публічній бібліотеці. Хлудовська бібліотека в Москві, в розкольницькому «единоверческом» монастирі; каталога я Вам таки пришлю, та й коли треба буде дещо розвідати, розвідуватиму, бо, здається, матиму туди рекомендацію (бібліотека не публічна).
«Наложенным платежом» словолитня висилати черенків не хоче: «Клопоту багацько», – каже.
Бодянського портрет коштуватиме дуже недорого, бо він, як я довідавсь, недавнечко друкувавсь у «Библиографических] запіисках]» Шибанова.
Посилаю Вам деякі каталоги. Як буду в Шибанова, роздобуду Вам свіжіший, ніж який посилаю. Готьєвських каталогів тепер нема дешевих (є тільки великі, що коштує 6 крб.), тож посилаю дуже давніх пару, – а може, знадобляться!
Марки, які я наліплюю на листах та посилках, будьте ласкаві одсилати мені назад: я навмисне наліплюю такі, які тут маються за рідкі.
З «Шах-наме» я вже переложив цими днями «Гушенг».
Ваш А. Кримський
P. S. Що таке «фагон»? Тутешні словолитні цього терміна не розуміють.
60. До Б. Д. Грінченка
Любий земляче!
Здобув посилку та не оддаю до цензури от через що: Вам треба, щоб вона вернула рукопис якнайшвидше, – так для цього треба, щоб Ви прислали друкований примірник першого видання. А без того справа затягнеться бозна на доки, – я не здивуюся, коли й на півроку!
«Брат за брата» – вже надруковано. Корегував не я, а мій брат. Може, досі й «Як треба жити» надруковано, та я ще не знаю.
«Листи» здобуду доволі скоро, а за друге не ручуся. Тут у нас халепа: тутешня цензура заборонила («безусловно воспретила») «Зорю» і «Дзвінок» наказом 16 февраля. Десь, певне, той наказ опублікується й по южних цензурах.
Марки одержав, – дякую. Збирайте й далі. В мене вже їх є ціла купа: цими днями пустю їх у діло.
«Этнографическое обозрение» сирі матеріали друкує дуже охоче, якщо вони цікаві. Та присилайте все, що є. Рецензуватиме спершу Янчук, а потім, на його реферат, усі члени. Взагалі радю Вам познайомитися з цим органом. На мою думку, він цікавіший для вкраїнця, ніж для великороса. Драгоманов не дурно каже, [що] славу української етнографії за останній час підняло «Этнографическое обозрение». Листи можете писати по-вкраїнськи: так роблять геть усі галичани, далі – Дикарев, Кониський та ще дехто (зараз не згадаю). Якщо в Вас є легенди, то знайте, що це надрукується неодмінно. Співробітникам журнал не платить, та зате висилає свої книжки; постійним співробітникам висилає геть усі, невважаючи, чи дали вони щось іменно до цієї або до цієї-о книжки, чи ні.
Вам і тепер не можна здобувати книжок у бандеролях?
Ваш А. К.
P. S. A я тепер, на бажання Франкове, взявся до великої роботи: перекладаю «Шах-наме» з перського. Буде антології аркушів на двадцятеро. Та біда мені, що весна йде: знов напада хороба, – вже й не знаю, як я май перебуду.
61. До І. Я. Франка
18 15/ІІІ 94 Дорогий друже!
Цими днями я послав Вам рукопис – свій переклад з Саадія («Голістан»). Бажав би знати Вашу гадку про цю штуку та чи можна кудись її притулити. Сьогодні засилаю до Вас дві рекомендовані бандеролі, де знаходяться каталоги Шибанова (дуже цікаві) та ще деякі, та ще книжки, які Ви хтіли мати. Щодо останніх, то не всі покуплено в Шибанова. Так, напр., Вікторова я купив не за 1 крб. 25 коп., а за 1 крб. 20 коп., «Грузинские сказки» не за 40 коп., а за ЗО коп., «Описание рукописей Ундольского» без каталога коштувало б 1 крб., тільки ж це була б мацісінька брошурка; а що вкупі з каталогом мені оддавали її за 1 крб. 80 коп., то я й зважився покупити її; думаю, що Ви не то не гніватиметесь на мене, а ще й подякуєте. Якушкіна пісні я купив у Шибанова, бо скрізь, по всіх букіністах, з мене правили за них не менш як 3 крб. А в Шибанова вони коштують тільки 1 крб. (Взагалі, запримітьте, що хоч здебільше шибанівські ціни дуже високі, але деякі книжки дуже дешеві, коли порівняти до букіністів. А вже ж у букіністів, звичайно, все дешевше). Павлов коштує 1 крб. Бачив я у продажу дуже важну книжку, що стосується до того самого предмета: «Историко-литературный обзор полемических сочинений против латинян (XI – XV в. )» П. Попова, ціна І крб. 50 коп. (друковано 300 прим.). За «Басни» Сковородині я заплатив 1 крб. Соболевського статті вже попродано. За все, що я Вам сьогодні шлю, заплачено 6 крб. 30 коп., а з пересилкою буде 7 крб. 40 коп. А за Тихонравова не знаю, звідки Ви налічили 3 крб.: вкупі з пересилкою він коштує тільки 2 крб. 70 коп. Отже, вся покупка – 10 крб. 10 коп. Все те піде на передплату. Бачте, мені треба буде ще один примірник «ЖитяІ і сліова]», а я десь, певне, ще й за другі не заплатив усього. Я бо вислав грішми 6 крб., та за чай оддав 3 крб., вкупі з тим, що витрачено на книжки, буде всього 19 крб. 10 коп. Я вже здобув 1-ше число «Житя і слова» – один примірник на свое мня, а другий примірник пішов у бібліотеку Політехнічного музею. Далі будьте ласкаві зробити так: 1-е число вишліть (вже третє) у бандеролі в Політех нічний музей, а починаючи од другого числа – висилайте два примірники [в] Політехнічний музей, а третій – мені; цей третій, звісно, йтиме в ковертах на той адрес, що Ви мені пишете звичайно. Очевидячки, все це винесе далеко більше над 19 крб.: а скільки іменно, про те будьте ласкаві мене повідомити. Та ще от що: присилайте й окладинку до кожного числа (коли є зайва то пришліть і до 1-го).
Каталога Хлудова я ще досі не дістав, та мені обіцяно. Купити його не можна (ціна 40 крб.), але я сподіваюся роздобути од самого Хлудова через його родаків. За скорий відпис статті Максимовича не ручуся, бо це мені не так легко зробити. Щодо листів Котляревського, то напишіть мені (по моїй замітці чи статейці), од кого вони прийшли і в якім році, а в мене нема зараз попід руками «Отчета Румянцевского музея». Статтю, знов, Максимовичеву і листи Гатцукові я могтиму Вам прислати тільки в апрілі.
От про Фірдовсія. Життєпис його, зложений Девлет-шахом і переложений на німецьку мову Вуллерсом, Гейне переклав, як Вам відомо, на вірші («Firdusi»). Той віршований життєпис повторяє навіть Девлет-шахові вирази (не кажу вже про фактичні дані), і на мою гадку можна було б Гейнів стихотвір взяти замість прозаїчної біографії Фірдовсія. На жаль, я сам не можу зараз зробити переклад з Гейне, та, може, той переклад є у Вас або в кого з-поміж львівців? А коли нема ні в кого, то, може, хтось зохотиться його зробити. Певне, що доведеться додати дещо до тієї віршованої біографії, але і її варто було б подати.
Бувши я в Губанова, взяв точну мірку з портрета Бодянського: трошечки ширший од Драгоманового, а взавдовжки буде такий самий. Мірку, на всякий випадок, Вам посилаю.
Жду од Вас Вашої фотографії.
Ваш А. К.
P. S. Марки, що наліплено на бандеролях та на ко-верті, пришліть мені.
Р. Р. S-Може, Вам цікаво буде довідатись, що петербурзька цензура (вона ж і московська, і сибірська) зовсім заборонила «Зорю» («безусловно воспрещена»). Очевидячки, незабаром той наказ буде передано до цензур южних, та й тоді «Зорю» зовсім не пускатимуть у Росію. Так само «безусловно воспрещен» і «Дзвінок» (!) і «Учитель». Буковинські видання заборонено всі ще позаторік. Не давайте про це поки що печатної звістки: чим пізніше довідається київська цензура про петербурзький наказ, тим краще.
62. До І. Я. Франка
Дорогий друже!
Сьогодні я одержав 2-й том журналу, а вчора Вам писав, між іншим, і про цю справу. Щоб уникнути од можливих непорозумінь, я зараз пишу новітній лист. Отже, будьте ласкаві зробити так:
а) Так як першої книжки прийшло до Москви тільки два примірники, то треба вислати ще третій рекомендованою опаскою на адрес: Москва. Политехнический музей. Этнографическому отделу Императорского общества любителей антропологии, естествознания и этнографии.
б) Другої книжки я, кажу, здобув сьогодні один примірник на своє ймення. Коли до Політехнічного] муз[ею] ще нічого не вислано, то треба туди вислати два примірники (рекомендованою] опаскою), а якщо один примірник туди вже вислано, то звеліть послати ще один (очевидячки, опаскою).
в) Починаючи од третьої книжки, тра буде один примірник висилати на мій адрес, а два в Політехнічний музей (рекомендованою опаскою).
Ті два примірники, які йдуть до Політехнічного 1 музею, мусять піти до бібліотеки Этнографического отдела, бо з одним перебутися важко. Та рахуватися треба зо мною. Отож сподіваюся незабаром одержати од Вас точний рахунок, скільки припадає з мене за три примірники, що посилаються неоднаковими шляхами.
Перша книжка журналу зробила тут гарне враження, тільки председатель отдела завважив трохи скептично: «Перша книжка виглядає гарно, та побачимо, чи надовго вистачить набоїв надалі». Очевидячки, друга книжка виглядає ще краще.
Ваш А. К.
P. S. На біду, і друга книжка без обгортки. Чи, може, буде одна спільна обгортка до всіх перших трьох книжок?
63. До О. М. Огоновського
Високоповажаний добродію!
Відповідаючи на Ваш лист (з 16. ІІІ), скажу Вам сумну новину. Наказом 16.11 цензура петербурзька «безусловно воспретила», мабуть, чи не всі галицькі часописі, а саме: «Зорю», «Дзвінок», «Учитель» (про ці я знаю напевне) та ще якісь. Якщо южні губернії одержували «Зорю» й у марті, дак це тільки через те, що наказ не швидко розіслано по других цензурах; може бути, що деякі цензури ще й досі не знають про нього. Я маю таки спромогу читати «Зорю», бо «Этнографическое обозрение» здобуває її задля етнографічних потреб, а я ж таки подаю її зміст в «Библиографии». А як би Вам здобути дозвіл на одержування закордонних часописів, я сказати не можу. Думаю, що найкраще буде вдатися просто до тієї цензури, з якої йдуть чужоземні книжки в Катеринодар: напишіть прошения, долучіть свої друковані праці, а коли можна, то й яке-небудь завірення од комітету чи од кого другого. Нема в кого тут і розпитатися гаразд про це діло: мої знайомі, котрі одержують закордонні часописи, то ті мають право на те, бо вони на те професори.
Вчора я був на засіданні Этнографического отдела «Общества любителей естествознания] etc.», де бачився з нашим секретарем Янчуком і спитався в нього, чому він не вислав Вам програму. Дак, бачте, Ви ж адреса свого йому не подали. Програм зосталося вже дуже мало, тільки ж Вам він би вислав був, якби знав куди. Та й я пишу до Вас навмання: не знаю, чи дійде лист. Тому ж то й пишу так мало.
Ваш щирий прихильник
А. Кримський
P. S. Чи Ви вже бачили «Житє і слово»? Симпатична часопись! Вона й у Москві сподобалась. Радю Вам неодмінно зробитися її співробітником.
P. P. S. Мій адрес саме той, що Ви написали, і довго ще буде той самий, – хіба що хазяї мої змінять квартиру. Та коли б часом наше листування урвалося, а потім Вам знов треба було написати лист до мене, то мій повсякчасний адрес ось який: Москва. Политехнический музей. В Этнографический отдел Общества любителей естествознания, антропологии и этнографии. Мені.
64. До І. Я. Франка 
18 15/ІІІ Дорогий друже!
Вашого листа з фотографією одержав і дуже дякую за пам’ятку. Що ж до листа, то він мене просто порушив до глибу серця. Якщо я Вас і раніше любив дуже, то тепер люблю так, як і сказати не можна. Бажав би я дуже, щоб мені довелося доказати свою прихильність до Вас не самим словом, а й ділом.
Тепер поодвічаю на всі точки Вашого листа. Що друкуєте «Голістан», дякую дуже, тільки ж просю, коли можна, надрукувати і ті невеличкі виривки з «Бустану», які є в рукописі. Місця вони заберуть небагацько, а мені дещо на тім залежить, щоб вони надрукувалися. Щодо їхньої тенденції, то я з Вами зовсім згоджуюся: вони страшенно нагадують Горація; напр., Саадієве оповідання про скупого батька має багато тих самих ідей, що і перша сатира Горацієва («Qui fit, Maecenas...» ), навіть порівняння трапляються такі самі. Наскільки мені здається, я про такі тенденції маю однаковісіньку думку з Вами; та цікаві вони мені зовсім не через те, що буцім можуть мати практичну вагу для сучасності, а навпаки! Твори Саадієві найцікавіші мені як матеріал для дослідів над чингізханівщиною та тамерланівщиною, епохами сильно цікавими. Замість тепер багато розводитися про це, я Вам пришлю свою статтю (російську] ) про те саме, скоро надрукується історична середньовікова хрестоматія, що вже ось-ось буде готова (здається, я вже Вам згадував про цю хрестоматію, що піде на премію з Академії наук). Ну, так от, коли можна, будьте ласкаві надрукувати все те, що є в рукопи-сі; коли, бува, схочете додати деякі свої уваги про їхню стійність, то я не то нічого не матиму проти того, ба ще й радий буду. Сам же я неодмінно хочу по-вкраїнськи написати статтю про східний містицизм і аскетизм, дак от тоді дуже мені зручно буде покликатися на ті приклади, які вже будуть надруковані по-вкраїнськи ж таки вже в «Житі і слові». От про Гафеза... Не знаю, чого Ви так ворогуєте проти нього. Чи Ви читали його в дуже дослівнім перекладі Розенцвайга-Шваннау та в перекладі Боденш-тедтовім? Як на мою думку, то Гафез цікавий не стільки ідеями (хоч іноді його різкі ноти зовсім нагадують Гейне), а своїм глибоким ліризмом. В мене вже є переложених його віршів із 40 №№, та я про них ніколи не обзивався через те, що хтів зложити цілу збірочку «Східні поети-вільнодумці», та аж тоді балакати про друкування. Крім Гафеза, мали б туди увійти Хайям (перс), Абуль-ала-Мааррі (араб.), Авіценна-філософ (араб.), але з цих остан ніх я не переложив ще затого нічого. Та й перекладати їх поки що не буду, бо тепер щиро візьмуся за «Шах-наме». Про «Шах-наме» Ви теж ізгадували в листі, а саме про Фірдоусіеву життєпись. Ви трохи мене не так зрозуміли, як я передкладав взяти Гейневу поему «Firdusi». Бачте, поемка Гейнева (за винятком другого розділу) геть уся слово в слово знайдеться в Девлет-шаха; отож я й спитався в Вас, чи не вважаєте Ви за доладну річ вперти в життєпись переклад Гейневого твору, щоб оживити прозаїчну життепись; знаючи з досвіду, як неохоче читає загал нашої публіки все східне, я боявся, що без цукерки (без Гейневого вірша) скучно буде читати про Фірдоусі. А «давати вірш Гейне замість прозової життєписі», як Ви кажете, я й не думав. Біографія і переднє слово про «Шах-наме» вже в мене готові та й можу похвалитися, що, пишучи їх, я не занедбав жоднісінької публікації про перську епопею і про самого Фірдоусі на всіх європейських мовах (про азіатські нема чого й казати, бо там їх як кіт наплакав). До речі: Ви мені радили вдатися до лексиконів, а знаєте, що в справі орієнталістики енциклопедичні лексикони шага варті? Я, починаючи з того року, працюю трохи в «Энциклопедическом словаре» Брокгауза і Єфрона (з підписаних статейок Ви там можете знайти, напр., «Дакікі», «Джамі», «Джелаледдін» і др.); щоб числитися з об’ємом, мені доводиться заглядати в німецькі Conversationslexicon’n Брокгауза, Майєра, Пірера. І чи повірите, до яких результатів я прийшов? В словарях у німців, що так славляться в світі своєю точністю, орієнтальні слова зложені як поганіш не можна?! (Між іншим, десь, певно, через шовінізм французькі оріенталістичні праці затого ігноруються). А в літературі Корша – Кирпични-кова про Фірдоусія нема ані слівця, бо там і перської літератури немає. (Видавець розсердився, що кожен співробітник давав працю довшу, ніж покладалось, та й, щоб укоротити, викинув зовсім історію перської літератури). Післявзавтрьогобуду в городі й полагодю всі Ваші справи, розвідаю, через що магазин не вислав чаю, та покуплю й книжки, які треба. Аж тоді скінчу лист. А сьогодні ще от що напишу Вам, порушаючи одну з точок Вашого листа: премійована драма Ванченка (заголовка зараз не згадаю, а читав про неї у «Зорі» рік тому) не є оригінальний утвір, а переробка з «Светит, да не греет» Островського і Соловйова; так я думаю, судячи по тому, що розказано про цю драму в «Зорі».
20 марта ст. ст.
Питався в магазині Перлова про чай. Мені одвітили, що не пам’ятають гаразд, чи вислали, чи ні, та подивляться по своїх книжках, бо я, бачте, гроші оддав у магазин саме перед різдвом, а тоді, звісно, метушні бува скрізь чимало. Якщо покажеться, що чай вони забули-таки Вам вислати, то вони зараз вишлють; а якщо посилка загубилася на пошті, то вони зроблять розвідки; та чай в усякім разі Вам вишлеться.
Не так мені пощастило з другими Вашими поручениями. Стаття Максимовичева зовсім загубилася. Ще два роки тому хтів її взяти Стороженко, та й тоді її не було. Недавнечко питався про неї Вержбовський (професор Варшавського університету, я про нього не знаю нічого, а казав мені про нього Веселовський; Станкевич, знов оповідаючи про те саме, називав його Вержбилович; дак отой Вержбовський прислав до «Общества любителей рос-[сийской] словесности» урядовий папір за підписом ректора Варшавського університету; почали знов шукати того рукопису та й знов не знайшли. Веселовський каже: «Вероятно, потеряна эта статья во время секретарства Бессонова, этого тупоумного, неряшливого славянофила». В Румянцевському музеєві щастя я мав більше. Ода «Сафо» Котляревського (12 рядків) уже друкувалася в «Молодиці» кн. Бецького (1844 р., стор. 279 – 280), та не зовсім вірно. Янчук місяців тому вже четверо був переписав її наново та й одіслав до «Киевск[ой] старины». Може бути, в останній книжці її вже й надруковано (я ще не бачив тієї книжки). Щодо листів Квітчиних, то треба сказати, що з Києва, не дуже й давно ще, приїздив Багалій навмисне за тим, щоб позбирати усякі матеріали до Квітчиної біографії (в Румянцевському музеєві є їх дуже багато). Він переглянув, між іншим, і ті листи, про які Ви цікавились. Янчук, що оповідав мені про цеє, не знає достеменно, чи переписав їх Багалій, чи ні, а що вони були в його руках у дак це певне. Отож, напишіть мені, чи хочете-таки, щоб я Вам їх відписав.
З каталогом Хлудовської бібліотеки теж нема мені щастя. Василь Хлудов, що од нього я сподівався роздобути той каталог, він як поїхав у Петербург, так нема його й досі, та й, може, й до мая не буде. Чи Вам зараз треба той каталог? Я б міг його ще достати з бібліотеки Лазаревського інституту східних мов, хоч і не на довгий час, а іменно: од 10 – 22 апріля до перших днів мая ст. ст. Напишіть, як зробити. Попова «Обзор полемических сочинений» я купив трошки дешевше, ніж Вам писав: дав 1 крб. 40 коп. Обох «отчетів» шукав по букіністах, та не знайшов; доведеться купити нові примірники, цими днями буду знов у Москві, то й покуплю, а тепер не встиг, бо був би спізнився на залізницю.
Може, цікаві будуть оці новинки. Вийшли в світ «Былины старой и новой записи» Тихонравова і Вс. Міллера; я, як член Этнографического отдела, можу придбати цю книжку за 2 крб. (замість 2 крб. 50 коп.). (Незабаром пришлю рецензію на цю книжку). Никитський випустив у світ (Ви вже, мабуть, про це й знаєте) «Очерк экономического быта Новгорода» та «Очерк экономического быта Пскова», – я їх можу купити на 50% дешевше. Майте на увазі.
Хоч і не гаразд поробив усе, що Вам було треба, та зважуюся й Вас прохати про своє діло. Мабуть, Ви частенько буваєте в ул. Академічній, 8, – передайте туди мій лист. Пишу до адміністрації вже втретє, а звідти мені нічичирк!
Чи не знаєте, що зробилося з Павликом? Він, звичайно, дуже акуратний, а тепер чогось не одвічає на мої листи. Чи не заслаб?
Ваш А. К.
P. S. Марки, що будуть наліплені на опасці, пришліть мені; теж і на коверті.
65. До Б. Д. Грінченка
Звенигородка в Київщині,
18 11/VI 94
Любий земляче!
Може бути, що я вхитрюся приставити Вам влітку те, що вже понадруковував Губанов: єсть у мене в Москві одна людина, що може не виїхала звідти на літо. Щодо тих Ваших книжечок, які Ви оце повидавали в Чернігові], то я можу Вам предложити ось яку комбінацію: вишліть мені примірників із двадцятеро кожної, а я тут оддам їх на комісію, – може, за рік випродадуться; рахунки знов Ви матимете за це зо мною, не з книгарнею. Про перекладання «1001 ночі» я скажу, що я до цього діла візьмуся з найбільшою охотою. Ці два роки я мусю дуже сильно займатися арабською мовою, бо вже здається зовсім певним, що мені доведеться бути професором цієї мови (правда, все – в руках Аллахових, але поки що справа виглядає саме так, що мене хтять узяти на арабського проф[есора]); отож як я маю працювати коло будь-чого арабського, то вже краще попрацюю над «1001 ніччю» задля української літератури Ви ще питалися в мене, чи гарні ті російські переклади, що надруковано досі. А я Вам на те одвітю, що мало бачив я такої погані, як оті переклади. Двохтомове видання – то переклад з французького Галандового перекладу; трьох-томове (Доппельмайерове, 1890) – теж, тільки ще гірший. Правду кажучи, то це й не переклади, а переробки, де стиль – зовсім не східний (через що виходять курйози), а самовільних додатків – сила, та й на французький смак до того; чи повірите? трапляється тут іноді декілька сторін заразом, що їх нема в арабському текстові та що скидаються змістом швидше на французький роман, ніж на сцени з арабського побуту. Вже якби захтіли перебутись без моєї підмоги (хоч, кажу знов, я залюбки візьмусь за це діло), то я вже радив би взяти переклад з англійського перекладу Лена (Lane), виданий цього року «Живописным обозрением»; тільки ж і там велика сила помилок, а власні ймення поперекручувано так, що аж кумедія.
Знов я одужав, не знаю тільки, чи надовго. Я ледве-ледве екзамени міг поскінчати, – таке мені лихо трапилось. Бачте, ось у чому річ. Вчив я одного хлопця, що вже йому 20 год тепер, вчив його на екзамен доспілості. Це був мій найперший урок: раніш я ніколи не вчителював ще, – отож не дивниця, що я присвятив себе всім серцем цьому ділу. Хлопчина, треба сказати, не зовсім нормальний, а краще сказати – зовсім психопат. Багацько я нервів собі збавив, доки навчивсь упоруватись з ним, та нарешті я полюбив свого вченика і через те не жалував ніяких заходів, ніяких трудів, аби діло йшло до ладу. Мені платили за вчителювання гарні гроші, та можу з чистою совістю сказати, що всі ті гроші, за винятком якоїсь сотні карбованців, я витратив не на себе, а на гарні діла. Надійшли екзамени в мого пташка, та й він «провалився». Ви можете зміркувати, що мусить почувати кожен учитель у такім разі, а мені ще й гіркіш: мене зганьбили, образили лихою мовою, нарікали «своекорыстным». Наче грім мене побив, як я учув усе цеє; як вернувсь я додому (в Москві), то й заслаб. Батько тієї родини дуже розсердивсь, як довідавсь, що говорено було мені; його симпатія була мене підбадьорила на якийсь час (отоді ж я й лист до Вас писав), але незабаром я знов занедужав. Тільки тоді мені й полегшало, коли я поклав собі: вернути їм усі ті гроші, що позаробляв од них. Чи скоро я це зроблю, не знаю. Поки що я вже встиг одіслати своєму колишньому принципалові одну розписку, що дав Павлик на його ймення; просто вертати йому гроші – неможлива річ, бо він не така людина, щоб узяв. Як поклав я отакий рішинець, то щось мені од серця одлягло. А все ж часом як згадаєш, що через того хлопця я іноді був навіть близький до смерті (це факт!) та що нарешті довелося вислухати, ніби я мав на оці тільки свої егоїстичні інтереси, то серце так і стиснеться! Ох, як би хтів я мати зараз гроші, щоб геть усе одразу вернути! А проте не можу сказати, що ніби я тепер слабую. Я здоровий і сподіваюся за літо багато вдіяти.
Ваш А. К.
P. S. Якщо в Вашім городі можна купити «Салдацький патрет», то будьте ласкаві та й вишліть мені.
66. До І. Я. Франка 
18 3/VIII 94
Із Звенигородки (в Київщині)
Простіть мене, дорогий друже, що я не одповідав на Ваш лист: я слабував. Бачу, добре бачу, що я на цім світі не житець. Ще доки сидів я на селі, то мені здавалося, ніби я поздоровшав, а як оселився знов у Москві, то й почав хорувати; до того ж трапилась мені у маї одна дуже нелюба пригода, – то й поїхав я додому з неврастенією, з ядухою, з хоробою серця та ще й з ревматизмом на піддачу І Приїхав додому – ладнавсь помирати, тільки ж зцілюще южне повітря мене погоїло трохи. Чи надовго – про те хіба самий бог знає, більш ніхто. Не думайте тільки, буцім я пишу оці рядки в мінорнім тоні: навпаки, дуже спокійно, навіть жартовливо; а згадую про свою хоробу тільки тому, щоб виправдатись за свою неакуратність.
Посилаю Вам рекомендованою опаскою дальший шматок этатті про Рум[янцевський] музей. Це було в мене написано ще в Москві, та я не поспішав до Вас одіслати, бо думав, що для 4-ї кн. вже запізно. Ви мені писали, що мусите мати матеріал у руках за д в а місяці перед виходом книжки. Державсь я тепер правописі «Житя і слова», хоч і як це було мені важко: я призвичаївсь до інакшої.
З іншими Вашими поручениями я упорався ось як. «Палею» учеників Тихонравова я Вам заслав 1-й випуск, всіх випусків буде три; окроме кожен коштує 3 крб., а в дорозі передплати – всі разом – 5 крб. Я її передплатив для Вас (квиток у мене; думаю, що не треба його одсилати до Вас). «Палея» Попова коштувала не 3 крб., як я сподівався, а 2 крб. Найновіше видання Галахова – 3 крб. Отже, Ви були б мені винні 13 крб. (бо передше – 3 крб.), та Ви мені завернули дві книжки з давнішого видання Галахова. Поки що я нічого не зробив з тими двома книжками, бо 1-й том давнього видання Галахова Ви лишили у себе. Треба як-небудь цю справу залагодити. Або верніть мені й 1-й том Галахова (вид. 1), то я всі три частини зможу спродати та й одкинути 2 крб. 50 коп. од Вашого довгу; або я вишлю Вам знов 2-й том (дві книжки), то Ви мені будете винні саме 13 крб. Коштів пересилки за найостанніші книжки («Палею» і нове вид. Галахова) я не рахую: одно, що я їх і не записував, а друге – я своїм недоглядом винен, що даремне був послав Вам старе видання Галахова та що Ви мусили втрачатися на зворотну одсилку. А от за те я в Вас попросю прислати мені ті поштові марки, які були наліплені на бандеролях. Грошей на твори Сковородині я ще не послав, та ще не пізно: одішлю цими днями.
А Вас попросю зробити мені от що: для декого з московських учених пошліть 2 прим. «В поті чола» на адрес: Москва. В Императорское общество любителей естествознания, антропологии и этнографии. Политехнический музей. Пошліть рекомендованою опаскою, напишіть на ній і свій адрес (хоч я думаю, що цензура пустить). А мене звістіть, що коштуватиме все те: рахуватиметесь зо мною. Далі: просьба до Вас од «Императорского московского археологического общества». У Львові в Онопріївському монастирі десь знаходиться (або -ився) камінь з могили первопечатника московського – Федорова. Довідайтесь, спасибі Вам, яка доля того каменя: може, він десь занедбаний. Якщо так, то чи не можна його як-небудь переслати (залізницею) сюди до мене? А я б його завіз до Москви, в музей Археологического общества, де його шанували б, як святість.
«Після тієї та знов тієї». Про Корша – Кирпичн[икова] я не помилявся: «Перської літератури]» нема. Попросту, в «Покажчикові» помилка: замість т. III треба читати IV (здається, так) або, може, якось інакше; я тутечки не маю видання під руками, в Москві покинув, тільки ж пам’ятаю, що в «Покажчику» єсть помилка на цифри. А який у Вас є випуск-дублет, що Ви про нього згадували?
На коли треба Вам прислати перший шматок із «Шах-наме»? У мене вже переложено чимало. Скільки місця дасте Ви для «Шах-наме» на перший раз? Напишіть, – то я вже з тим числитимусь. А гарно воно виходить нашою мовою! Мені аж самому любо читати.
Мій адрес одтепер (шліть на нього мій примірник «Ж[итя] і сл[ова]»): Киевской губ., г. Звенигородка, мені.
Ваш А. К.
Знов просю Вас передати мій лист «Зорі».
67. До І. Я. Франка
Під Москвою,
18 18/VIII 94
Дорогий друже!
Лист Ваш 4/VIII пішов спершу на Звенигородку, а вже звідти – сюди; тим-то я одповідаю так не скоро. Тутечки я гостюю на селі. Я доволі слабий тепер, і вдома я міг би одужати краще, ніж тут, але я не міг одмовитися од запросин. Питалися Ви, на що я слабий. Найбільше на груди. Ядуха (астма) та хороба серця – от найголовніші мої недуги, та ще мігрена. Думається мені, що московський клімат дуже поганий задля мене, але що діяти? Моя будучність зв’язана з Москвою: спеціальність моя, як Вам відомо, орієнталістика, а моя будуча кар’єра – професура (на кафедрі арабської словесності); тут у М[оскві] моя кандидатура поставлена досить твердо, а в южних містах орієнталістам нема навіть дрібненького поля діяльності Правда, я обрав собі ще один факультет: історико-філологічний; якщо нездоров’я не дасть мені жити в Москві, то я поїду на південь.
Як я Ваш лист одержав уже тут, то, очевидячки, не міг у Києві купити Вам «Літос». Та я за ним тут пошукаю, може знайду. Одісланих од Вас книжок я ще не здобув і написав додому, щоб швидше переслати їх сюди.
В М[оскві] я буваю щотижня. Якщо матимете якісь поручения, то давайте. Адрес мій: Москва, Рыбный пер., контора И. Ю. Шульц, мені.
Ваш А. К.
68. До М. І. Павлика 
Москва, 10/22 ноября 1894 p. 
Високоповажаний добродію!
Останній раз одписував я Вам, здається, в августі. Після того я дуже заслаб та й досі нездужаю: іноді здається, що зовсім помираю, та слава господеві – вже тепер мені якось полегшало.
Перш усього нагадаю Вам, що в мене нема ось яких чисел часописі: 1, 3, 4, 5, 7, 8, 18. Оце я бажав би мати перш за все. Вислати треба на адрес: Москва, Трубная площадь, 1-й Знаменский пер., д. Вишнякова, кв. 1, мені. То мій теперішній адрес.
«Листи» треба вислати на такий адрес: Москва, Политехнический музей, члену Этнографического отдела А. Е. Крымскому.
Оповідань моїх цензура тепер не пускає під опаскою. Висилайте мені їх (хоч і як це дорого) в ковертах, наліплюючи кожен раз гульденову марку, раз на тиждень. Адреси для цього: а) 1-й Знаменский пер., б) контора Шульца.
Тільки ж не забувайте геть усе рекомендувати. Та записуйте, скільки коштуватиме пересилка, а вже якось порахуємося. Я прохав Франка оддати Вам 10 крб., які він винен мені. Очевидячки, він досі вже оддав Вам.
Посилаю Вам ще книжок. Будьте ласкаві прислати мені ті поштові марки, які наліплено на посилці оцій і які були наліплені на попередній (там була марка на 70 коп.). А ось рахунок
1) Про Ковалевську (2 книжки), вкупі з оправою 3,20
2) Янжул «В поисках» ........1,80
3) Лермонтов............ 30
Пересилка їх........... 70
4) Шеллі, з оправою.........1,15
5) Фауст..............2,30
6) Дрепер.............2крб.
Пересилка № 4 – 6......... 70
12 крб. 15 коп.
З опер не купив Вам жодної, бо Ви не написали, чи на фортеп’ян, чи до співу. Посилаю каталог Юргенсона. З російських опер найкращими вважаються «Жизнь за царя» і «Руслан и Людмила» Глинки, «Русалка» Даргомыжского, «Демон» Рубинштейна, «Пиковая дама» і «Евгений Онегин» Чайковского, «Снегурочка» Римского-Корсакова і т. ін.
Тепер я нашукую для Вас Достоевського. Новий примірник у книгарні коштує 12 крб., та я хочу купити дешевшого. Чи Ви маєте Тургенева (в книгарні 15 крб.), Гоголя (6 крб.), Гончарова (13 крб. 50 коп.), Щедріна (20 крб.), Помяловського -(2 крб. 75 коп.), Писемського (30 крб. – 20 томів), Пушкіна (1 крб. 50 коп.), Остров-ського (16 крб.), Некрасова (5 крб.), Надсона (2 крб.), Короленка, Мачтета, Потапенка і т. ін.? Я зазначив кни-гарські ціни, але, звісно, зможу покупити дешевше. Ви б написали, кого Ви хочете мати найшвидше.
Дуже шкода, що загубився рукопис моїх оповідань, бо в мене тут немає чернетки. Я написав додому, щоб розшукали та заслали сюди. Тільки ж, звісно, через те справа мусить ще надовше затягтися. Чи єсть у Вас виправлений примірник мого оповіданнячка «В народі»? Я був вислав, та чи не загубився він?
Бувайте здорові! Ваш щирий
А. К.
P. S. Переховуйте геть усі марки, які я наліплюватиму на листах і посилках до Вас.
P. P. S. Чи Вам одіслала цензура ті примірники збірки, які Ви вислали були влітку (здається, 7 та 8)?
69. До П. Г. Житецького
У Москві, 18 24/ХІ 94
Дорогий учителю!
До недавнього часу я сильно слабував: більше як півгода тяглася моя хвороба, що не давала мені й дихати. Через слабість серця, через астму (ядуху) я мусив навіть покинути город та й поїхав на село. Як погоївся, вернув знову до Москви та й аж тоді учув од Каллаша те, що Ви мені через нього переказували. Дорогий учителю! Ви віри не поймете, який я був зворушений та як я зрадів, здобувши звістку про Вашу прихильність до мене та про Вашу пам’ять! Ви питаєтесь, чи хочу я працювати на тім самім полі, що й Ви! Авжеж, авжеж так, і тисячу разів так! От і досі я все студіював українську мову, я ж бо люблю її, я ж найбільше задля неї на філологічний факультет пішов після Лазаревського інституту, – а оце, як перечув я Ваші слова, то в мене енергії аж прибільшало.
Тільки от що, любий мій учителю: я не зовсім точно розумію Ваш план словаря, а Каллаш так само нічого не міг вияснити. Що іменно ьвете Ви «кторичним словарем української мови»? З якого моменту треба для словаря вести історію самостійної української мови? Буде тому два роки: скоро Комар заходився видавати свій словар, я надумав собі зложити невеличкий «русско-український словарь», основуючись на малоруській літературі XVII – XVIII вв.; комарівський словар, то словар мови сучасної, іноді свіжо-кованої, отже ж, мені бажалося доповнити його матеріалом з переднішої літератури. Чи не розуміли Ви під «історичним словарем» щось близькеє до цього?
Далі – казав Каллаш – Ви питаєтесь, чи не легше буде друкувати тут у Москві дещо українське, ніж, приміром, у Києві. Не все: як який матеріал. От, напр., проти белетристики української тут цензура лютіша, ніж у Києві. Через мої руки йде щороку до тутешньої цензури 8 – 10 українських часописів, – то з-поміж них ледве половину дозволяють. Та чого вже більше: Квітчи-ного «Салдацького патрета» заборонили, а в Києві він друкується любісінько. От що інакша річ – то научна література, напр., усякі матеріали етнографічні і т. ін., їх тутечки багато легше друкувати, ніжна Україні. При міром, ті українські матеріали, які Ви знайдете в нашім Этнографическом обозрении», – думаю, що в Києві їх було б важче видати.
На тім поки що скінчаю лист свій. Додам хіба от що: недавнечко «Имп[ераторское] общ[ество] любителей естествознания, антроп[ологии] и этнографии» святкувало роковини свого буття, – то там виголосили тост і за Вас, а проф. Корш, довідавшись, що я маюсь до Вас писати, прохав мене переказати Вам його щире привітання.
Щиро Вас поважаючий
А. Кримський
Адрес: Москва. Трубная площ., 1-ый Знаменский пер., д. Вишнякова, кв. Щекиной, Агафангелу Ефимовичу Крымскому.
70. До I. Я. Франка 
Москва, 18 5\ХІІ 94 
Дорогий, високоповажаний друже!
Всі Ваші листи я досі здобував точно, а не одповідав через те, що з літа сильно слабую. Хороба серця, спазми в горлі, ядуха, а до всього того цілковите знесилення – ото таке моє здоров’я. Жив я довший час на селі – нічого не пособляється, а тут іще й гроші тра звідкись заробляти. Мусив я перебратися в Москву; вже місяць мина, як я тутечки. Отак то хоруючи, то на насущний хліб працюючи, не мав я ніякої змоги листуватися будь з ким. Павло Житецький, що торік занедужав, переказав через люди, що хоче мені лишити всі свої багаті філологічні матеріали, – а я навіть на таке предложения (хоч це для мене велика честь) не зміг досі нічого одписати! З «Шах-наме» в мене є готового матеріалу більше як на одно число журналу, та й то ще з літа, а я не міг Вам досі нічого заслати! Та вже нарешті почуваюся краще, вже нарешті знов обертаюся в людину з того клубка нервів, яким я був досі.
За своєю слабістю не міг я надто багацько працювати. Університетські студії, з одного боку, вчителювання, з другого – так сильно стомляли мене, що й сили-снаги не ставало взятися до чогось іншого ще. Добре діло було зробив я, що таки впер в останню книжку «Этнографического) обозрения]» довгий огляд першого півтому «Житя і слова». Ще я не маю витинок, то й до Вас не засилаю. А втім, якщо Ви справді хочете придбати «Этнографическое обозрение» за роки 1889 – 1894, то, мабуть, швидше прочитаєте згадану рецензію в самій книжці, ніж у витинці, бо з тими витинками, доки їх здобудеш, справа затягається на московський місяць. Цена «Этнографическому обозрению» задля Вас буде дешевша. На мій запит виділ «Императорского общества любителей естествознания, антропологии и этнографии» поклав зробити Вам скидку 25%. Звичайно кожен річник «Этнографического обозрения» коштує без пересилки 4 крб. 50 коп., Вам він коштуватиме 3 крб. 37 коп. Книжки VIII та XII, пишете, Вам не треба, а книжки І зовсім нема (випродана) – то за них одчислиться, скільки припада. До речі, кн. І можна набути в антикваріїв; правлять 3 крб., та десь, певне, оддадуть і дешевш.
На 1895 р. «Этнографическое обозрение» згоджується на обміну з «Житєм і словом». Отже, висилайте в 1895 році знов по д в а примірники свого журналу в Політехнічний музей, як Ви це робили і досі. За один примірник, значця, Ви матимете рівночасний річник «Этнографического обозрения», а за другий заплатю я. Ці два примірники, звісно, підуть опасками (NB. рекомендованими), а на мій власний адрес тра буде на той рік знов висилати 1 прим, у ковертах (адрес на кінці листа). Якщо не помиляюсь, за це припадатиме з мене 5 крб. + Ю крб. = 15 крб. Та це ще не все. Будьте ласкаві, вишліть якнайшвидше (рекомендованою бандероллю!) в Полтехнічний музей комплект 1894 р., усі шість книжок; вони потрібні одному тутешньому вченому, він мені вже дав 5 крб., щоб я швидше до Вас одіслав. Ото ж я вже Вам був би винен 20 крб. Та ще ж мені дав К. Фрейтаг 10 крб., щоб ви йому висилали в рекомендованому коверті) «Ж[итє] і сл[ово]» на наступний, 1895 рік. Адрес Фрейтагів: Москва. Маросейка, Спасоглинищевский пер., д. Торнтон, кв. И. Ю. Шульц, Константину Андреевичу Фрейтагу.
Таким способом я Вам винен за журнал ЗО крб. А скільки Ви мені винні, напишу нижче в кінці листа.
NB. 6-а кн. «Житя і слова» не прийшла до мене. Питавсь я тому тиждень у Музеї, чий туди нічого не прийшло, – кажуть: «нічого нема». Напишіть, чи вислали. Невже ж десь загубилося?! Адже рекомендоване.
«Русская мысль» хоче зрецензувати і, здається, трохи переложити Ваше «В поті чола». Правда, що там з рецензіями та критиками надовго спізняються (напр., ще й досі не подано рецензії на прислану од Вас 1 кн. «Ж[итя] і сл[ова]», котра лежить собі у рецензента), та коли Ви не лякаєтеся чекати, то вишліть 1 прим. «В поті чола» на такий адрес: Москва, в редакцию «Русской мысли», Леонтьевск[ий] пер., – і зробіть напис на книжці:«Для рецензии».
Вчора я послав Вам рекомендовану посилку (Буслаев – «Граммат[ика]», куди всунув Павликову книжку: «Сочинения Пушкина»). Будьте ласкаві, пришліть мені марки. А д. Павликові оддайте того Пушкіна.
Пишете про Вишенського. Мені здається, що найкраще буде заадресувати його так: Москва. В Императорское Московское археологическое общество. Агафангелу Ефимовичу Крымскому. Мені здається, що отак пощастить. Тільки тра зарекомендувати. Про докладну рецензію я постараюсь, щоб була якнайшвидше.
Один випуск Кирпичникова, що Ви надіслали, лежить у мене. Чи Ви хочете, щоб я його тут продав, чи, може (коли поталанить), обміняв на інший? а на який саме? яких Вам бракує?
А от наші рахунки. Після того, як Ви дали Павликові 10 крб., Ви зостались мені винні 50 коп.; Буслаєва 2-й т. – 70 коп., пересилка 30 коп. Буслаева 1-й т. – 50 коп., пересилка – 22 коп. (бо решта то кошт Павликів за його Пушкіна). Вкупі це становить 2 крб. 20 коп. Якщо за «Ж[итє] і сл[ово]» (за все те, що я написав вище) з мене припадатиме тільки 30крб.,то я Вам винен 27 крб. 80 коп. Чи вислати, чи схочете, щоб я покупив яких книжок?
Бувайте здорові, дорогий друже! Сьогодні також починаю переписувати Фірдовсія.
Ваш А. Кримський
Адрес: Москва. Трубная площ., 1-ый Знаменский пер., д. Вишнякова, кв. Щекиной, мені.
