21. До Б. Д. Грінченка
М[осква], 23 лют[ого] 1892 р.
Шановний земляче!
Одержавши в початку лютого Ваш збірник «Діти», я зараз дещо написав Вам: очевидячки, лист мій загубився. Зрештою там нічого важного не було. Тепер розкажу Вам геть усю історію.
Перший рукопис, який я дав Губанову, була «Божа нива». Я не покладав дуже великої надії на неї, бо там цензура викинула саму суть, але силувався впевнити Губанова, що її можна любісінько видрукувати. Й умови його, поки ще він не читав рукопису, були нічого собі: казав, що, крім примірників, зможе дати карбованців з п’ять грішми. За рішучою відповіддю казав приходити через тиждень; але ще до тижня передав я йому збірник «Діти», що саме надійшов, – тоді речинець рішучого одвіта він одтяг ще на скількись день.
А треба Вам знати, що цей Губанов страшенний крутій. Коли надійшов речинець, він раптом каже, що не хоче зовсім нічого друкувати українського. Та й як хитро вчинив! Не сам дав одвіт, а через прикажчика, котрий, мовляв, ніяких причин одмови «знать не знает и ведать не ведает». «Невыгодно, стало быть, хозяину издавать это», – тільки й міг казати прикажчик. Мене ці слова страшенно обурили, бо я бачив у цьому тільки бажання зробити якесь шахрайство: я ж бо добре тямив, що Губанов зовсім недавно купив у Києві рукопис Петра Голоти, – себто вигідно видавати «хохлаччину»! Але що ж діяти! – довелося мовчки одійти та вдатися до других книгарів. На лихо, в них не зорганізовано товариства задля розповсюдження книжок неодмінно на Вкраїні: в супротивність Губанову, їх офені заходжають до України більше-менше випадково. Через те Ситін, Ступін, Леухін одмовилися взятися за видавництво українське. Вдався я тоді до Комитета народной грамотности: там у мене знайомий – Григ. Мачтет. Він каже, що не буде нічого дивного, коли Комітет згодиться видавати українські речі, але перше тра йому зробити доклад про цеє діло; зрештою Комітет може лиш надрукувати, а розповсюднювати не береться, бо своїх видань не продає à la loubotchniks , а розсилає по сільських школах та сільських бібліотеках. Побачив я тоді, що тра буде знов удатися до шахрая Губанова і спитатися, на яких же він умовах готов був би видавати, а якщо він скаже, що без грошового гонорара, то (бачив я) треба буде й на те пристати (бо Ви ж мені писали, що в разі крайності Ви згоджуєтеся зректися плати грошової). Ходив до Губанова питатися не я, а один з товаришів, бо я зовсім нездужав, і приніс такий одвіт: «Губанов буде друкувати, дасть 100 примірників і, може, навіть дещо з грошей; «Божу ниву» друкувати рішуче одмовляється, бо цензура багато викинула, а «Діти» бере». На жаль, таку звістку я дістав не з уст посланця, а з листа його. Одвідати його я не міг, отож написав йому, щоб звістив мене докладніш. Тоді товариш мені написав, що вже й проект малюнка до «Дітей» скомпонував він, написав Губанову на папері «дозволение авторское», і Губанов вказав йому ту друкарню, де печататиметься книжка. Це останнє повідомлення призначалося спеціально задля мене, бо коректуру взяв на себе я.
Здається, що справа вже полагоджена тепер. 26-го лютого я маю, яко коректор, зайти до вказаної друкарні і спитатися, чи вже друкується книжка Губанова; якщо іще ні, то мені скажуть, коли я мусю прийти знову. Так сказав Губанов.
Тепер я чекаю або взавтра, або післявзавтрього точно ї звістки за той гонорар, який повинен дати видавець. Коли вже знатиму все як слід, тоді вишлю Вам оцей лист, що пишу сьогодні. Дуже поволі робиться все, але ж не дивуйтеся: ця Москва така величезна, що одвідати іншого з-поміж знайомих – ціла подорож; а тут я, на біду, ще й слабий (правда, вже одужую).
Пишіть, що робити з «Божою нивою». Дальші матеріали шліть, чи свої власні, чи чужі. Але майте на оці, що деякі з-поміждо них можуть дізнати таку саму долю, як «Божа нива». Губанов навпрямець каже, що найкраще підійдуть задля видання книжки з сюжетом любовним. З свого боку він навіть і правий: йому ж тра лубочно ї літератури! Але ви присилайте все, що вважатимете корисним: коли дещо й доведеться одіслати Вам назад, то хіба що? а спробувать треба. «Веселого оповідача» присилайте .
Щоб не було перепон, краще б було присилати мені вже дозволені цензурою твори. Але я не від того, щоб і самому подавати до цензури, якщо це задля Вас зручніш. Тільки ж гербові марки мусять бути авторові, а не мої.
24-го лют[ого]
Знов маю лист од знайомого: пише, що Губанов іще не сказав, скільки іменно він додасть грішми Тим-то посилаю лист свій Вам сьогодні ж.
Тепер хочу Вам одвітити на ті закиди, які Ви мені робите щодо мови.
Ви помиляєтесь, гадаючи, що я закликую всіх до «галицької» мови. В своїй статті я обороняв тільки Франка, а решту гудив, бо вони пишуть навіть не по-галицькому (не по-народному). Але я знаходю, що до народної галицької мови ми повинні бути терпимі, між іншим, і через те, що мова Правобережної України не дуже-то одрізняється од неї. Ви кажете, що я сам вживаю галичанізмів, направду ж це зовсім не галичанізми, а подільські або волинські вирази та слова (я сам, бачте, хоч виріс у Київщині, але з роду волиняк і потім вчився на Волині, коли був гімназистом). А вже ж який-небудь вираз «опікувався своєю мовою» є навіть найчистіший київщанський. А втім, я овсі й не почуваю якоїсь особливої, сектярської прихильності до мови Подолії та Волині: звичайну публіку, за яку Ви згадуєте, я так само радю всім мати на оці; «пуристів» і очистителів мови я недолюбляю не стільки за те, що вони хтять викидати quasi-полонізми, а навпаки: за те, що вони ненавидять всяке слово, яке скидається на великоруське. Хоч мені й нелюбо вражати Вас згадкою за помилки небіжчика Зіньківського, але треба нагадати, що він, напр., викидав з української мови навпрямки, трахнути, мука, сутки і т. ін.
Ну, та годі вже про цеє. Наостанці сказати хіба от про що: Ви дивуєтеся, що я міг думати, ніби задля неоднакових поглядів на мову Вам не схочеться вести діла вкупі зо мною. Вибачайте, але ж я з досвіду знаю, що наші українці через дрібницю якусь ладні зачинати цілу vendett’y . Тим приятніш мені взнати, що Ви стоїте вище цього.
Ваш щирий прихильник
А. К.
Як Ви думаєте? Чи дозволила б цензура видати «Без праці» Франка або деякі з повісток «У поті чола»?
22. До І. Я. Франка
Москва, 1892, 18 февраля/2 м[арта]
Шановний земляче!
Вибачте, що не зараз одвічав на Ваш лист: я був слабий, лякався навіть, чи не неврастенія починається в мене!
Перш усього дозвольте Вам щиро подякувати за Вашого Гейне: мене дуже врадувала така Ваша пам’ятка. Але сто разів любіше було б мені, якби що Ви щось написали на книжці. І знаєте, що я рішив зробити? посилаю до Вас окладнику: якщо ласка, то надпишіть ізверху Ваше ймення. Мого ж ім’я, якщо хочете, то й не пишіть; бо це мені байдуже: мені любо буде знати задля себе самого тільки те, що це В а ш а пам’ятка. Коли ж Вам мої слова здаються сентиментальністю, то не ображайтесь, а вибачте. Що ж до самої книжки, то скажу Вам, що переклад мені дуже сподобавсь, за виїмкою хіба перших глав «Німеччини»: чогось вони писані не такою мовою, як решта, а надто не такою, як «Байки»! Зате ж уся книжка – цінне придбання нашого письменства. Я її скількись разів перечитав дуже залюбки.
Переходю до діла. Як я бачу, ви не одержали мого величезного листа, котрий я був послав рівночасно з книжками. Це мене дуже занепокоїло, бо мені зовсім не хтілося би, щоб хтось перехопив того листа. Найбільше мені дошкулює його втеря через те, що, одвічаючи на Ваші питання, які в мене плани на будуче, я був розписався за свої надії та за кафедру професорську, яку мені обіцяно в будучім. Бачте, я про таку делікатну річ рідко-рідко з ким розбалакуюся, бо зараз могли би наректи хвальком; і як погадаю, що мій лист попавсь не в Ваші, а в чужі чиїсь руки, то й досада пориває й сором якийсь. Любий пане, може, Ви тільки якось забулися за той лист, а справді одержали? Ось я Вам нагадаю: там я писав про недогоди студентських кружків, про теє розчарування, яке почуває член кружка в кінці університетського курсу, про верхоглядство і занедбання науки, до якого часто веде надмірна кружковість; писав я про зустріч і балачку з Коснірським, про Гладилоьича. Пригадайте, може бути, Ви й одержали листа? Звістіть мене. Тепер удруге напишу всей рахунок. Од «Указателя» Ви мені зоставалися винні 75 коп. ; Буслаєва я замість 8-ох купив за 7 крб., бо купував не в Шибанова, а в «ларях». Через те саме і Попова «Изборник» я зміг купити не за 3 крб., а лиш за 2 крб. 50 коп.; Кушелева-Безбородко я знайшов на щонедільнім книжнім ярмаркові («на Сухаревке») та й дав за 3-й том – 1 крб. 50 коп., а за 4-й – 1 крб.; 1-го тому поки що ніде не міг нашукати, але скрізь мені казали, що за нього довелось би заплатити карбованців 4 – 5; Кирпичникова куплено в Шибанова за 50 коп.; там, як зазначено було й у цінникові, не стає декількох сторін, але я міг би Вам відписати їх зміст (тільки ж не в цім місяці); Никитский коштує 1 крб. 50 коп. На пересилку пішло 2 крб. 80 коп. Заразом – 17 крб. 55 коп. Зо Звенигородки я був надіслав ще 3 крб. і просив або віддати на орган, або додати до цих 17 крб. 55 коп. – на друк мого оповідання (більш як ці 20 крб. я не міг дати). Як бачите, Ваші 4 крб. зосталися в мене цілісінькі. Всі 5 частин «Летописи русской литературы» Тихонравова можна купити за 12 крб., коли у мене вже не стало б стільки грошей зайвих, через те я «Летописей» Вам не купив, а Ваші 4 крб. лишилися в мене. Жду прика зу, що з ними робити.
До речі. На висланих мною Ваших книжках були поналіплювані крупні російські марки; якщо Ви їх часом не закинули нікуди, то будьте ласкаві прислати їх мені, бо мене сильне за них просять тут. Та от іще прохають мене якось роздобути австрійські зужиті марки в 8 та 17 кр. Якщо можете, пришліть; я сподіваюся, що це я вас турбуватиму такою річчю вже востаннє: вдруге я нізащо не даватиму подібних обіцянок – роздобувати марки!
Тепер одвітю Вам про Чайченка. Я його особисто не знаю, як не знає його й більшість киевлян. Коли я писав, що в нього трапляються або краще – траплялися навіть радикальні ноти, то я мав на думці зовсім не такі речі, як «Сонячний промінь» (котрий зрештою, якщо не бере думками, то все-таки може читатись не без інтересу; а вже коли рівняти Марка до Нечуєвого Радюка, то він не більше виграє). Мені ж подобаються в Чайченка його дрібні оповідання, напр., «Без хліба», «Хата» і т. ін.; так само й оповідання за дітей, за школярів бувають у нього дуже гарні, хоч певне, що не можна там скрізь шукати надто великої глибочини. І між віршами Чайченка стрічаються поруч усяких «Зрадників» такі, як «Убогії ниви, убогії села...»; цей останній вірш можна привести в pendant до Вашого «Не винен тому я, що смутно співаю...» (не кривдь-теся, що знов ставлю його поруч Вас). – А знаєте, Чайченко ані кришечки не образивсь на мене за мою статтю. Навпаки, після того ще й завелася між мною і ним переписка, і діло дійшло до того, що я взявсь бути посередником між ним та московськими лубочниками, щоб зорганізувати правильне українське лубочне видавництво. Я ще торік мав цю гадку, заручився навіть згодою московських лубочників, але ані я сам, ані ніхто з тутешніх українців не міг зложити нікоторої книжки задля народу. Ось нарешті моя мрія буде сповнена; крім Чайченка та Загірньої, обіцялися помагати (творами) і другі деякі українці. Якби що цензура дозволила друкувати щось Ваше, то чи Ви згодилися би дати щось, напр., із «В поті чола»? Завважу тільки, що лубочники – страшенні крутії та визискувачі: платять дуже-дуже мізерно. Про інакші погляди, опроче як на мову, я з Чайченком не хочу зачинати розмови, тим-то й теперечки не знаю ще його напевне, а тільки можу гадати.
Питаєтеся, чи буду цього року в Галичині. Ні, не буду, бо й грошей не встигну зібрати стільки, скільки тра, та й ще одна причина перебиває. Бачте, я вже далі-далі скінчу східний факультет, – значця, муситиму влітку займатися своєю дисертацією, над котрою вже цілий цей академічний рік працюю. Треба неодмінно скінчити свій твір літом-таки, після того знов доведеться вчитися: я непохитно рішився скінчити ще один факультет – історично-філологічний. Вчитимуся й далі в Москві, а не в Києві, бо, крім тих причин, за які я Вам був писав у загубленому листі, моє особисте бажання в’яже мене з Москвою. Я ж не хочу закидати своїх східних студій, а всі засоби до цього я можу знайти тільки в Москві: тут є спеціальні східні бібліотеки, тут є вчене східне товариство. Найбільше я важу на те «Восточное общество». Маю надію, що мене по скінченню інституту приймуть туди в члени: реферат я прочитаю на підставі своєї дисертації, а зрештою якби що вона вийшла й не такою, як я сподіваюся (бо хіба можна з певністю ручитися самому за с є б є?І), то все-таки під час голосування я здобуду потрібну кількість голосів, бо маю доволі знайомих поміж членами, а ті знайомі розносять за мене такі гарні відомості, що я дуже радів би, коли б мав хоч десяту частку всіх тих якостей. Ну, та будь-як-будь, мені важно тільки, що я матиму безборонний вольний доступ до всяких рідких східних книг і таким способом могтиму займатися орієнталістикою і запевне ж перекладами з східних мов на нашу. Коли б мені вдалося роздобути перську «Шах-наме» на літо (бо своїх власних книжок у мене не гурт, вони дорогії), я б дещо переложив ще й улітку. А от, до речі: Ви не знайомі з «Шах-наме» по перекладах, – чи пристало б, на Вашу думку, перекладати цей твір гекзаметром? Як Ви думаєте? Тра скінчати.
Ваш щирий прихильник
А. К.
P. S. Перекажіть Охрімовичу, що «Русские ведомости» його похвалили.
23. До Б. Д. Грінченка 
М[осква], 1892 p., 20 марта 
Шановний земляче!
Пізненько одповідаю я на Ваші листи, але що ж робити! В мене теперечки стільки занять, що я аж до одчаю доходю, чому це доба має в собі тільки 24 години, а не 48! Опроче своєї «дисертації» (так звуть у нас по-давньому кандидатський твір), я мусю ще готувати скількись статей по мусульманській філософії задля деяких із журналів, бо на той рік хочу піти ще на один факультет, тож треба буде чимсь жити під час вчиття; одкласти ж роботу задля журналів на літо – знов річ неможлива, бо тільки в Москві можу я мати під рукою потрібні мені книжкові засоби: деінде шкода й шукати східних творів. А далі тра часу й на лекції, і на засідання в «Восточной комиссии» (ще й туди теж треба б оце написати реферат) – і не зостається часу! Тим-то я на якесь урем’я залишив навіть писати що-небудь до «Зорі» або куди. Отож повірте, що коли я Вам нешвидко одповідаю, шановний земляче, то тільки через те, що рішуче нема ніякісінької фізичної можливості. Ви на мене так і не ображайтесь, як не ображаються й мої тутешні знайомі, з котрими я тепер сливе як не бачусь. От як поїду додому, то звідтіля вже точно одвічатиму...
Справа з виданням стоїть ось як: Губанов, що в нього я був оце тілько що, обіцявся дати грішми 15 крб. Але через усякі обставини книжка вийде тільки 20 квітня. Казав я йому про «Веселого оповідача», – він каже, що це він залюбки візьме. Але ось, добродію, постає питання: від чиєго ймення я муситиму писати з ним умову? Щодо «Дітей», то мій товариш, даючи Губанову письмений дозвіл друкувати, мусив був підписатися яко автор, бо інакше не випадало. Звісно, той папір, не завірений нотаріально, не може мати надто великої ваги, опроче можна його й знищити, а все ж Ви виявіть Вашу думку про цеє. Якщо Ви нічого не маєте проти такого порядку продажі рукописів, то, продаючи (одноразове) видання й «Веселого оповідача» і др., мені треба буде одгравати ролюавтора, власника рукопису. Є спосіб уникнути цього: можна взяти од Вас «доверенность» (формально завірену) і тоді підписуватися яко Ваш довірений. Рішайте, котрий шлях Вам буде зручніший, і тоді звістіть мене та дайте інструкції, як мені поводитися в цій справі. А як Ви робили це досі?
На мою гадку, варто було б надати «Веселому оповідачеві» якесь інакше ймення, щоб нове видання не плуталося з давнішим, котре й дороге, й буде коротше. А втім, це дрібниця.
Цікаво, що Губанов передкладав купити в нього (коли буде вже геть надрукований) наклад «Дітей» та й казав, що в такім разі візьме за кожен примірник по 3 копійки.
Щодо Ваших уваг про чистоту мови, то я, на жаль, не маю часу одвітити на все докладно. Скажу тільки про слово мовний. Ваші міркування про це слово зовсім несправедливі: ми не сміємо надавати йому значення «относящийся к языку», бо тоді вийдуть чудні каламбури: адже ж мовний іменно в значенні «говіркий» або краще «одаренный способностью говорить» є слово занадто звіснее правобережному селянинові, щоб він міг розуміти його ще якось інакше. Опроче, я ні за що в світі не згоджуся з Вашим правилом, що коли сушник має два значення, то й витворений од нього приложник теж мусить мати два. Адже ж приложники можуть витворюватись не через один, а через багато суфіксів. Поясню прикладом з російської мови (бо в ній ми не можемо не порозумітися). Гроза означа 1) звісне атмосферне явище, 2) напасть, страшну річ або особу (цеє значення явилося шляхом метафори, так само як мова – разговор постало з «мови» – Sprache шляхом метонімії). І невже ж грозовой і грозный буде те саме? Або візьмем приход: 1) recette, Einnahme, 2) парафія’, од першого значення приложник буде приходный («приходная книга»), а од другого – приходской. Якби що Ви од мова образували слово мововий, то воно було б ще ясне; коли ж така форма вийшла б дуже негармо-нічна! Тим-то візьмемо спокійнесенько форму язиковий і не біймося, що можна буде переплутати цеє з тим язиком, що в роті. Всі народи в світі добре почувають близьке од-ношення слова людського до цієї червоної лопатки, бо навіть німці, що мають вираз Sprache, надають часом таке саме значення і слову Zunge; і в англічан tongue приймає значення language.
Другим разом, коли матиму більше часу, я Вам розкажу доволі повчаючу історію свого українофільства, і тоді Ви зрозумієте, через що я ворог «прочищення» мови, а тепер тра кінчати лист. Бувайте здорові та пишіть.
Ваш А. К.
P. S. Петро Голота – Школиченко – Кононенко. Якщо Ви знали Кононенка, то, либонь, здивуєтеся оце, почувши од мене, що він та так авторитетно глаголючий Школиченко – єдино суть. Я, принаймні, здивувавсь був.
P. P. S. «Божої ниви» не висилаю, бо мені хочеться дістати як-небудь з друкарні незброшуровані аркуші «Дітей» та заздалегідь прислати Вам 1 прим.; вкупі з ним вишлю і «Божу ниву».
Губанов хвалився, що замовив одному «купчине» повість на мішаній мові, але під «дуже гарним заголовком» – «Нещасне кохання»! «От коли б Ви писали щось таке, – додав він, – то це дуже гарно було 61»
24. До І. Я Франка 
М[осква], 1892 p., 8/20 марта 
Шановний земляче!
Спасибі Вам і за Вашу книжку і за щирість, з якою Ви відноситеся до мене. Любо мені діставати од Вас листи: не звик я бачити між українцями людей, з котрими можна та варто було б балакати од щирого серця, – в кінці кінців, задля якоїсь дрібнички діло перейде на особистості, на вузькі особисті рахунки... Ні, досі я дуже не любив листуватися з земляками! Цур їм! Вони можуть бути і дуже гарними людьми під інакшими зглядами, але листуватися з ними – борони аллах! тільки посваришся, та й більш нічого. А до Вас я відносюся такечки довірчиво, бо бачу, що Ви не осудите, коли часом висловлю щось не зовсім по-вашому, – не виведете з того, що, мовляв, Хванько є такий та сякий! Хай Вас не дивує мій такий гіркий суд про вкраїнців, але я Вам потім розкажу дещо з мого останнього побуту в Києві і Ви побачите, що там таке продіється!
Хоча Ваш лист я вже здобув давненько, але не одвічав аж досі ось через що. Я Вам був писав, що можна купити «Летописи русской литерат[уры]» за 12 крб., – аж той примірник, за який я писав, вже проданий (питався ж я за нього ще в ноябрі, коли висилав Вам книжки). Ходив я по других книгарнях та ларях, але ніде не знайшов: усі примірники, що зоставалися од видання, закупив Васильєв. Вдався до нього, – він править 15 крб., не менш, та й каже, що незабаром іще підвищить ціну. Поміркував я, поміркував та й згадавши, що Ви в декабрському листі згоджувалися видати на «Летописи» навіть 14 крб., купив за 15. Пересилка коштуватиме 1 крб. – отже, Ви мені зостаєтеся винні (16 – 12) – 4 крб. Порахуємось тоді, коли скінчиться друк мого оповідання.
NB. Книжки прийдуть до Вас дниною пізніше од листа. Там будуть наліплені крупні російські марки], котрі, якщо це Вам не заважа, будьте ласкаві відіслать мені. Дивне піло: тутечки займаються зібранням марок люди навіть доважні. Коли я хочу одмовлятися од їх прохань, то мені кажуть, що це таке діло, котре виконати не важко. Отож я Вас і просю: і згадані російські марки, і які-небудь марки слов’янських земель, коли вони Вам трапляться, висилайте іноді мені, але робіть це тільки в тім випадку, коли це Вас не стіснить.
А тепер розкажу Вам одну мою пригоду в Києві. Коли в «Зорі» з’явилася моя стаття про мову, дістав я од Семена Жука лист. (А до того часу я ані бачивсь, ані листувався з ним). В листі зовсім не до речі, говорячи про язикове питання, Семен Жук зачепив і мої відносини до «Правди», причому виправдувавсь передо мною, пишучи, що на нього скидають багацько зовсім чужих гріхів. Лист мене здивував. Я (з дому) відписав йому, що мені аж ніяково стало читати його письмо, бо він поставив мене у становище якогось судді, а себе в становище обвинуваченого, під-судимого. «Зрештою, – додав я, – я й сам був зайшов до Вас одного разу, щоб вияснити самому собі, що таке «Правда», але Вас удома не було». (Це було торік у маї). Після того приходить од С. Жука новий довжезний лист, де він знову виправдується, розказує історію заснування «П[равд]и» і запрошує мене неодмінно зайти до нього в Києві. Я, пам’ятаючи Вашу раду, що тра якнайбільше пізнавати людей, щоб одрізняти слово й фразу од діла, рішивсь зайти до С. Жука. Крім того, мені тра було набрати рукописів задля лубочників. Бувши в Києві, я сказав про свою гадку одному з прихильників Вашої часописі, з котрим я був в дуже гарних стосунках. Потім пішов до С Жука, де зустрів цілу компанію націоналів усякої масті. С. Жук знов мене здивував: він і не думав боронити тих принципів, які часто висловлюються в «Правді», – ні, він одхрещувавсь од них і казав, що в цьому винен львівський редактор. Почав я з ним розмову про «Шароді», – він каже, що під «Оповісткою» 1892 р. він радо підпишеться обома руками, «шкода тільки, бачте, що «Народ» не держиться в практиці тих принципів». Я почав споритись. Він, як і другі, давай скидати на голову «Народу» гріхи київських радикалів! Ну що було мені робити! Я, застерігши, що не берусь судити київських радикалів, почав доводити, що в кожної гарної ідеї можуть одшукатися фальшиві партизани, але ж ідея через те не тратить вартості. Бачив я, що мої докази вплинули на декого з молодих націоналів, принаймні мені ними сказано було, що я їх зохотив передплатити «Народ». Що ж до Жука, то він уперто стояв на своїй гадці, що «Народ» не держиться (на практиці) своєї програми, але з програмою він (Жук) згоджувавсь (?!). Не сподобавсь він мені чогось, але формальнояне мав ніякого поводу вважати його за щось мерзенне: адже ж перед усією чесною компанією він сказав, що не може мати нічого проти принципів «Н[арод]у», що такому Ковалевському він через вулицю в пояс поклониться, а ненавидить тільки тих людей, котрі, закриваючись маскою драгоманівства, проповідують нівеляцію всіх націй. Я і тоді не міг і досі не можу витолкувати собі поступування Жука. Я й досі недовміваю, що він властиво за людина.
Другого дня заходю я до свого знайомого, щоб висловити йому своє здивування, а він мене зустрічає сердито, кажучи щось в такім роді, що чесна людина, мовляв, не повинна знайомитися з Жуками, Перебендями і Спілкою. Я, почуваючи, що поводивсь учора зовсім благородно і не одступив ні на крихту од своїх пересвідчень, образивсь, але не виявив свого покривдження і тільки попробував допитуватись у нього, яку підставу має він таке проповідувати. (А треба Вам сказати, що ця людина – одна з найвидатніших між київськими драгоманівцями). І що я почув! З одного боку, побачив я якусь сектярську вузькість і нетерпимість, котра заборонює мати навіть розмову з людьми інакших думок, а з другого боку – цілий океан усяких спліток, в яких купаються київські українофіли. Я почув якесь обридження.
На біду, того самого дня я мусив ще раз піти до С. Жука-Перебенді, бо обіцявся побалакати з ним наодинці. Щось мене одштовхувало од тієї людини: хоч С. Жук і доводив мені, що помилки «Правди» то ніяк не його помилки, хоч він і підписувавсь «обома руками» під «Оповісткою» Павлика, – але в мене була якась антипатія до нього, якась антипатія несвідома. Коли я прийшов до нього, показалося, що йому хочеться на самоті вияснити мені деякі дуже делікатн і точки «непорозумінь». Між іншим, він запевнював мене, що він дуже встоював за надрукуванням у «Правді» звісної відповіді Драгоманова, але шість других видавців (чи сотрудників) не дозволили. Я був ні в сих ні в тих, але тільки далі розпочалася моя тортура: знов я попав в безодню пліток, клевет і т. ін., але вже з інакшого боку (себто проти ненаціоналів). [...]
Бачу я, що я Вам не висловив усього того, що в мене накипіло: не можна в коротких словах. Скажу Вам тільки, що і з попередніх одвідин, і з листів, і з останнього побуту – з усього я виніс якнайпоганіше враження: київські націонали – сервілісти або люди допотопних думок, а київські космополіти – страхополохи, котрим своя шкура дорожче над усе на світі. А й ті й другі заразом – нетерпимі, дрібнотливі, вузькі та ще й до того діти в політичнім відношенні. Боюся, що я переборщую (я навіть радий буду, якщо в цім суді помиляюся), але поки що не бачу нічого відрадісного в киянах. Мені здається, що «шкурне питання» так і виписано кожному на лобі. Ну та годі про це.
Народовські часописі іронічно відносяться до Вашого некролога Гладиловича. В мене зосталися по нім листи, котрі теж доводять, що покійник був опозицією серед народовців і стосувавсь до «Шародуі» ще в 1890-м році коли не зовсім прихильно, то в усякім разі не ворожо. Щиро стискаю Вашу руку, дорогий земляче.
Ваш А. К.
P. S. Перекажіть Охрімовичеві, що в 38-м ч. «Русских ведомостей» похвалено його статтю.
25. До І. Л. Липи 
М[осква], 18 1/V 92 
Шановний земляче!
Шкода, що Ви одразу не прислали рукописів. Діло, бачте, в тому, що я можу бути в Москві до 20-го мая, потім мусю їхати на літо в Україну, – отже, хоч би Губанов і згодивсь купити Ваші твори, так не можна було б їх друкувати до літа, бо хто ж держатиме коректуру?
Тим-то самі міркуйте, як його краще зробити цеє діло, а я охоче зроблю так, як Вам бажатиметься. Себто міркуйте, чи варто Вам чекати з друком аж до осені.
Далі мусю Вам сказати, що друк теї чи теї книжки залежить цілком не від мене. Я тільки даю Губанову рукописи, а судцем являється тільки він сам. Якщо рукопис припаде його тонкому лубочному смаку до вподоби, то він купує, і я одграю ролю хазяїна твору, заключаю умови etc.
Гонорар – страшенно малий: 100 примірників книжки та краплину грішми (скільки його ласка буде!).
Вибачайте, просю, але я не маю часу більше писати.
Ваш щирий А. Кримський
26 До І. Я. Франка
М[осква], 18 15/V 92
Шановний земляче!
Розкажу Вам, що мені сказав проф. Веселовський за Ваші твори («В поті чола»). Він раніше нічого Вашого був не читав; стрічаючись в «Киевской старине» з творами «Мирона», він не мав часу звертати увагу на цього писателя і, таким чином, дотепер він знав Вас тільки по чутці. Я йому дав Вашу книжку мовчки, не хотячи заздалегідь звертати уваги на котресь з оповідань, і сьогодні зайшов почути його гадку. Крім Вашої книжки, я мав ще багато других тем, які треба було нам сьогодні зачепити, але Веселовський одразу звів розмову на Вас і суть тієї розмови перекажу Вам коротко.
«Я прочитав дещо, – сказав мені професор, – і мене взяла досада, страшенна досада: існують такі речі на світі, а ми, росіяни, за них і не знаємо! Повісті Франка тра читати задля того, щоб побачити, яким повинен бути натуралізм». (Про росіян мають Ваші твори велику вагу через те, що Ви писатель слов’янський, с[ебто] близького народу). Найбільше хвалив він Ваше «На дні» та «Між добрими людьми»: «Просте, щире, а заразом яке глибоке!» Одним словом, по його думці, Ваші твори однаково визначаються як з літературного боку, так і з ідейного. «І знаєте що? – каже він. – Мені прийшла в голову гадка, котру я думаю здійснить літом, дарма що в мене є безліч других давно назначених робіт: я хочу написати про Франка цілу статтю, щоб познайомити наших земляків з ним». Потім він розпитував мене взагалі про Вас.
Не можу Вам писати подрібно геть про все, що він казав, бо це одібрало б багато часу – одно, а друге: суть його розмови Вам, либонь, часто доводилося чувати од других.
Я радів за Вас, а властиво не за Вас, а за Вкраїну: такі мислителі, як Др[агоманов], такі літератори, як Ви, потрібні нам на те, щоб українство придбало пошану.
Шкода, що я не міг дати В[еселовсько]му «Boa constrictor», бо не маю. Скажіть, чи він дозволений в Росії? Чи можна його де придбати? Я його читав, позичивши в товариша.
Екзамени: тра скінчити лист. Ваш щирий прихильник
А. К.
Стискаю Вашу руку і щиро здоровлю Вас.
P. S. Марки, наліплені на коверті, будьте ласкаві прислати мені, коли писатимете. В М[оскві] я буду до 22 мая – 2 июня.
27. До І. Я. Франка
Москва, 1892 р., 13/25 мая Шановний земляче!
Простіть мене за той клопіт, який я Вам наробив! Ех, шкода мені, що не доведеться, може, побачити своєї повістки! Добродію, чи не зосталося в Вас часом декількох несконфіскованих примірників? Якщо зосталося (або можна буде з тих, що верне прокуратор ія, з 10 переслати без одмін), то пришліть, будьте ласкаві, в Звенигородку. Що ж до змін в заборонених місцях, то просю, виправте самі, як знаєте. А заголовок, якщо треба, можна дати такий: «Син «Заплаканої матері», або «Вдовиця Україна» та її діти», або «Історія бідолахи-українолюбця та невдячного «найменшого брата», або, нарешті, назвіть, як самі хочете.
Ще раз висловлюю свій жаль, що через мене вийшла Вам морока. Ви мені зоставалися дещо винні: певне, що до-печатання мусить бути на мій кошт, – отож вжийте той довг на цю ціль. Крім того, я Вам вже винен за марки (котрі сьогодні ж у мене куплено) 40 коп. – це зазначте. Показується, що російські марки в 50, 70, 20 та 4 коп. вартніші од усіх других. Не забувайте ж і навпредки присилати.
21 – 22 мая ст. ст. їду додому. Хоч я сьогодні вже скінчив курс, але мусю зоставатися ще більше ніж тиждень тутечки, бо хочу покористуватися деякими дуже дорогими книжками, яких мені через те саме й не можуть дати додому. Тим-то швидше кінчаю лист: нема поки що часу.
Ваш гарячий прихильник
Марки, які я буду наліплювать на ковертах, раз у раз звертайте мені: підуть на ті самі цілі.
P. S. Аж жахнувся, коли побачив, як брудно я сьогодні написав лист. Звольте ласкаво вибачити.
28. До Б. Д. Грінченка 
Звенигородка в Київщині, 17 юня 1892 року Дорогий земляче!
А я вже скучив був за Вами! Насилу маю од Вас лист сьогодні. Спасибі Вам за Ваші книжки: гарна мені пам’ятка од Вас. Спасибі й за марки: ті люди, що захтять їх брати, муситимуть дещо дати на українські цілі; воно, правда, даток буде дуже дрібний, а все ж потроху дещо капатиме. Між своїми знайомими я вже здобув собі реноме вигадчика оригінальних планів; ще недавно я збирав гроші, щоб купити білет лотереї (що буде в сентябрі на користь голодуючих) на українські цілі, але марки, здається, перевершили все переднішеє! А спитаєте, нащо ж кому знадобляться марки та все однакові? Задля міни. Бачте, видається понад 100 спеціальних журналів, присвячених марочній справі; між іншим, колекціонери усіх сторін світу оголошують там своє бажання мінятися між собою марками. (NB. A що Росія вважається за Halb-Asien , то її марки дорожче цінуються). Звісно, процес збирання більше принаджує, ніж самі марки. А цікаві журнали! Мені доводилось їх переглядати не раз, і я ніколи без усміху не міг прочитати якого-небудь справоздання einer philatelischen Gesellschaft або d’une société timbrologique , товариства, котре щотижня одбуває свої засідання, котре роздає ознаки найкращим членам, котре з гордощами виставля свій девіз: «Loyauté fait ma force»! . Ну, та господь із нимиї Киньмо цю розмову. От іще попросю в Вас не вирізувати штемпельних конвертів, а збирати їх цілими та присилати мені (цілії – дорожче). Також присилайте й ті марки, які я наліплюватиму, і другі, які трапляються.
Я ладнався був тепер одповідати Вам на філологічні питання, порушені Вами в Ваших листах, але Ви пишете, що незабаром з’явиться Ваша стаття в «Зорі», – то ж зачекаю. Зрештою, є багацько й других питань, які Ви зачепили і за які мені хочеться побалакати з Вами. Шкода, що доводиться розмовляти листом, а не усно. (А й справді, чи не вдалося б нам колись побачитись?)
Перш усього треба мені дещо сказати про себе: Ви й самі цього бажали, але я зроблю це задля того, щоб Ви розуміли дальшеє, а не задля того, що вважаю розмову про себе вартою уваги.
Мусю Вам признатися, що в мені й кровинки української немає: мати моя – українська полька (дуже проста жінка), а батько – білорус (міщанського роду, вчитель географії та історії в двокласному вчилищі, загальнорус по пересвідченнях). Я родився і виріс на Вкраїні та й українізувався. Навіть у сім’ї я чув змалечку українську мову: моя мати говорить чисто по-вкраїнськи, тільки «етимологічною правописсю» (напр., речення: «дай собаці їсти» звучить в неї: «дай собаце єсті»), – значиться тільки з вимовою чужою. В сім’ї й я говорив отакою мовою, але поза сім’єю чисто по-вкраїнськи або чисто по-російськи, бо я вже вмів читати, коли мав 3 ½ роки. Про своє дитинство та перші хлоп’ячі роки не буду Вам розказувать, хоч вони справді зминули не зовсім звичайно: скажу хіба, що я читав страшно багато, тим більше, що батько мав і тепер має бібліотеку; од читання я й очі геть зіпсував ще на 12-му році (а тепер у мене 6-е ч. окулярів) і фізично недорозвивсь (мій менший брат виглядає далеко старшим од мене). Певне, що хлопці-товариші, котрі дуже цінують фізичну силу та зручність, не поважали мене, я часто був задля них якимсь покидишем, але так як я вчивсь дуже гарно і багацько начитався, то я вважав себе дуже розумним і був певен, що ніколи вищого од мене немає (звісно, такі гадки я пильно хоронив при собі і нікому не висловлював). Великою школою життя була задля мене колегія Павла Галагана у Києві. Ви знайомі з цим-о закладом? Це закрита школа, трохи з українським духом. Там є тільки 4 вищі класи гімназії. Плата страшенно висока – 750 крб. річно, так що своєкоштні вченики, очевидячки, люди аристократичних або плутократичних родин. Але тут є рівне число й стипендіатів (а всіх учеників є більше-менше 60 – 65); стипендіати вступають сюди по конкурсовому іспиту і всі вони пролетарий плебеї. (Мій батько і теперечки незаможний, а тоді зовсім був бідний). Не важко зрозуміти, що стипендіати та своєкоштні мусять неодмінно образувати два табори, які аж ненавидять один одного. У перших зброя – їх знаття, бо всі вони були в гімназіях першими учениками, а в своєкоштних зброя – їх пиха, висока гадка про своє дворянство, князівство чи гроші, та ще й, звичайно, фізична сила, котрою вони в 1-м та 2-м (себто 5-м та 6-м) класі дуже добре користуються. Якщо стипендіат трапиться такий, що й сам може дати здачі, то вони стараються його купити грішми, себто затягують його разом з собою по кондитерських, їздять укупі п’янствувати, тягнуть його по лупанарях і т. ін. Але все-таки зостаються такі стипендіати, що завзято ведуть боротьбу і доводять діло до перемоги. Я й у колегії був первим учеником, гордощі розвелися в мені незмірно, тому-то, хоч я себе поставив одразу так, що наші аристократи не сміли чіпати мене, слабого, але я відчував гніт над стипендіатами ще сильніше, ніж другі, і моє самолюбіє дійшло до болісності. Навіть словами (безпосередньо) мене кривдили геть менше, ніж других, а проте який-не-будь слабісінький натяк на адресу плебса мене болісно зачепляв, сіяв у мені насіння ненависті, злоби та гіркоти. І ми вели боротьбу. Система її така: своєкоштні – лінюхи, тупиці, не мають знаттів, вони потребують нашої помочі, – значця, залежать од нас. А коли так, то як же вони сміють панувати, биті: декотрих з нас, дорікати нам нашим мужицтвом та недостатками?! І я таки довів діло до того, що ми, стипендіати, стали незалежні, що фізичної сили більше не вживалося, що грубої образи більше не чинилось. Певне, що вигнати з аристократів їх пиху і погорду до нас, мужиків, че можна було, але принаймні в вічі вони могли обмежитися тільки натяками. Антагонізм тягся до кінця курсу, і цілком зламати тих аристократів ми не могли через те, що в них був «на вдержанню» один з наших: він один зоставався до кінця панським попихачем. Мене своєкоштні ненавиділи гірш од усіх, але й стипендіати, хоч поважали, та не любили за мою вдачу.
Бачте, коли я помічав, що хтось із плебеїв покористується чим-небудь у багача-дворянчика, напр., позичить гроші або візьме участь в угощенію (не забудьте: закритий заклад), то мені нервовість підказувала бозна-що, і іноді з мухи я робив слона, докоряв «провинникові», що він за ковбасу продає себе і т. ін. Адже ж і мені не солодко було тоді, бо я скрізь добачав непошанування плебейства і обурювався на те; але якщо мої докори та шпильки бували незароблені, то вони мусили одпихати кожного од мене, хоч і прибільшували повагу до тих ідей, які мною проводили.
Як бачите, я доволі рано мусив відчути різність соціальних становищ та класів. Панування аристократів над демосом, багачів над бідними, взагалі питання про «правду та кривду» обхопили мене саме тоді, коли я допіру почав серйозно мислити. Мене, ще дурного парубчака, зглибока зачепляло питання про нерівність усіх людей на світі, і я, ще доволі несвідомо, відчув, що мірилом достойності людей і права їх жити повинна бути їх особиста праця чи то руками, чи головою, а не гроші і не те, що «наши предки Рим спасли». Природна річ, з’явилася в мене зневага до всяких традицій, до приличностів яко до дворянської ознаки... Знаєте, в нас кажуть часом «неблаговоспитанному мальчику»: «Сережа, да не будь же мужиком!»... З традицій зневага перейшла й взагалі на авторитети. Таким способом зовсім готовий був грунт задля впливу літератури 60-х років, котру я незабаром почав читати. Спершу Писарєв, далі другі писателі того часу мали на мене великий вплив. (NB. Я літературу 60-х років знаю н є з м і р-н о краще, ніж сучасну). Вони формулювали мені мої змагання, дали систему моєму світоглядові, навчили мене думати.
Потім, за останніх два роки мого побуту в колегії, стає мені ще гірше. Досі я, правда, відчував гніт педагогів, але не так сильно, тепер же він мені став нестерпучий. Тільки ж годі на сьогодні, треба зайнятися своїм ділом. Мені цеє літо зовсім не спочивок, а ще більшая праця. До взавтрього!
23 юня
Не писав скількись день, бо здобув од Вашої жінки лист, де кажеться, що Ви не скоро повернете.
Перечитав я те, що написав передніше – страшенно багацько набалакав за себе: сьогодні вже буду менше допускатися чисто особистого елементу.
Добродію! Чи довелося Вам спізнати усі «прелести» виховання? Якщо ні, то Ви дуже щасливі. А мені довелося, і я ще й досі, коли згадаю за той час, не можу зоставатися спокійним. Навіть у гімназії, де вчеників багато, їм бува важко од «воспитателей», а що ж казати про нашу колегію, де усього 60 чоловіка? Там гніт вихователів бува нестерпучий, бо вони мають змогу залізати своїми брудними пальцями в душу вихованця і прикладати до неї сеої психологічні міркування. О, як я ненавидю тую психологію в вихованні! О, як я ненавидю те єзуїтство! Тії вихователі зробили те, що в мене нерви зовсім розшрубовані, зовсім розверчені.
Ученик, син, вихованець etc. повинні мати які-небудь права, котрих не сміє переступати ніякий вчитель, батько, вихователь. А в нас раз у раз робиться не такечки: в нас (я вже кажу не тільки за колегію) і досі дивляться на хлопця як на річ або, краще, як на цуцика, якого сьогодні за яке-небудь діло можна ласкаво потріпати по шерсті (бо ми сьогодні в гуморі І), а взавтра за те саме діло – набити, одлупцювати (бо, бачте, ми не в гуморі!). В нас не хтять зрозуміти такої очевистої аксіоми, що дитина чи хлопець – є повноправна людина, котра хоче доказів, а не сліпого послуху... Коли ж я вимагав од вихователів аргументів, то мене за це лаяли, звали резонером, несправедливо карали, переслідували. Коли я покликався на ті права, якими користуються другі, то в ліпшім разі мені лицемірно відповідали, що неможна прикладати однієї й тієї самої мірки до того, «кому дано один талант і кому – три», а частіше я, замість одповіді, чував крики обурення, тупотіння ногами та т. ін. Звичайно, я зненавидів вихователів і почав робити геть усе на су кір. Певне, що всяке підлизування до них здавалося мені наймерзеннішою річчю, а тут мені доводилося бачити, що підлизи тішаться навіть незаконними привілегіями! Це все усилювало мою ненависть і злування та й довело до такої крайності, що тепер мені й самому дивно згадати. Якраз такечки припало, що мої своєкоштні товариші найбільше од усіх підлабузнювалися до начальства, так що ненависть до панства, яке я в них бачив, злилася в мені з ненавистю до підлизування, до лизання руки деспогів. За останній рік мого вчення в колегії я встиг отруїти життя і собі, і всім товаришам (як своєкоштним, так і стипендіатам), бо коли хто з них не дививсь на начальство як на варварів, то той мені здававсь підлизою, і я вже не міг здержатися, щоб щедро не розсипати своїх саркастичних та єхидькуватих уваг на його кошт. Нарешті вони вже почали мені вибачати геть усе, бо вважали за ненормального; опроче, між ними були дуже гарні люди, котрих я теж колов, але вони, хоч і не почувалися винними, та розуміли, що джерело моїх грубих слів є благородне. Моя незвичайна зухвалість та одважне «резонерство» примусило й учителів дивитися на мене як на причинного, і тільки через те мене не виключили. Дійшло діло один раз до того, що я, після однієї події, був на цілий місяць засланий додому. Не хочу Вам розказувати, що то була за подія, скажу тільки, що в мене тоді вдома була страшенно слаба мати, а педагоги, невважаючи на моє благання, викликали батька телеграмою!
24 юня. На Йвана Купайла
Оце тепер, коли я пишу до Вас, геть уся Звенигородка лунає купальськими співами. Чудне враження викликають вони в мені. З одного боку, не можу ж я не згоджуватися з тим, що не в піснях сила; з другого ж боку, відчуваю не розумуванням, а простим чуттям, що я палко-палко кохаю цю «нікчемну форму» та й кохатиму повік, що б там не доводив розум або софістика! Якби що я не тямив, що я не смію тратити тепер часу, то так би й побіг до гурту співаючих!..
Казатиму далі. І не думайте, що мої вчителі були погані люди, – хрань боже! Тепер я навіть дуже добре знаю, що між ними є декотрі доволі гарні особистості, альтруїстичні, благородні, та але ж, яко вихователі, вони до нічого незугарні і чинили (та й чинять) величезні підлоти: можна рівночасно бути дуже гарною людиною і зовсім нікчемним педагогом, вчителем чи батьком.
Моє заслання знаменує дуже важную фазу мого життя. На самоті моє злування не то не ущухло, ба розгралося ще з більшою силою. Іяприрішив вчинити добру помсту своїм вчителям: «зопсувати» духом непокори менші класи. Треба сказати, що досі я мав скількись товаришів з менших класів, товаришів, які мене дуже любили і часто розмовляли зі мною; педагоги ж їм заборонювали мати зі мною зносини (як і взагалі неодобряючо дивилися на гарні стосунки менших колегіатів зі старшими). Але тепер я надумав щось інше. В нас видавався потайно рукописний журнал, де сотрудничали вченики всіх чотирьох класів, – я написав тепер туди довгу статтю про виховання взагалі, а про колегіатські порядки зосібна. Два місяці навмисне читав я систематично всякі педагогічні твори і тоді написав тую статтю. Вона мала великий успіх, а один з моїх товаришів, котрого я найбільше поважав за розум, геть захвалив її мені і навіть узяв чернетку собі на пам’ятку. Але я вже не торжествував: зі мною почало робитися щось іншеє.
Діло в тому, що узявшися за діло систематично, я допіру зрозумів, що я нічого не знаюі Хвальком я ніколи не був, в мені було навіть «унижение паче гордости», але досі я мовчки був певен, що я дуже розумний та багато знаю; скажу навіть більше, я вірив, що ніхто в мої роки не може бути такий розвитий, як я. Та обставина, що я завше був першим по вчиттю (затого нічого не роблячи), ще більше сприяла цій думці. Немало деморалізували мене й педагоги, бо, напр., читаючи мені сувору нотацію, казали: «З вас добра не буде: ви маєте геніальну кебету, а не маєте почуття обов’язків. Краще було б, якби в Вас було менше розуму, а більше kaXo-foxïavi’ÏH , моральної дисципліни». Ну, чи не мусило все це справді мене зіпсувати?
Але тоді я, кажу, розумів, що я знаю самісінькі вершечки науки, що я тільки напівосвічений, що я нічого не знаю. Я зрозумів, що я понахоплювавсь чужих гадок, а свого нічого не маю. Я зрозумів, що я виробив пересвідчення тільки індивідуальної моральності, а громадських ідеалів не маю ніяких, або ще гірше – маю ідеали зовсім несвідомії! Це був мені сильнющий вдар і завдав мені величезної муки. До ненависті супроти педагогів додалися ще важкії сумніви, жорстока моральна боротьба з самим собою. Я скінчив курса зовсім слабий і до краю зденервований.
Взагалі літо багацько розширює мій світогляд, бо я маю час вільно займатися читанням. Але того літа я, неначе скажений, кидався до книжок, ковтав їх одну по одній, але щодалі все краще помічав, що я цілковитий неук. Навіть у той час, як я кидав книжку, я не міг спочивати і до болю голови думав, і мучився страшенно, бо не був певний, чи здатний я на щось, чи є в мене хоч трошки самостійного розуму. Я бачив, що я стою вже на порозі життя, і бачив, що я ще зовсім не приготований до життя.
Зоставалося до кінця канікул два тижні. І от узяв я якось повісті Федьковича з передмовою Драгоманова, узяв, прочитав, і мене нове світло осіяло. Я зрозумів, що я мусю бути українофілом, – і це я зрозумів цілком свідомо. В цій свідомості була певна частина одвіту на мої мучительні сумніви, і от я жадібно ухопився за українство. До взавтрього!
25 юня
Грунт до українофільства в мене був вже давно приготований. Пригадую, напр., як ще за два роки перед тим мені дуже любо було являтися на любительські спектаклі в Звенигородці в щонайпоганішому вбранні, не в чоботях, а в подраних пантофлях; це я робив на те, щоб обурити нашу провінціальну аристократію неприличностю своєю; щоб іще більше обурити всіх, я вдавався до брата в антрактах по-вкраїнськи, то по-французьки, останнє я робив на те, щоб показати, що я вмію не тільки російської, ба навіть ще аристократичнішої мови, а все-таки вкраїнську шаную більше, бо вона мужицька. (NB. Я тоді багацько викидував таких штук, бо одне, що був зовсім ще хлопчина, а друге – хтілося бравувати своїм мужицтвом). [...]
Хтів би я й од Вас почути якнайбільше звісток про Вас самих. Будьте ласкаві, нікому не розказуйте того, що я написав, бо 1) я тільки задля Вас рішивсь писати все цеє, 2) я Вам викрив деякі закулісові боки колегії, а це ще дуже свіже діло, 3) мені сором себе самого, 4) в мене є написано скількись повісток, котрі той, хто прочитав би цей лист, міг би стосувати до мене самого, а це мені було б дуже нелюбо, бо й несправедливо.
Напишіть мені, що Ви думаєте про моє оповіданнячко, яке я Вам прислав.
Ваш щирий прихильник.
P. S. Якщо Вам незручно висилати свої твори до «Просвіти» з Ваших палестин, то пришліть мені, а я їх вишлю з Москви, де вони не звернуть нічиєї уваги. До Москви ж я поїду 16 августа.
Адрес свій докладаю окремо. Посилаю оголошення «НІароду]», бо думаю про нього побалакати.
29. До Б. Д. Грінченка
30 юня 1892 р.
Сьогодні, любий земляче, здобув я Вашу карточку та книжечку, – дуже дякую за них! Про книжечку я вже трошечки чув од Кониського, а оце теперечки прочитав. Загально скажу, що вона мені сподобалася, але подробніше писати не буду, бо однаково хочу написати рецензію з поводу її: тоді вже прочитаєте. Напишу, либонь, у «Народ» і Вам пришлю те число; до «Зорі» важко писати, бо коли діло торкнеться подібних питань, то В. Лукич щось не дуже-то вірить в ортодоксальність мого націоналізму і підозріва, що я дуже схиляюся до єресі. Звісно, не хочу я цим чинити ганьбу йому, але що правда, то не гріх: іноді аж досадно стає. Усякий раз, як я присилав йому статейку, де порушувалися відносини націоналізму з космополітизмом, В. Лукич примусював мене викидати ті місця, що в них я хтів бути безстороннім. Через те, напр., моя критика на Франкові оповідання вийшла така, що мені аж нелюбо згадувать за неї. Через те саме й із доволі великої статті, написаної з поводу «Кістяків Гольбайна» – вийшла куца, безбарвна заміточка, що на ніякі гадки не наводить. Я не зовсім обвинувачую Лукича: не він власник «Зорі», – тільки ж справа од того не міняється . Вже «Народ» під цим зглядом терпиміший: самі ж Ви могли бачити на моїй книжечці напис: «Накладом Івана Франка» і на другім боці: «Посвята націонала націоналам», а вже ж Франко краще, ніж хто інший, міг знати, що не на насміх зробив я таку присвяту. Зрештою, про все таке я ще балакатиму на своєму місці.
Тепер щодо Вашої критики. Вона вийшла все-таки прихильніша задля мене ніж я міг сподіватися. Ваша правда: я умисне вивів не дорослу людину, щоб легше перевести ідею... але скажіть мені, чи далеко одійшли од мого героя наші студенти, наша «сіль землі», наші, коли не головніші, то найчисленніші діячі?! Хіба величезна більшість студентів, між іншим, й отих самих, що так ґвалтують та розпинаються усно й печатно за «неньку Вкраїну», не такі самі шмаркачі? Достоту такі самі, хіба що тільки знають трьома-чотирма слівцями більше за Олеся, а саме: «капіталізм», «соціалізм», «Лассаль», «Маркс», котрого, додам у скобках, рідко хто з них читав!
(Може, скажете мені, прочитавши ці рядки: «Гм! а ти ж що таке? Ой, врачу! ісцілися самі» Що ж, хоч і гірко признатися, але признаюся, що і я неук. Тільки я маю принаймні ту потіху, що я шукаю «ісціленія»).
«Все-таки, – пишете Ви, – в оповіданні деякі місця дихають духом погорди до націоналізму». Не згоджуюся з Вами, бо вказати виродливі, спотворені боки якоїсь ідеї не є ще наруга над самою ідеєю. Ви ж самі кажете, що виявляти маловажність націоналізму недемократичного є навіть неодмінна річ (NB. ідея, до якої ще не додумались галицькі народовці, за малими, хіба, виїмками), і я думаю, що нам самим тра себе судити якнайсуворіше і не потурати регресові і т. ін. Мабуть, Вас вразило те місце, де Олесь гадає про будучу українську державу? Так я ж навмисне вжив тутечки слів «монархія» та «монарх», щоб відтінити можливу недемократичність націоналізму. «Нам однаковісінько, який Держиморда замкне нас у кутузку і на якій мові скаже, що права людини не про нас писані», – казав колись у «Народі» один з киян, і я з цим безумовно згоджуюся. (Та й Ви згоджуєтеся: я це бачу з «Хоми Макогона»).
Далі є в Вас таке питання: «Хіба ж усі наші діячі хорують на нерви?» Сміливо зважуюся сказати: «Еге». Я ще досі не зустрічав людей думки та цеї, які не слабували б на нерви. Здорові нерви бувають тепер хіба в ідіотів або в тих, що сидять на тепленькому містечку та й не думають не гадають, «что есть истина?» (З Ваших писань дуже добре видко, що в Вас самих надзвичайна нервовість).
Що ж до мови мого оповіданнячка, то певне, що не може вона бути така, щоб уже нічого ніхто не міг їй закинути. Не тільки не ремствую на те, що Ви мені в таких випадках завважаєте, але ще радію, бо мови тра вчитися ціле життя; хоч і те скажу: приймаю тільки ті вказівки, які вважаю доказними, основними. Напр., ніколи Ви мене не переконаєте, що не можна казати тому, того, цього і т. ін.; не переконаєте, бо я щодня чую такі наголоси (не після предлога). Слова змущатися вживаю тим, що не знаходжу другого: навряд, чи вживає народ глагола скаламутитись в значенню gestört werden, devenir confus. Дайте мені кращий вираз, – охоче його прийму. Мені багацько доводиться перекладати з перських поетів, і іноді не знаходжу я цілком відповідного слова. Тепер, так як Ви такий ворог нечистоти мови, я буду радитися з Вами в подібних пригодах. Добре? Коли Ви мені даватимете кращі слова, ніж я можу сам нашукати, я всякий раз буду дуже вдячний.
Нарешті, запримічу ще, що деякі помилки в мові мого оповідання вийшли з вини друкарні (напр., суровий).
5 юля
Не міг узятися до листа, бо був зайнятий. Однак тра скінчити оповідання за себе.
Не казатиму я, що те, чим я займавсь, є річ взагалі погана, – ні! Тільки ж я зле зробив, що виключно їй оддавався.
Бачте, діло було так. Я дуже старанно виучував усе те, що читалось на лекціях (на першім-таки семестровім екзамені мав усі 5+), і через те мені здавалося, що решту часу я можу й смію присвятити цілком українству. Я не гадав про те, що коли вдовольнитися самісінькими лекціями, то можна й десять факультетів скінчити, а зостатися тим самим неуком! Я не хтів зміркувати, що задля України я зможу бути корисним тільки тоді, коли я матиму основні всесторонні знаття, коли я буду людиною, а не якимсь хлопчиною, коли я матиму широкий світогляд. Я цього не зміркував: мені здавалося гріхом «не побігти на пособу моїй Неньці», яку я допіру «обрів», – я не хтів бути «зрадником». І я побіг.
Кожнісіньку вольну од «офіціальних» занять часину я й присвячував «Україні». Перша ознака національності є мова, – я нею найперше й заклопотався, пильно читав усякі книжки, особливу увагу звертав на етнографічні матеріали, перечитав усякі філологічні праці. Далі: знайомився з нашою літературою, спішився перечитати навіть погань. Кинувся й до літературної праці: перекладав, писав оригінальні твори (на щастя, послав і пошлю до друку дуже мало цих «овочів незрілої музи»). Хай собі, по заповіту Горація, полежать: попит ргетат in annuml Знайомився з Галичиною та її діячами, завів переписку; і в Москві я придбав собі одного знайомого з галичан, котрий навіть дещо писав по часописях (перекладав з московського), от од нього я дуже багато дізнався за тую «Га-лілею». Нарешті поліз і в політику...
Господи, господи, господи! Мені гидко й згадувать за той час. Погадайте собі: недовчений «недоросль» скрізь тика свого носа, мов щось справді путящеі Погрузнувши в «рутенії», в рутенській літературі, я, безперечно, не дуже-то міг розвитися, навпаки – мусив отупіти. Пишучи недостиглі повістки, я, неук, робив цим навіть неморальність; ще неморальніше було з мого боку братися за дописі. І на мою біду, все сприяло моїй блуканині. Перш усього я чув собі похвали за дуже гарне вчиття; тому-то совість моя зоставалася спокійна, і я не міг зміркувати, що можна бути навіть вченим в якій-небудь галузі, а не бути образованим, загально образованим! Друга річ, дуже шкідлива, були мої знайомості (од яких я, хоч і великий домонтар, не міг таки втекти); знайомий я був з студентами тільки двох останніх курсів унів[ерсите]ту, а сам був на 1-м, і тим часом бачив з їх боку поважання І Все це мені затуманювало очі[. . .]
9 юля
Хто його зна, коли я скінчу! Не можу ніяк дописати листа! Або часу нема, або я слабий. Тут у мене сестра дуже зохотилася піти на курси, і мені до моєї звичайної роботи додалося ще три години щоденних занять з нею; я почув себе дуже втомленим і, щоб навернути час, почав пити щодня поскількісь шклянок наикріпшої кави і таким способом займався до четвертої години ночі. Але нарешті од тієї кави я зовсім загубив сон і взяв слабіти. Позавчора хтів був уже одіслати Вам те, що написав досі, і додати, що божеволію і саме через те не можу скінчити. На щастя, не написав я такої нісенітниці, але все однаково – одсилаю лист нескінчений, вибачте та почекайте декілька днів. Якщо буде охота, напишіть, а ні – то заждіть, доки не здобудете нового листа од мене.
P. S. Ні, напишіть хоч два рядочки, бо мені тра знати, чи одержали Ви мої листи. З того літа, за яке я згадував, починається мені такий період, за який я не хтів би писати, якщо мої ці листи не доходять до Вас, а дістаються в руки непроханим «читачам».
10 юля
Сьогодні встав я пізненько, коли пошта вже одійшла. Тим-то листа не посилаю, а накидаю ще декілька рядків, щоб хоч трохи прикінчити.
І так я тоді приїхав на Вкраїну, щоби «принести їй безпосередню користь». Задля цього я ціле літо тільки те й робив, що блукав по селянах та міщанах. Але чим міг я їм допомогти? Порадами? Дак я ж сам нічого тоді не розумів в селянських потребах! (Я до того часу знав селянське, а надто міщанське життя тільки емпірично, а якої-небудь свідомої теорії, якого-небудь наукового погляду я зовсім не мав). Може, я тямив що-небудь в державнім устрої Росії і міг розказати, витол кувати селянам їх права? Дак і тут, як і в передущому питанні, я мало тямив. (Взагалі я тоді представляв собою те, що звуть – «півобразуванням», – все, що я знав, були вершечки, а так як тих вершечків я знав безліч, то не міг вірити в те, що я цілковитий невіглас, тим більше, що «чистым разумом» міг диспутувати про які завгодно питання). Будити в народі національну самосвідомість та вчити моралі? Еге ж, оцим я й зайнявся...
Я не хочу нічого казати проти т. зв. «зілляння з народом» та «хождения» в народ, але тепер вічно казатиму, що перше тра до цього підготуватися серйозною працею. Оті ж «хождения», які практикують такі недоуки, як студенти, є страшенна погань і мерзота. Перш усього велика шкода доводиться тим, що молодик повинен був би не гаяти час, і не гаяти власне задля того, щоб опісля, якими-небудь трьома-чотирма роками пізніше, послужити тому ж таки народові. (На мою гадку, це саме міркування тра було б прикласти і до політикування взагалі). Друга шкода та, що «просвіщати» народ, будучи неуком, не маючи суцільних пересвідчень і основуючись тільки на трьох-чотирьох соціалістичних та нігілістичних (та й то погано розчовпаних) книжках – це є неморальність. Але чи я міркував про теї «Вчитися задля будучого, тим часом як тепер все гине! Міркувати про людськість, тим часом як страждає Україна!» – це мені здавалося тоді негарною річчю, образою святині.
Коли б я тоді керувався хоч трохи розумом, а не чуттям, то я міг би регулювати себе, себто присвятити скількись годин «єднанню з народом» , а решту дня працювати над собою. А мене «скудоуміє» повело не так. Коли я не блукав «в народі», тоді я займався «прелюбодеянием мысли», знов-таки на патріотичному грунтові: дряпав віршики, складав чудернацькі повістки (NB. а якби я їх послав у Галичину, то далебі вони були б надруковані), ненавидів Драгоманова... Треба пояснити, що значить останній вираз: це, бачте, я іноді годин із дві оддавав роздумуванням про Др[агоманов]а, повторяв із злобою деякі його слова, силувався зробити собі кожне слово його ненависним, гидким, мерзенним et ceatera, et ceatera... Заложуся, що Ви зараз погадаєте, що в мене не всі вдома, але Ви помиляєтеся: я тоді був зовсім здоровісінький, а це в мені виявлявся таким способом патріотизм... Коли ж я «зливався з народом», тоді читав його вкраїнські книжки (це ще була найкраща річ), заводив патріотичні, ентузіас-тичні розмови, записував етнографічні матеріали, «розкривав народові очі на дійсний стан речей у нашій державі»... – ні, я всього й не розказуватиму, хоч, власне, дрібниці було б Вам почути найцікавіш, – не розказуватиму, бо аж досі червонію з сорому. Коли й є яка одрадісна згадка за той час, так лиш тая, що все я робив од щирого серця. (Може бути, мої знайомці цеє відчували, бо, не-вважаючи на колосальні нісенітниці, які я їм плів, мене любили і ніколи ввічі не сміялися). Звісно, «щирого серця» ще не доволі, і-і-і! дуже-дуже не доволі! Я це знаю, ну а все ж констатую факт, що все теє діялося в мені од щирості. І знаєте що? от і тепер, коли я з ненавистю гадаю про свою минувшину, іноді постане в моїй уяві такий образ: місячний вечір, рибальська хатина над кручею, уся сім’я в зборі і тепер вечеряє на свіжім повітрі; я теж їм вкупі з усіма і страшенно радію, що не почуваю ніякої гидливості їсти з однієї миски ; потім розмова: старшенький хлопчик щільно притиснувся до мене, і я його обійняв, пригорнув, а сам або слухаю, або розмовляю не про «ідею» і не через те, що «ідея» вимагає цього, а попросту через те, що любо мені вести розмову... При такій згадці щось одрадісне доторкається до мене і на душу находить настрій, – не знаю, як варто його назвати: чи «плаксивий», чи «чутливий»? І мені стає чогось так шкода, так шкода!
Зминуло літо, зминув той час, що я міг у нього надолужити загублений рік. І я знов поїхав у Москву, боючися зробити рахунки з самим собою і почуваючи неодмінну потребу зробити їх. Отут час розказати й про свої стосунки до радикалів.
30. До Б. Д. Грінченка
17 Звенигородка, 18 17/VII 92
Дорогий земляче!
Щиро Вам дякую за Ваш щирий лист: я зостався аж зворушений, бо в ньому світиться така делікатність, така боясть образити мене! Не бійтеся: я не можу нічим образитися на Вас, бо все, що Ви пишете, дихає щирістю. Мені здається, що ми будемо дуже гарними приятелями, якщо навіть 1-й мій автобіографічний лист не зміг одіпхнути Вас од мене. Я знаю, що і з першого, і з другого листа я виглядаю великим егоїстом, і я б зовсім не здивувався, коли б вони викликали в Вас неприхильність до мене, але... але Ви були настільки делікатні, що не виявили свого почування. Писав же я Вам свою сповідь, одне, задля того, щоб Ви не вважали мене за «щось», а друге – через те, що почуваю якусь потребу підвести «итоги» по скінченні вищого виховання, чи там – образування.
Незабаром почну далі Вам писати. Поки що, днів зо два, я мусю вжити залишні години на написання першої моєї наукової рецензії на твір мого будучого професора Вс. Міллера «Материалы к изучению еврейско-татского наречия», з поручения редактора «Этнографического обозрения». Так як це буде перша моя рецензія по східних науках, то я вже силуюся зробити справді основні уваги, а до того трошки стидаюся, що маю рецензувати свого вчителя. (Зрештою, признаюсь Вам, остання обставина хоч мене й конфузить, але й чимало тішить, мов дитину).
Коли що-небудь одвітили на мій другий автобіографічний лист, то вже одвіту на цей-о хоч і не пишіть, а чекайте новітнього листа од мене.
Ваш щирий прихильник
А. К.
31. До Б. Д. Грінченка
20 юля 1892 p. Любий земляче!
Оповідатиму потроху далі... Тепер торкнуся моєї знайомості з українським радикалізмом. Треба Вам сказати, що спершу я дуже-дуже мало знав київських націоналів, зате народян одразу впізнав багацько і зовсім природним способом: деякі з-поміж них – мої шкільні товариші (правда, не однокласники). Коли я вчивсь у колегії, я сливе не мав щирих друзів у своїм класі і знаходив їх у вищих класах. Ті мої старші приятелі поскінчали курс раніш од мене, і наші відносини були на час перепинилися; коли ж я й сам через два роки після того став студентом, я відновив наші давні стосунки і пересвідчивсь, що мої приятелі дуже одмінилися: придбали чимало нових відомостей і переконань, зробилися українофілами і власне драгоманівцями. Я й переписувався, і особисто бачився з ними та їх знайомими, коли їхав з Москви або в Москву, а що мої колишні товариші знали мене з колегії дуже близько, то од мене не були укриті навіть усякі закулісові боки київського радикалізму; од радикалів таки ж я довідувався й про київських націоналів. (NB. Певне, що поняття «націонал» ще не виключає поняття «радикалізм», але я в листах до Вас іноді противоставляю націоналів радикалам, а не космополітам, бо й у Львові, й у Києві націонали цураються всього радикального).
Нема нічого легшого, як переплутати Ідею з її прихильниками. Навіть дуже розумні люди часто засуджують саму ідею за гріхи її адептів: тим-то я зовсім без сорому признаюся, що я переплутав теорії Драгоманова з пересвідченнями та вчинками тих людей, в котрих ім’я Драгоманова не сходить з уст. Ще в початку свого українства я прочитав «Громаду», і вона мені дуже сподобалася, але потім я був поклав, що Драгоманов тепер зрікся своїх давніших гадок: «Адже ж драгоманівці київські, котрі безперечно (гадав я) знаходяться en courant з сучасними ідеями Драгоманова, можуть служити найкращими покажчиками їх, а вони ж не надто тримаються того, що було писано в «Громаді». Таким чином, коли засновався «Народ», я, ничтоже сумняшеся, заздалегідь надав йому духовну постать київських радикалів.
А та постать була не дуже гарна. Перш усього мене нелюбо вразила погорда до національності, іменно же до мови. [. ..] Я пояснив собі недбалість знайомих мені драгоманівцівдо української мови зовсім інакшими побудками, ніж пересвідчення: я був певний, що вони не хтять говорити по-вкраїнськи од страху перед поліцією, а всякими теоріями тільки захищаються про людське око. Взагалі одмітна черта російських радикалів (і київських у тім числі) є надзвичайна боязливість, заяча боязливість; після я мав переконатися, що московські радикали – ще гірші страхополохи, ніж київські, але тоді київські радикали наводили на мене (під цим зглядом) огиду. [. ..] Заразом їх нещирість мимоволі одпихала мене од їх найгарячіших ідеалів: чи ж варті пошанування (думав я) ті ідеї, од яких їхні поклонники одкинуться при першім-ліпшім випадкові, при якій-небудь колізії з поліцією, та ще мало того, що одкинуться: самі, без запросин, наплюють перед жандармами на свої святощі?!
Сьогодні Вам не писатиму нічого, бо готую дещо задля «Дзвінка», а взявсь за перо лиш на те, щоб висловити своє обурення: прийшло 14-е ч. «Зорі», і в ньому «поезія» К. Устияновича «До Остапа Левицького». Прочитавши, дійсно скажеш: кожен поет має право бути тривіальним, але К. Устиянович надуживає цього права! Зрештою, тривіальність його така колосальна, що навіть не знаєш, чи обурюватись, чи просто плюнути.
25 юля
Отож «Народ» спершу мені дуже був не сподобався, і я не вірив йому, коли він писав погано про найголовніших народовських діячів. Але незабаром скоїлась одна обставина, через яку я мусив відчути недовіру до галицьких націоналів і виразно зрозумів, що вони справді по своїх пересвідченнях є ніщо інше, як «рутенія» (чудовий термін, вживаний «Народом», здається, за призводом Драгоманова; а втім, хто б його не видумав, термін дуже виразистий). Річ була в тому, що я рішивсь був послати деякі з своїх «овочів нестиглої музи» до галицьких часописей і таким способом увійшов у русько-українське літературне товариство. Я ще в колегії дуже був звабився школою Золя, тим-то й сам написав довжезний роман в смаці натуралістичної школи; то ж його я й послав до «Зорі».
Правду кажучи, той роман не був нічого варт під зглядом художницьким, а до всього того дихав тенденційністю, тенденційністю невченого школяра, котрий вірить у те, що він уже людина. Тільки ж не через це не захтіли його надрукувати галицькі редактори (кажу в мн.ч., бо «Зоря» мала тоді принаймні трьох верховодів); мені вернули мій роман з поясненням, що він... неморальний! Я аж остовпів, почувши такий суд, бо неморального нічого в моїм творі не було: треба бути ханжею (а як це слово буде точ-н о по-нашому? святенник? святоха?), щоби видати такий осуд. Незабаром був надрукований у «Зорі» мій переклад «Ранок на березі ставу» Нікітіна, і знову було викинуто скількись віршів і то таких, котрі друкуються по-російськи навіть у хрестоматіях задля дітей! Коли я спитався листом, чому це так, мені було дано відповідь, що «такі вже наші обставини»; автор листа радив мені розпитатися докладніше в того знайомого русина, за якого я Вам вже був згадував. Я й розпитався... Незабаром знов одна з галицьких часописей перекрутила мій переклад «Двох лицарів» Гейне, і знов причиною була «неморальність». Після того я мав ще скількись подібних колізій і почав розуміти, що хоча й мої знайомці й дуже великі патріоти, але вони – рутенці, і найгірша їхня рутенська риса – клерикалізм. Постепенно я пізнав галичан ще краще і дійшов до дуже непотішаючих заключин. Я наглядно пересвідчувавсь, що «Народ» пише правду про них.
Одного разу надумавсь я переложите скількись віршів перського поета Хейяма та одіслати до «Пріавдиі», котру я все-таки вважав за поступовішу. Один з її номінальних редакторів (їм же ім’я – легіон) одмовив мені, що й «Правда» мусить «увзглядняти наші обставини», а такі речі, як вірші Хейяма, міг би надрукувати хіба лиш «Народ».
26 юля
Вчора мені навернулось на очі «Русское богатство» за 1887 p., де я здибав «Дневник сельской учительницы» H. Ківшенко, дуже цікавий. Якщо не читали, то радю прочитати, – не пожалуєте, бо задля Вас він буде цікавіший, ніж задля будь-кого. А коли буде охота, то, може, напишете мені й свою думку про цей твір?.. Вертаю до діла. Очевидячки, я мусив наочно переконатися, що «Шарод]» є єдина незалежна галицька часопись, часопись, котра не лякається ані клерикалів, ані сервілістів. Чого ж це я до неї такий неприхильний? – задавав я собі іноді питання. Якби ще я не був а) упереджений та Ь) дурний, то запевне б одразу розчовпав, у чому діло; а я трохи не цілий рік нічим серйозним був не займавсь, то й отупів[. . .]
Стаття Драгоманова в 9-м ч. 1890 р. обурила мене, і зо мною зробився нервовий пароксизм. Того самого дня, як я одержав те число, я написав першу мою допись до «Правди», де вдавався до Др[агомано]ва; це було саме в переддень турецького (дуже важкого) екзамена, але я не звернув на те уваги, так що потім мусив уночі не спати.
Надійшло нарешті те літо, за яке я вже Вам писав. Влітку я потроху знов примирився з «Н[ародом]» і почав знаходити, що в ньому зовсім немає глузування з патріотизму, яке я хтів бачити в ньому передше. А втім, я в теє літо виявив себе таким мізерним, що не хочеться вже знову згадувати за всякі тодішні мої перипетії.
Приїхав я в Москву. Не хтілося мені нікого розшукувати із своїх знайомих, я взяв жити дуже самітньо. І от мимохіть з’явилася в мені потреба порахуватися з собою, я й почав «рахуватися» і дійшов до знеохоти.
27 юля
Я вже дуже добре бачив, що цілий рік зминув, а нічого не додав до мого розвитку, або коли додав, то самісіньку крихту. Я вже почував потребу пильних студій. Я вже розчовпав, що мій «патріотизм» не тільки не має задля України ніякісінької вартості, але ще може їй шкодить, бо я, її будучий робітник, дуже зле готуюся до будь-якої роботи.
Але, хоч я вже й додумавсь до цього, я дуже мало одмінивсь. Правда, я почав потроху займатися та читати не тільки українське, але все це робилось якось прихапці. Натомість я вдався до політикування і понаробляв таких помилок, що тепер мені невимовно соромно згадувать за них; якщо хто мені скаже, що я за них варт погорди, то я не тільки не образюся, ба навіть щиро стисну його руку.
Помилки ті виявилися як у багатьох приватних листах, так і в часописях. Саме тоді заснувалася русько-українська радикальна партія, саме перед тим, як надійшла нова ера і т. ін. Всенька наша преса була повна полеміки, властиво не полеміки, а колосальної лайки та інсинуацій. «Діло», «Правда», «Буковина», а надто «Діло» (котре я тоді передплачував) не шкодували ніяких заходів, щоб очорнити «Н[арод]»; а той теж не поводивсь безсторонньо та часом висловлювавсь так, що кожен націонал міг покривдитись. Запалом тієї боротьби був охоплений і я, і кожна присилка (листів чи часописей) з Галичини робили мене на два дні слабим. Ще зараз по приїзді я був написав рецензію на «В поті чола» і... зовсім не таку, як тая, що надруковано її в «Зорі». Потім якось, разлютований на радикалів, багацько в тій статті я позмінював. (Тільки ж, як я вже писав, і в тій переробці вона здалась «Зорі» невідповідною, і я мусив опісля ще її переробити, так що вона вже зовсім ганебна. Спитаєте, нащо ж я дозволив її переробляти? – З «патріотизму»!) А далі мої дописи до «Правди»!..
Я добре тямлю, що я тоді зазначив себе великою неморальністю: адже неморально виступати на публіцистичне поле, не маючи непохитних пересвідчень. Одна-однісінька є в мене вибачка: я був тоді слабий, «невменяемый» (хоч результати, звісно, од того не міняються). В мене був тоді період мого осіннього зденервування (періодично я слабую на нерви в середині осені та в початку весни та ще днів зо два кожного молодика).
Та довелося й схаменутися. Я отямився і з жахом подивився на те, що я наробив: дві мої дописі, надруковані, здається, в вересневому ч[ислі] новітньої «Правди», мордували мене. Я прирішив не показувати того числа «П[равд]и» нікому з московських українців (котрі знову одвідали мене) і з душевним болем уявляв собі торжество моїх київських знайомців-радикалів, котрим я був закидав нічогонероблення, а тепер сам показав приклад такої «роботи», од якої хрань боже. Та ж не стільки чужа «опінія» (як мовляють галичани), скільки докори власної совісті і почуття якогось несповненого обов’язку мучили мене.
Що зі мною тоді робилося, я Вам висловити не можу. Скажу тільки, що наука ця була мені дуже болюча, і од того часу я вже не міг вчинити нічого такого, за що б мені довелося тепер дуже червоніти. Я не кажу, що я одмінивсь одразу, – ні! але ж я потроху почав собою владати і примусив себе міркувати.
Наперед усього я, спокійно розмислюючи, примирив у собі національство з поступом і довів собі знов, що вони зовсім не знаходяться в суперечності одне з одним. Результатом цього була моя дуже довга допись до «Правди», надрукована в декабрі 1890 р.; правда, і тут було видно чимало неуцтва, та все ж не було там ніякої дикості та назадництва. (Драгоманов опісля казав, що він тільки через неї зміг написати одповідь «Правді». Зрештою, про це ще буде мова потім). Заразом я взяв і образовувати себе (хоч, правда, не дуже пильно).
Я дуже радий, що почав тоді трохи листуватися з Франком; в його листах блищала та жива течійка, од якої я вже був одзвичаївся за рутенщиною. На жаль, я тоді не довго з ним переписувався.
Треба вже швидше кінчати сторію, і через те напишу Вам усе в коротких словах.
Я не міг раптом вигоїтися та скинути з себе всю надбану луску, бо мені не ставало однієї дуже важної речі: систематичного образування; нервовість моя, переходяча в божевілля, теж чимало мені шкодила. Моя хитанина тяглася до торішнього лютого. За той час я встиг перш усього повірити, що націонали русько-вкраїнські майже всі не поступовці, а радикали чи космополіти – нещирі, встиг посваритися з киянами, дякуючи одному дуже непоказному вчинкові київського радикального генерала од українофільства, встиг в кінці кінців твердо стати на тім пересвідченні, що українофільство є дуже гарна річ, але робітників вона сливе як не має, і загал українофілів або егоїсти, або хоч щирі, дак неуки. Звісно, себе я відносив до другої категорії.
28 юля
Од того февраля я веду зовсім інакшеє життя: ненастанна праця та праця займає всенький мій час, – більше працювати, ніж скільки я працював, неможлива річ. Після всього того, в чому я Вам досі признався, мені дуже любо, що я смію похвалитися хоч останнім півтора роком. Але перше ніж оповідати, який вплив зробили на мене мої заняття, розкажу Вам дві-три речі, які хронологічно стоять на черзі.
Перша річ та, що я, розвінчавши українофілів, в скорості мусив розвінчати й російських політиканів!... Мене раз у раз вражав у них цілковитий брак того, що звуть «горожанською відвагою»; тим-то, посварившись із київськими радикалами, я, задля контрасту, був пристав до одного теж дуже радикального, але (що найголовніше) сміливого товариства; тільки ж я без огиди не можу згадати за час мого пробування там; прикрите гучними фразами, там панувало теж необразування! Добродійний вплив був мені з того єдиний: я пильніше взяв трудитися. Взагалі одтоді слово «студент» стало мені синонімом неука; і тепер, коли я почую, що за яку-небудь справу беруться студенти, то тії заходи (зовсім мимоволі) тратять усяку вартість в моїх очах!.. Великим щастям задля себе вважаю я ще тую обставину, що мені доводилося мати зносини тільки з студентами останніх курсів: мені трапилося бути свідком декількох аж драматичних моментів (по скінченню їх курса), мені трапилося почути сповідь деяких з-поміж них, почути їх одчай та невимовно гірке ремствування на марно згаяні роки студентування. Такої науки я повік не забуду.
Ще я хтів розказати за пригоду з листом Драгоманова. На мої запити, друковані в «Правді», він прислав Барвінському одповідь, де пояснив генезу «Правди». Я здебільша вже знав геть усе, але Др[агоманов] листами редактора доводив також, що ймення Др[агомано]ва вжили на те, щоб зробити рекламу «Правді», і взагалі його одповіддю викривалася дуже брудна історія; але звідти я побачив також, що деякі (і навіть найголовніші) з київських радикалів – самозванці: вони звуть Драгоманова своїм вчителем, а перекручують його думки. (NB. «Пр[авда]» не надрукувала одповіді Др[агомано]ва).
В маї того року я мусив кинути ще одну грудку на могилу галичан: в мене скількись днів прожив один подорожуючий русин, котрий, як стало мені відомо од нього ж таки, мав одразу рекомендуючі листи і до українофілів, і до членів Слов’янського комітету! (Як тое Вам ся сподобає?) Перед обрусителями він мав удавати представителя «угнетенной русской народности», а перед українцями – українця, «щирого русина». То й тут вийшла пригода: побачивши в мене на столі число «Народу», він мені оголосив, що він «радикал з уродження», а в Києві перед одним з правдян співав зовсім не тієї (як я довідався опісля). Листи до слов’янофілів та українців були писані однією і тією самою особою, теж мені звісною. Мій гість був такий несвідомий неморальності свого поступування, що аж дивно. (NB. А він скінчив гімназію і, наче на злість, «руську гімназію»!) Переказую Вам навіть цю пригоду, бо й через неї чаша повнішала.
29 юля
Взагалі останні 1 ½ року я вважаю дуже любим задля мене часом, але перший місяць – то було справжнє раювання. На душі мені запанувала якась давно не знана гармонія, нервові пароксизми пощезали, докорів совісті не було, натомість з’явилося внутрішнє задоволення. Я з запалом поповняв пробіли в своїм образуванні і не почував ніякісінької втоми.
Контраст з переднішим часом і настроєм був такий разючий, що трохи мене був зовсім не одштовхнув од українства. В мені розпочалися всякі сумнівання, але навіть не дуже сильні: я без усякої боротьби холонув до українства і непомітно забував його. І це не дивниця: в російській та чужоземській науці я знаходив світло, живу гадку, щастя, а дотодішня любов до України кинула мене бозна-куди; загал наших діячів був (і є) такий, що може тільки одіпхнути людей од усякої української ідеї. Зрештою, кажу Вам, я ще не рішавсь собі сказати, що я не українофіл, – я попросту несвідомо забував за Україну; а коли б мене хто тоді спитав, то я б йому одказав, що українофільство річ дуже шановна.
Зіньківський своєю статтею піділляв оливи в огонь. Коли я йому одповідав, я ще не був обоятним до українства, – поганий вплив його рецензії про «Одіссею» та статті про Шевченка виявивсь на мені трошки пізніше. Потроху, непомітно, крадькома залазило мені в голову боязливе питання: «Та чи існує українська мова?» Стаття про Шевченка своїм стилем нагадала мені дуже багацько відомих мені прикладів вивчення «української» мови, бо тая стаття яркіше відтіняла собою стан речей, стан нашої літературної мови: адже наша літературна мова постаралася зовсім одбитися од народної, страшенну силу набрала кованих слів та позичених з польського. Що ж до рецензії Зіньківського про «Одіссею», то вона дихала ненавистю до слів, схожих із російськими, хоча ті слова вживаються самим народом. [...] А тим часом які тенденції я бачу в певних українофілів? Не через те, що народна мова малорусів є окрема мова, зробилися вони українофілами. Навпаки! Через те, що вони хтять виробити якусь окрему мову, вони постановили собі метою переформувати живу мову українського народу І Тим-то вони силуються знищити quasi-російські слова, яких вживає народ, а натомість накинути йому нові: чи польські, чи виковані.
В такім разі всеньке українофільство є фікція, непотрібна і навіть шкідлива фікція, гадав я. Штучно витворювати новітню мову є нерозум... Тут почали мені насуватись ще й інші гадки. [...]
В послідній рік мого пробування в Москві я увійшов в зовсім інакшеє товариство. Діло, бачте, в тому, що хоч я навсправжки є ніщо, але в мене знаходилося чимало добродіїв, які хтіли бачити в мені «светлую личность» та талановитість; мало того – їм здавалося навіть, що я є молодий учений! Через те вони, зовсім без мого відому, зложили мені дуже гарну (хоч й не заслужену) репутацію і потім ввели мене в товариство літераторів та вчених. Після товариства студентів оце нове здалось мені зцілющою водою (і робить мені велику користь, бо примусює мене клопотатися своїм образованиям: я виразно бачу, що я зовсім неук і що мені ще зостається дуже багацько вчитись). Можна було б сподіватися, що воно мене так звабить, що я одкинуся од українства. А тим часом нічого цього не робиться, і я такий самий гарячий українофіл, як і був, тільки трошки розумніший.
Ну, вже час і скінчити. Про «Народ» і про те, що є в ньому доброго або поганого, побалакаємо після.
Тепер же Вам іще одвітю на одну річ. Ви колись питалися, через що я йду на другий факультет. З мого оповідання, сподіваюсь, Ви побачили, що в моєму образованню багацько пробілів, – я мусю їх заповнити. Я вже тепер не змарную часу, а використаю його якомога. Ви, переконуючи мене, казали, що великовчення одбирає в людини найкращу силу і пускає в життя вже надламану. Не знаю, як другі люди, але я од того часу, як займаюся наукою, зробився більш урівноваженим і почуваю, що мені прибільшало сили. Навіть фізично я поздоровішав: правда, нервовість зосталася, але такого зденервування, що переходить у божевілля, вже зі мною затого не буває. (Взагалі я помітив, що будь-яке зденервування гоїться роботою. Та й самі нервові розстрої походять в нашої інтелігенції найчастіше од лінощів). Другим разом я Вам напишу, як я міркую про свою будущину.
Заодно Вас дуже-дуже просю: не пишіть мені ніяких компліментів, бо цим Ви мене дуже покривдите. Я людина дуже собі звичайна і до того невіглас. Бажаю бути вченим, але забажати – це ще не значить зробитися. Ars longa, vita brevis , – а я навіть оте коротке життя не встиг використати як слід.
Ваш щирий прихильник
А.К.
Власне, оце здобув листа од Вас. Чим же одрізняється Ваша програма од драгоманівської? Докладніше, зрештою, побалакаємо в дальших листах. На факультет іду історичний; в мене є охота потім піти ще на юридичний, але сподіваюся, що й самостійно простудіюю правничі науки раніше. Коли що маєте робити з тим, що я друкував у «Дзвінкові», то будьте ласкаві. Львівська прокураторія не вернула мого оповідання: всенький наклад пропав, крім 10 примірників. Марки збирайте, про них я напишу потім.
32. До Б. Д. Грінченка
Від 18 августа 1892 Любий земляче!
Допіру одужав: дві слабості одбув. 3-го августа мені приключилася епілепсія, а незабаром – щось ніби холера. Остання пошесть у нас лютує: цілий день тільки й чуєш подзвіння, аж зануда бере, а крім того, мруть ще жиди. В часописах нічого про це не друкують, хоч я знаю напевне, що іще в середині липня була вислана перша телеграма губернаторові. Вчора померло шість чоловіка, переділе траплялося більш.
Щодо мене, то я не так лякаюся холери, як нового пароксизму падучки; не знаю, чи воно дійсно так, чи, може, так мені здається від впливу Достоєвського, але мені неначебто пам’ять зменшилась, і я страшенно лякаюся дальших наслідків. У мене є старша сестра – аскетка; вона вже була раз пішла в монастир, та знов вернула, зрештою вскорості хоче вже остаточно піти в черниці; отож у цієї сестри ще в маї с[ього] р[оку] проявилась т. зв. Віттова пляска; але ж такий аскетизм, який вона практикує, не то до Віттової пляски, а й до галюцінацій може довести. А я ж хіба аскет?! Це, либонь, спадкова хвороба, бо через годину після мене скоїлася падучка й у моєї матері.
Цікава причина мого припадку, цікава через те, що наводить на питання: яка є границя між сентиментальністю і душевною добрістю?
В мене є менший брат, молодший од мене на рік, а класом (або тепер курсом) на три роки. Я, звісно, не вважав на класи, а старався завжди впоїти йому ті самі думки, яких я сам набирався. Очевидячки, що ті самі «пересвідчення» (назву їх такечки) діставалися йому таким способом легше, ніж мені самому, і я боюся, що я вчинив ціле злочинство, бо прищепив йому такі напрями, які можуть бути шкідливі і не відповідають його вдачі, його комплекси. Сам я – слабуватий, занадто нервовий, плаксиво-сентиментальний, – мені неодмінно треба було якоїсь суворої нігілістичної теорії, котра б вдержувала мене в певних межах і не дозволяла б, так скажу, «розлізтися», розкиснути в сентиментальності та в нуднім «ентузіазмі». Так я думаю собі теперечки, а заразом завдаю й питання: «Але чи треба ж було ті самі принципи прищепляти там, де одразу не було ані сентиментальності, ані будь-якого (навіть не квасного) ентузіазму?»... Жорстокий приклад бачив я цим літом.
Мій брат навчився стріляти тепер, і от яка тільки пташина не залетить до нашого садочка, він и підстрелить і оддає котові на харч. Я був узяв сперечатися, бо істерики зо мною давно вже трапляються, і через те, бачачи, як кіт шматує птичку, я мало-мало знов не впадав в істерику. Признаюся я Вам у цьому, бо не хочу, щоб Ви думали, буцім я хвалюся добрим серцем: не в добрім серці тут сила, а попросту в слабих нервах. Брат мене миттю побив теоретичними доказами. «Чому ж ти любісінько їси перепелиць, яких привозить з полювання батько? Чому ти спокійно можеш на них дивитися вбитих, а тепер обурюєшся? Тебе обурює не факт вбивства живого сотворін-ня, а л и ш та обставина, що я вбиваю задля кота. Це сентименталізм», – сказав він. А я теоретично не міг би його збити; я тільки відчув, що тут є якийсь софізм. Колись я був зробився вегетаріанцем, і це було найбільшим доказом для моїх педагогів, що я збожеволів (я Вам про це вже оповідав: мене тоді були заслали додому на «вигоєння»), але опісля я й сам пересвідчився, що це був просто сентименталізм, дурна «атласнстость сердечная». А тепер, коли я повстаю проти вбивання задля вбивання, чи це теж «атласистость сердечная»? Чи буде неморальністю застрелити горобця задля харчування кота?
Я сам тоді собі завдавав такі запити, тому-то змовчав на слова брата. Але довго я ще роздумував про цеє. Не горобця шкода, – казав я собі, – а шкода, що серце людське озвіряється, стає цупке. Тільки ж тут виникає передо мною дуже відомий факт, що охотники – загалом дуже добрі, м’які, лагідні люди. А до того, не міг же я сам перед собою лукавнувати: я добре відчував, що мені шкода таки самих пташок.
Щодня він вбивав із п’ятеро горобців, але якось вбив солов’я і теж кинув котові на поталу. Я почув, що спазма мені давить горло, але силувався спокійно докоряти. Одвіт мені був такий: «Чим соловей кращий за горобця?» Я брата обізвав варваром і кинувся в свою кімнату ( в мене є цього літа своя, окрема кімнатка), де впав в істерику. Потім знов виступило передо мною питання: «Чи це в мені говорять слабі нерви, чи почуття якоїсь правди?..» Одна гадка бентежила мене: «Через віщо мені жалкіше солов’я, ніж горобця? Мабуть, через те, що він – соловейко, поетична пташка? А коли так, то, значиться, не «правда» тут має вплив, а якісь забобони, сентиментальні пересуди?» Такі питання мали задля мене вагу, бо мали аналогію з другими: «Чи теорія Мальтуса неморальна?» «Чи «свідома пролетаризація мас», яку проповідують деякі марксисти, абсурдна? «Чи тероризм – погань?» А за ними виринали новітні запити, які, зрештою, завше будуть старі: «Через віщо всенький альтруїзм не вважати за сентиментальність, за культурне переживання?» Одповідь давав я собі зовсім не на це питання, – я казав: «Чужі страждання мені не любі, і я ніколи їх нікому не вчиню». І рівночасно з відповіддю я знов питався: «Що ж це? чи суб’єктивна одповідь, чи голос моральності?» Звісно, шукати одвіту на останнє питання є марна річ, метафізика. Але все-таки: де провести межу між добрістю і «атласистостью сердечной»? Чи ганебна річ позбавляти життя живу істоту? А потім, чому соловейка більше шкода, ніж горобчика?! Адже принцип повинен бути той самий?
Через скількись день, отого 3-го августа, чую я крізь вікно жалісний скрик сестри-монашки: «Боже мій! яку гарну пташку він застрелив!» А заразом чується й плачливий голос матері: «Я не можу дивитися, як кіт її гризе!» Я не втерпів та й вибіг. Бачу, кішка дере якогось чудового птаха, делікатно-жовтенької барви. Мені здалось, що то канарейка. Я був зачав сваритися з братом, він спокійно (хоч, може бути, вдавав) одвітував мені, що все однаково, якої масті буде пташка, і що коли я бажаю його пересвідчити, то мусю стояти на грунті логіки, а не сльозливих забобонів. Мене тут і вдарила на місці епілепсія; я ледве собі голови не розбив об камінь, падаючи. Кажуть, що од моїх завиваннів та криків аж поза плечима брало; я того не пам’ятаю... Увечері зробилася падучка з моєю матір’ю.
Після того, як я вже цілком втихомирився од наслідків пароксизму, мені стало дуже важко на душі. Чи погану річ робив брат, марно гублячи птички? – лізла в голову уїдлива гадка. Якщо погано, то хіба не сам я в тому винен? Чи ж не за моїм авторитетом усвоїв він, неприготований до того своєю неокріплою душею та гадкою, ті ідеї, які він не міг не зрозуміти криво та косо?.. Може, Ви знаєте роман Поля Бурже «Le Disciple» ? О, як я його зрозумів тоді! Я живою душею перебував усі ті почування, які обгортали отого вченого, що його ідеї ученик перевів в практиці: з теоретичного боку не зроблено жоднісінької помилки, а чому ж результати інакші?!
З другого боку, не міг я забути, що будь-як-будь, а брат мій все-таки дуже гарна людина. Виходило в такім разі, що він попросту здорова нормальна людина, а я слабий та солодкавий сентиментал...
Пишу все цеє того, що хочеться хоч трохи вимовитись, вилити почування перед такою людиною, що сама відає почування та й не осудить за них. Рівночасно якийсь другий голос шепче мені: «Це – переливання помий». Воно правда, що всі мої сьогоднішні «излияния» дуже скидаються на помиї. А втім, байдужеі Не осудіть тільки.
Та ще NB. не вважайте мене за причинного або божевільного. Я слабий на нерви, але я головою здоровий і я не психопат.
22 авг[уста]
Ще перед тим, як я одержав Вашого листа, я був наміривсь писати статейку про «Хому Макогона». І тоді я пересвідчився, що я не зможу написати як слід, бо нароблю сорок помилок. Я був ладнався написати рід відозви до українських націоналів і показати, що вони не прихильні до «Н[ароду]» просто через непорозуміння; я хтів задля цієї мети порівняти найрізкіші ноти «Н[а-род]у» (які вражали галицьких народовців) з думками, висловленими в «Х[омі] Мак[ого]ні» та ще в двох-трьох писаннях націоналів, далі – показати, що «Н[арод]» хоч і зве себе космополітичним, є все-таки часопись національська, далі – вияснити, що не логічно протиставляти націоналізм радикалізмові, а нарешті, закликати націоналів до «Н[ароду]» та самому підписатися націоналом.
Але я цього не зроблю: не зроблю через те, що не зможу бути об’єктивним, «академічно» об’єктивним, як-то мовляють; вийдуть якісь суб’єктивні, особисті «елюкубрації». Та й чи пристало мені, недоукові, бути громадським речником?! Нарешті, зміркував я й те, що підписати своє ймення під тим, що я мав би в тій відозві написати, я не міг би (не міг би не через марну боязливість, якої я сам ненавидю, а через те, що таки справді це була б задля мене небезпечна річ)... Ну, а відозва без підпису, відозва безіменна – не дуже багацько вдіє.
Краще я обмежуся простим листом до Вас. Ті гадки, на які наводить «Х[ома] Мак[огон]», Ви почуєте взагалі в моїх листах до Вас. А про самий твір скажу декілька слів.
28 августа
Не писав скількись день, бо такі були обставини. Я вже був ладнався виїздити, поспішав мерщій поскінчатидешо з своїх робіт, аж от наспіло нове оголошення од попечителя, – таким побитом я ще зостануся тут до 11 сентября.
Чи Ви одержуєте «Зеркало»? Мабуть, бо там друкується чимало Вашого. Здобув я оце недавнечки останній аркуш додатку («Кандидат»). Додаток той дуже мене зацікавлював ще з того року, бо автор не побоявся зачепити такі речі, на які задля рутенців наложено інтердикт. Своїм змістом, своєю тенденцією «Кістяки» мене дуже восхищали; певне, що літературну стійність вони мають невелику, але ж я й дививсь на них, як на мемуар. (NB. Сьогорічний образок «Кандидат» слабіший од передніших). І от тепер я з обкладинки довідуюся, хто автор «Кістяків» – Залуквич! Залуквич, як Ви, може, й знаєте, є ніхто інший, як Володко Масляк. Я з ним особисто ніколи не листувавсь, але два роки назад чував за нього доволі од других; може, й брехали ті, що за нього мені казали або писали, але характеристика Масляка була не дуже гарна: виходило, що він є один з рутенців, себто з таких типів, що не мають ніяких «витривалих» пересвідчень, бо не мають освіти як би слід. Коли я тепер побачив його ймення на «Кістяках», вони втратили задля мене принаймні третину своєї принади. Звісно, гадки, висловлені в них, зосталися тими самими, але чогось лягла на них (в моїх очах) печать нещирості. І так досадно зробилося! До сього часу я з великою охотою перечитував «Кістяки», а тепер вливатиметься в те задоволення якась течійка отрути!
Здобув я й «Зорю», ч. 16-е, де є Ваша стаття про мову. Шкода, що Ви того Кокорудза дуже делікатно зачепили: варто було б йому завдати гарного прочухану за його буржуазні гадки. Швидко після того, як я написав торік у «Зорі» про мову, я був аж каявся, бо прочитав замітку Кокорудза; я тоді ж таки подумав: «Гм! А може, моя статейка (хоч і проти моєї волі) наведе галичан на ті самі рутенські погляди, які висловлює пан Кокорудз?!» Признаюсь Вам, що боронив я галицьку мову зовсім не через те, що вона мені люба, – о ні! Навпаки, я б дуже радів, коли б галичани писали достоту так, як українці. Але мною керувала думка: Pereat mundus, fiât justitial Мені думалось і думається, що примусювати галичан жертвувати рідною (і що найголовніше: простонародною-таки) мовою задля української – це буде несправедливість, кривда задля галицьких мужиків. Очевидячки, я й на думці не мав обороняти львівську рутенщину, яка є ще чужіша галицькому простому людові, ніж українська мова...
А Ви (не сердьтесь тільки) трошки схитрували з моїми доказами. Я ту в «Слові о Плъку Іг|оревѣ]» вказував не на те, щоб рекомендувати «Слово» яко підручник до вивчення живої української мови; я «Словом» доводив лиш, що ту не є форма польська; а коли вона сміє існувати, то сміє через те, що вона живе вустах народу, а не через те, що трапляється в «Слові». Або знов (NB. вживатиму російської термінології): я писав, що несовершенный вид глагола клячати може українець зрозуміти, бо навіть у Лівобережній Україні він чує: поклякли колоски (Гребінка), заклякла земля, поклякли – це є вид несовершенный того самого глагола, а заклякла – більше-менше нагадує своїм значенням слово клячати. А Ви написали, буцім я дозволяю брати чужі слова, якщо корінь їх – український І.. Та ще [є] й другі приклади несправедливості Вашої супроти мене.
А втім, киньмо балачку про це. (Ні, зверну Вашу увагу ще на одну річ: присмака (рос. «приправа») повинна зостатися, бо закуска має інше розуміння).
Щодо «Хоми Макогона», то спершу тра сказати пару слів за нього з літературного погляду.
Він мені сподобався, бо я знав ще передше, що це алегорія, і через те я одразу умисне шукав у нього алегорії. Але чи не здається Вам ймовірною річчю, що інший, неупереджений, захоче розуміти геть усе дословно? В такім разі вся сіль оповідання зникне. На мою гадку, варто було б у заголовці як-небудь зазначити, що це є «притча».
Потім самого Хому я не зовсім розумію. В послідній пісні, дякуючи антитезі з волом, я бачу в його особі українську інтелігенцію; тим часом в передущих піснях він чинить такі діла, які чинила інтелігенція не сама.
Втім, коли хто розчовпає, що це алегорія (боюсь, що будуть і недогадливі), тоді поема йому буде дуже люба, – люба через те, що правдиво малює становище Вкраїни і дає гарну одповідь на питання: «Кудою йти?» Торік у «Зорі» чимало людей дуже похваляли «Кудою йти?» Зіньківського, – «Хома Макогон», – кращий твір в цім роді, бо одповідає реальніше.
Обмежуся поки що цим, а тепер одвічатиму на деякі точки Ваших листів і т[аким] способом зачеплю питання, виведені в «Х[омі] М[акогоні]».
На мою думку, Ви (як і я давніше) не хочете одрізняти «націонала» од «націоналіста». Хто признає вагу національності, той є націонал; звісно, він може не тільки поважати, але заразом й сентиментально кохати національні ознаки, і це ще не погано. А хто вважає за обов’язкову річ сліпо поклонятися всьому національному, поклонятися тільки через те, що воно – національне, той є націоналіст. Український націонал поважає й любить мову українську не за те, що вона – мова: він її шанує через багацько розумних причин; між ними я б на самий перед виставив дві: а) просвіта простого народу шасливо може вестися лиш на його власній мові, Ь) спільна мова в інтелігенції і мужика єднає їх та улегшує (кажучи фізичним порівнянням Драгоманова) ендосмос та екосмос; очевидячки, націонал любить мову і деякі другі національні ознаки – з демократизму, а не через те, ідо мова є святощ: святощю вона стає саме через те, що вона – річ корисна. А в націоналіста справа стоїть не так: він вихідною точкою ставить догмат про святість національності, а вже звідси може іноді прихилитися до простого народу; задля мови та других національних ознак він пожертвує геть усім або коли не всім, то принаймні демосом. Отак-о родяться наші національні держиморди. Ви сумніваєтесь, чи вони можуть бути коли-небудь: тим часом вони існують навіть тепер, і надто це виявляється в Галичині. Т. зв. «нова ера» наплодила тих держиморд чортову безліч. Я пильно придивлявся до неї од самого її початку, уважно перечитував галицькі часописі усяких напрямів, і потроху луда спала з моїх очей. Все те погане, що є в Росії, все те чиниться теперечки в Галичині во ім’я національності: сервілізм, наймерзенніший клерикалізм – от що панує в рутенії; але... за те ці клерикали, ретрогради та сервілісти мову поважають t Про ту «нову еру» можна було б списати цілу купу книжок, так ‘що «самому міру не вмѣститися пишемымо книгами». Ви дуже шануєте Шевченка, і через те я обмежуся ним самим. Рівночасно посилаю Вам книжечку (просю по прочитанню вернути її мені, бо вона не моя); з неї чимало довідаєтесь, дарма що автор її сам не дуже докладно знає галицькі обставини. (NB. Коли Вам буде цікаво, побалакаєм на підставі цієї книжечки про київських радикалів взагалі). Од себе ж додам ще, що галицькі палкі прихильники національності української вже давно лякалися Шевченка. Колись вони його видали додатками до «Зорі», – Ви ж, либонь, бачили, шо то за видання! Торік задля дітей був виданий «Малий Кобзар» – в ньому видавці вхитрилися зробити з «Кобзаря» молитвослов; зараз не можу пригадати всього напам’ять, але все-таки вдержались у моїй голові два-три отакі заголовки: «Роздумованя о божім ве-личю», «Молитва до пресвятої богородиці» та т. ін. На роковини Тараса, дякуючи самодержавію митрополита Сильвестра, не посміли прочитати «Івана Гуса», а співак замість «Я не знаю бога» (в «Заповіті») одспівав «Я вже знаю бога». Повне видання «Кобзаря» довго не хтіли друкувати, потім були рішили видати його урізане і тільки через ґвалтування Франка новоерісти засоромились та прирішили видати Шевченка повного... Щоб покинути зовсім цих українських держиморд, я Вам вже на закуску подам свіженький фактик: «Невтомима пчілка на полі нашої національності» (так В. Лукич зве О. Барвінського) видав цього року «Руску читанку для вищих кляс школ середніх, ч. І. Усна словесність», де випущено геть: пісні віку гайдамацького, віку кріпацького та рекрутського та пісні про волю, а з пісень віку козацького повикидано ті, де говориться про боротьбу проти унії та поляків. З дум про Хмельницького є там єдина: «Дума про поход Хмельницького на Волошину».
Ну, чи ж не варто таких людей звати національними держимордами?
«Народ» повстає проти цього, і тим самим він повинен бути дорогим задля кожного демократичного українця.
Але на сьогодні сього доволі аж надто!
29 авг[уста]
Оповідатиму далі про «Народ».
Він (як і Драгом [анов]) зве себе космополітом, але ж треба бути дуже упередженим, щоб повірити йому. Правда, в ньому є дещо космополітичне, але ж це космополітичне навіть не нагадує того, що звичайно звуть космополітичним. Прочитайте хоч би й ту оповістку, яку я Вам був прислав, і Ви в цьому пересвідчитеся. «Народян» тра звати націоналами: не націоналістами, але націоналами.
Що «Н[арод]» найдемократичніший та найпоступовіший од усіх руських видань – це факт. Але й на полі національності він робить більше прислуги українству, ніж присяжні націоналісти. Він не кричить про свою любов до мови, а тим часом фактично доводить свою любов. Напр., «народяни» більше говорять між собою по-руськи, ніж народовці; вже цим одним вони доводять, що рідну мову справді шанують. Перед урядом вони консеквентніше вживають руської мови, ніж народовці, і вже ж не вчинять такої штуки, яку вчинив Огоновський (може, Вам не звісно, що Ог[оновський] на зборах «Просвіти» без потреби розмовляв з комісаром по-польськи; і це скоїлось через декілька хвилин після того, як він сам слізно прохав зібраних шанувати мову своєї Неньки та безстрашно говорити нею перед урядом!). Сама мова галицьких радикалів краща од мови народовців. Одшукайте мені, напр., таку мову, як Павлика, де-небудь у народовців! Франка Ви лаяли, а скажіть по щирості: чи багато галицьких націоналістів можуть його перевершити мовою? [.. .] Радикали, як Ви справедливо завважали в своїй статті, багацько позичають російських слів: але ж не забудьте, що таким способом вони хтять не до російської мови наблизити свою, а до української, – хтять утекти одру-тенщини. Далі: народовці до недавнього часу уперто писали етимологією (бо з етимологією можна скинутись на «русский» писання: це знов рутенська черта), – чи робили таке радикали?! Радикали мовчки більше підносили мову, ніж ті, що голосно за неї розпиналися. Та й не завше мовчали радикали: коли треба було, вони піднімали голос і боронили націю не охами та ахами, а дуже переконуючими резонами [...].
Ще багато я мав би написати в одвіт на Ваші листи, але одкладаю на пізніше. Тепер ще одвітю ось на що.
«Порода» не є насміх: це так Драгоманов перекладає слово «нація» (√ nat. = √ род). Драгоманов, бачте, держиться правила, що не повинно бути двох мов: інтелігентної та простонародної; отож він часто любить нахиляти свій стиль до мужицького, причому чужоземні слова перекладає. Напр., зам[ість] «філософ» він каже «любомудр», замість «нація» – «порода».
Щодо бажаних Вами книжок, то є два шляхи, якими їх можна здобути. Перший шлях: почекати, доки хтось із галичан їхатиме в Росію, та попрохати, щоб він привіз ту чи іншу книжку. Певне, що цей шлях і довгий, і непевний (пан русин – дуже забутлива людина), зате ж він дешевший. Другий шлях – поштова пересилка, але ж це дуже дорого коштуватиме; але коли хочете, я Вам роздобуду ті книжки, які Ви хочете. До речі: в мене є Ваших грошей 2 крб. 45 коп. Може, хочете, зробимо такечки: я Вам можу прислати (не навіки, але на доволі довгий час) Євангелію. (NB. Тільки ж звістіть мене про своє бажання ще до мойого виїзду, себто до 11 вер[есня]). В скорості я, мабуть, матиму свій власний примірник «З вершин і низин», – і його теж зможу Вам позичити; це може статися не швидше, як через місяць. Зостаються ще з названих Вами книжок Кулішів «Шекспір» та «Хуторна поезія», – на оці вже Ви дайте свої гроші, бо 2 крб. 45 коп. на обидві не стане. А втім, охоче зроблю й так, як Ви самі звелите. Взавтра листом попрохаю в Ставропігії її каталог, бо, здається, «Хуторної поезії» в «Просвіті» нема.
Щиро до Вас прихильний
А. К.
P. S. Що за хлоп’ячу філософію виявив я у записі 18 авг[уста]! Тільки що перечитав ту запись, і соромно стало, що такі речі викладаю другій людині. Пишу цеє, щоб дати собі маленький захист: коли засмієтеся з моєї хуторної філософії, то я маю ту потіху, що сам з неї засміявся попереду од Вас.
А коли ж я од Вас почую про Вас?
P. P. S. Ні, можете щодо Євангелії повідомити мене й після 11 сент[ября].
33. До Б. Д. Грінченка 
19 М[осква], 18 19/ІХ 92 
Любий земляче!
Трошечки одзволивсь од славнозвісної «московской волокиты», себто (на цей раз) тяганини з формальностями, потрібними для вступу в новий учебний заклад. Але не можу ще писати багацько.
«Зірка» заборонена, а «Веселий оповідач» дозволений (викинуто 5 п’єс). Одніс до Губ[анова].
Брошуру про Шевченкові ідеали не одсилайте мені, а зоставте собі навічно.
Мав би чимало сказати про Вашу допись у «Буковині», але обмежусь лиш от чим: «Наукові записки т[оварист]ва Шевченка» – партійний орган, одкидає праці справді вчені , але писані не народовцями, а крім того – в сучасних справах не пропустить свіжих гадок. Це робить наукове видання, а що ж казати про звичайні часописи?! Не диво, що наші українофіли вдаються до російської журналістики. Це я кажу не тому, щоб виправдувати їх, а тому, щоб обвинуватити рутенщину та трошки докорити Вам за те, що Ви скинули усяку одвічальність з Т[оварист]ва імені Шевченка.
А от, до речі, вкажу Вам на трошки аналогічний факт і заразом виправдаю себе. В 17-у ч. «Дзвінка» надруковано мій переклад «Сліпці»; д. Шухевич вхитрився препарувати його так, що я аж сам почервонів од сорому. Казка (в оригіналі) обсміває східні суди, де судія любісінько бере хабар з правого й винного та й виштовхує правого або обох. А д. Шухевич примусив мого судію [бути] безкористовним та й оддати частку грошей на вбогих, а частку злодієві. Перечитайте знов усю казку, щоб побачити, яку мораль винесуть з цього читачі-діти. Опроче, він викинув мою коротку передмову, де я поясняв (задля дітей), що таке східні старцюги та італьянські лаіщароні, а зробив я був це задля тієї причини, що інакше дітвора могла б, на свій соблазн, винести таку мораль, що старцям не тра пособляти.
Самі здорові знаєте, як-то важко підлягати диктатурі рутенських ослів, і я думаю, що треба мати дуже велике посвячення задля ідеї, щоб змогти «до конца претерпети» та не усумнитися, що «претерпевый до конца, той спасется». Тим-то, знов кажу, я б не радив Вам кидати камінням на тих, кого звете «українофілами», а краще нападатися на той рутенський мур, що не пускає українофілів перейти в українофільство.
Виїжджаючи з дому, я був Вам вислав деякі книжки. Не одсилайте їх сюди, коли прочитаєте: я опісля Вам дам адрес.
Щодо Вашого останнього листа, то я поки що одвітю лиш на одну річ: я, кажучи про націоналів, написав був: «він може й палко кохати мову, і це не погано». Я наголос робив не на «кохати», а на «палко». Під «палко кохати» я розумів «бути закоханим». Ви свою дочку дуже любите, але ж Ви в ній не закохані.
Конверт, у якому посилаю лист, переховайте цілий. Розрізати ці конверти треба не з того боку, де надруковано марку. Взагалі, збирайте штемпельні конверти цілими. Ви колись питалися: «Невже багато за них дадуть?» Багато-небагато, а все ж щось виходе: збереться з копійок який карбованчик, – я зараз й одсилаю в Галичину на яке-будь добре діло, а іноді покуплю яку-небудь книжку задля бібліотеки «Просвіти».
Сьогодні прочитав я один лист, висланий на моє мня вже давно. Лист такий цікавий, що я його пересилаю й Вам. Прочитайте, а потім верніть мені.
Бувайте здорові. Ваш щирий прихильник
А. К. 
Адрес мій я знов докладаю.
Тільки що повернув од Губ[анова] і встигну ще сьогодні дати Вам звістку. Не можу сказати, щоб вісті були гарні. Над моє сподівання Губ[анов] дав дуже мало. Слухайте його розумовання: «Прошлый раз я мог дать 15 рублей, потому что там нужен был талант и дарование. А здесь что? Здесь просто выписки! Тут дарования не нужно». (Коли б Ви бачили того Губ[анов]а, то зрозуміли б, як кумедно звучать в його устах слова «талант, дарование»). Скільки я не торгувавсь, а міг лиш виторгувати всього шість крб.І Він їх мені зараз і вилічив, а сто примірників] дасть по надрукуванню. Кепська справа! Але ж Ви згоджувались на всякі умови, тим-то я мусив не вагатись, а взяти й те, що він дає.
Ото ж теперечки є в мене Ваших грошей – 8 крб. 45 коп., що «стоят до распорядимости велебного пана».
Губ[анов] прохав «чего-нибудь смешного, но не анекдотов, а целого».
Я йому обіцявсь держати коректуру Квітки.
До «Вес[елого] оповідача» буде додана розмальована сорочка.
Пишу на клаптиках, бо ще не встиг придбати паперу.
34. До О. M. Огоновського 
Москва, 1892 року, 25 сентября 
Щироповажаний земляче!
Простіть мені незвичайну мою таку довгу мовчанку: замість подякувати Вам за Ваш любий дарунок зараз, я це роблю аж тепер! Не дуже сердьтесь на мене, а простіть. Та й не зовсім я винен, бо тоді, коли прийшла Ваша книжка, я мав незліченну силу роботи, чи краще сказати – робіт; влітку я все був ладнався Вам одвітити на Ваш такий щирий лист, та й знов не зміг: одно – що я мусив писати свою кандидатську дисертацію, а друге – чекав, чи не прийде моя книжечка, надрукована у Львові, нею я хтів Вам оддячитись.
3 октября
(Більш як тиждень не міг я взятися за перо, щоб скінчити листа!)
Книжечка, за яку я згадав, була надрукована ще в маї, але львівська цензура (прокураторія) сконфіскувала її за якісь «нечестиві» погляди. Видавець подав жалобу в суд, але нічого не виграв, і тепер рішучо пише мені, що все пропало. Врятовано не більш як з десятеро примірників, а мені припало не більш од п’ятьох. Останнього, якого маю, посилаю Вам: вибачайте, що він такий обідраний та мізерний, бо кращих я й не мав.
За що сконфіскувала прокураторія мою повістку, я добре не тямлю, бо писав я її попросту на підставі власних етнографічних спостережень, а не з якою-небудь умисною тенденцією. Коли й була яка тенденція, то не соціальна, а націоналістична: мені хтілося виступити проти того шовінізму, який іноді проявляється в наших українців під флагом націоналізму.
Я скінчив спеціальні класи Лазаревського інституту і рішив піти ще в у[ніверсите]т на філологічний факультет, щоб освітлити свої філологічні знання ще з інакшого боку. Поки що роботи не багацько, бо дуже велика сила того, що я слухаю, вже мені відома; але в мене є чимало других робіт, в тім числі кандидатська дисертація по східній філософії, і я дуже мало маю часу. Тим-то кінчаю лист.
Ще раз просю пробачити, що я не зараз Вам одписав.
Ваш найщиріший прихильник
Л. Кримський
Москва, Чисті пруди, Мыльников пер., д. Кашкина, кв. Леве.
P. S. В моїй повістці є багато помилок супроти мови, – в тім винен не я, а львівська друкарня.
35. До Б. Д. Грінченка
М[осква], 18 4/Х 92
Любий земляче!
Одержав обидва Ваші листи.
Питаєтеся, як моє здоров’я. Тілом я начебто й здоровий, а в голові бозна-що робиться, – аж і самому думається, що я божеволію. Цілий місяць тільки й марю, як би де достати опію, чи морфію, чи якої другої отрути такої, що од неї неболюча смерть приходить. І сам не можу собі одвітити: чи справді мені хочеться зникнути з світу, чи, може, я сам себе дурю? Роздобути такої отрути не маю ніякісінької змоги, а інакшим способом заподіяти собі смерть навіть не міг би, бо лякаюся болю. А втім, не ручуся, чи вистарчило б мені хоробрості вжити й морфію, – не ручуся, бо добре знаю, що я страхополох. Ще раз кажу: не можу дати собі одповіді, чи я брешу перед собою, чині. І найгірше оці два тижні!
А звідки такі почування? Знов не знаю. Не знаю й сердюся. Бачте, щороку зо мною казна-що робиться в цей самий час, і через те я тепер аж лютюся, бо почуваю себе безсилим. Справді-бо: не може не обхопити людину злість, коли вона подумає, що усякі розчарування, сумніви, Гам-летові питання і т. ін. з’являються в ній не через те, що в ній заговорило людське серце, а через те, що надворі осінь! Чи ж любо бачити, що навіть над своїм внутрішнім світом не ти хазяїн, а якийсь пан Сентябрь або добродій Ноябрь?! (бодай вони згинули!).
Я й сам тямлю, що в дану хвилину я дуже комічний. Звичайно, в таких випадках я підносю собі дзеркало до пики, щоб показати собі, чи дуже мені пристало гамлетувати (і нічого: іноді пособля!). Тільки ж, либонь, я вже через лад перебрехався тепер самим собою, бо навіть не стає соромно і перед дзеркалом, і знов зостається якесь ідіотське бажання помститися (як каже Достоєвський) якомусь Чорту Івановичеві. «За що помститися?» – спитаєтесь Ви. Еге ж! За що! Чи за те, що людськості живеться в світі погано, чи попросту за те, що генієм не родивсь? Чи, може, нарешті за те, що надворі октябрь? (Бодай він запався!).
Іноді питаюся себе: може, я занадто багацько займався наукою, то через те й нерви порозкручувались? Та де ж там багато, коли неуком як був, так і зостався!
А до всього того – розчарування в університеті. Два тижні вже я ходю до університету, і за ці двоє тижнів я жоднісінької гадки не почув путящої! Я пнувся до університету, бо сподівався, що знайду там більше научності, научного методу, а тим часом бачу, що все те, що я досі тут вивчив, я б любісінько міг вивчити вдома з меншою тратою часу. Бачу, що знов доведеться шукати научності власною працею, а не слуханням професорів. А коли так, то на якого чорта університети тії існують?!
Час в мене гайнується, а не скінчена кандидатська дисертація по східній теософії лежить!
Скажете: «Ну, то треба начхати на університет?». Отож то й є, що не можу: не стає відваги. Думаєш: «Як же це так? Он тисячі людей високо цінують університетську науку, а я один вишукався – новітній пророк! Що ж це? Чи не розумніший я, бува, од людей?!»
І злість бере. А ще гірша злість – коли знов собі нагадаєш, що, може, нічого такого й нема, а попросту винна осінь та якісь слабі нервоньки!
9 октября
Не подобається мені університет! Я й інститутом був незадоволений, але тоді я себе втішав гадкою, що незабаром перейду до у[ніверсите]ту, де професори кращі. Перейшов і не бачу нічого кращого. Те, чого я шукаю в професорах, не є відомості: таку річ я й самотужки здобуду; я ж шукаю научності, не ерудиції. Нові товариші теж мене обурюють: це якісь хлоп’ята. Нудно!
Нашукав я собі ще одне діло, аби розігнати меланхолію, яка мене давить. Хочу поступити в «Этнографическое общество». Я вже давно мав се на меті, але якось одтягавсь, тепер же зважуюсь рішуче. Побалакавши з секретарем товариства Янчуком (чудова людина І я його завше любив. NB. Він до того й українець), я взяв тему: «Афганська народна поезія». Сьогодні ж таки почну писати цей реферат... Передчуваю, что Ви скажете, але заздалегідь одвітю, що це так треба було мені зробити. Скажете, може, що я здоров’я не шаную, – навпаки, я все роблю саме задля здоров’я: вступний реферат – це така річ, котра в разі недбалості грозить привселюдною ганьбою, привселюдним соромом (засідання Етнографічного тов[арист]ва – публічні). Очевидячки, я муситиму звернути всеньку свою пильність на те, щоб реферат вийшов якнайкращий. Опроче, я спалив свої кораблі: вернути назад не можна, бо теперечки одмовитись од читання – це значить себе дискредитувати в очах тих людей, чиєю гадкою я дорожу.
І признаюсь Вам: одколи я взяв на себе цю роботу, од-тоді й полегшало на душі. Сподіваюся, що коли розпочну писати, позникає геть уся хандра, яка досі мене гнітила.
Тепер одвічатиму Вам на Ваші листи. «Літератури української і російської» я, на мій великий жаль, ніяк не міг роздобути й не прочитав. Знаючи, однак, час ЇЇ написання, я трохи дивуюся й не розумію, що Вас обурило. Чи Ви читали саму книжку, чи, може, знаєте з чужого переказу? Не забудьте тільки, що треба дивитися не на яку-небудь поодиноку фразу, а на цілий «ансамбль». Не забувайте знову, що коли автор не кричить про свій патріотизм, то це він робить умисне, бо не сміє й не хоче сходити з грунту чистої логіки [. . .].
15 окт[ября]
Пишу олівцем, бо в у[ніверсите]ті. Очевидячки, тільки дурний міг не зрозуміти, що «Н[арод]» лає народовців не за те, що вони українофіли, а приятелює з москалофілами, не за те, що вони москволюбці, а за те, що сподіваються од них поступу. А тим часом в Києві скоїлась кумедна пригода з деякими радикалами: вони всім серцем прихилилися до всього москалофільського і набралися безглуздої ненависті до геть усього народовського. Наведу Вам один факт. Каже мені один з цього гурту, що він навіть і до рук не може взяти якоїсь там «Зорі» або «Зеркала»: коли що він чита, опроче «Н[ароду]», то тільки «Червоную Русь» та «Страхопуд». Мене це здивувало, і я почав суперечитись. І що ж я учув? (Не можу писати, бо незручно тут).
Я почув одповідь, що в москалофільських часописях (NB. старої партії) він недобачає нічого поганого, авжеж, каже, вони незмірно вищі од народовських!
Звісно, я тільки мав хитнути головою, почувши такі речі.
І подумайте, з яким почуттям мали прочитати подібні людці те число «Н[ароду]», де expromptu об’являється, що молоді москалофіли, мабуть, чи не гірші навіть од старих, а старі теж шага варті. Я, не хотячи, згадав собі патріотизм тих солдат, які сьогодні ще ведуть війну, напр., проти французів, і ненавидять їх цілим серцем, а взавтра чують од начальства, що тепер замир, що французи, мовляв, вже не вороги, а друзі, а от німці, з якими вчора був союз, од сьогодні мають вважатися за найлихіших ворогів «отечества». І почухає бідний москаль свою потилицю та й стане ні в сих ні в тих: він оце саме, не міркуючи багато, напоївся «по приказанию свыше» палким коханням до німців та патріотичним ворогуванням до клятованих французів, коли це, ні сіло ні пало, «приказание свыше» каже, що патріотизм лежить у тім, щоб німців ненавидіти, а французів любити.
Нехай цей факт послужить Вам застереженням, щоб Ви не переплутували ідей «Народу» та розумних радика лів з ідеями тої безглуздої череди, яка буває скрізь.
Ви питалися про пишучі машини. Щодо «Малютки», то мені сказали тямущі люди, що вона скоріше забавка. Коли Вам тра виграти не час, а хочеться тільки писати друкованими буквами, а не рукописними, то на це «Малютка» ще придасться. А такі машини, що справді вкорочують час, коштують дуже дорого. Я заходив до Блока (маш[ина] Ремінгтона), – там ціну мені сказали 330 крб., а в другому магазині за інакшу систему визначили 220 крб.; це теж добра машина, і її найбільше тутечки вживають. Либонь, є ще й дешевші, але я про них не міг ще розвідати нічого.
Коли трошечки призвичаїтесь (а це легко), то можна за день (звісно, даючи й доволі часу задля спочинку) друкувати по чотири друкованих аркуші. А на аркушеві любісінько може вміститися двохгодинна лекція, записана слово в слово.
Пишу до Вас серед лекції, бо аж нудно слухати докази професора, що в данім місці Демосфена слово бет є пізніша інтерполяція переписчиків. Але це ще нічого: іноді доводиться почути довжезні хитроумні докази на тему, що там читали: ‘а-уаѵ’ замість а-^аѵа стоїть не випадком, а що власне Демосфен мав звичай робити таку елізію.
Кінчаю вдома. Поки що бувайте здорові. Вибачте, що писав олівцем, але ж чорнила в у[ніверсите]ті немає, і я всі лекції записую олівцем. Знаючи, зрештою, як то погано буде читати писане не чорнилом, я вже більше так не робитиму.
Чи до Вас прийшли 17-е, 18-е та 19-е чч. «Зеркала»? Я не одержав, а знати мені цікаво, бо, може, там надрукована одна моя повістка, яка колись була одкинута яко вельми «непатріотична».
Ваш щирий прихильник
А. К.
P. S. Як Вам не сором згадувати за видатки на пересилку книжок? Хіба ж Ви мені не висилаєте так само? Одне на одне й виходе.
36. До В. Л. Левицького 
М[осква], 18 7/ХІІ 92 
Високоповажаний земляче!
Хоч я й одповідаю Вам не зараз, але справу Вашу з «Артистом» постарався залагодити заразісінько по одержанню Вашого шановного листа. Зрештою, мені сказали в редакції, що вони й самі перед двома днями вже вислали Вам часопись.
Щодо творів, які я можу обіцяти для «Зорі» на 1893 рік, то вони ось які (вже готові, але не переписані):
а) «Мерзенний хлопчина». Повістка Із шкільного життя.
б) «Ha Йвана Купайла». Оповідання.
в) «Милого друга мила й пуга». Малюнок з міщанського побуту. Рукопис знаходиться в Вас; коли схочете друкувати, то попереду будьте ласкаві прислати мені задля деяких переробок. 
г) «Шевченко та Сирокомля перед судом Шашкова». Критична студія.
Опроче того, знайдеться в мене чимало віршів усякого змісту. Обіцяюся також час од часу подавати рецензії.
По всім бувайте здорові. Ваш щирий прихильник
А. Кримський
Москва. Чистые пруды, Мыльников пер., д. Кашкина, кв. Леве.
