Напутнє слово до 3-го видання
(1919)
Правду кажучи, це видання не третє, а вже не знаю котре. Бо щороку мої екзотичні поезії досі передруковувалися рясними кетяхами по всіх антологіях, хрестоматіях, «декламаторах», стінних календарях і т. ін., і. т. ін. Виходить, вони комусь були до серця. Виходить, вони комусь були потрібні.
Та чи будуть вони знов потрібні тепер, за новітніх наших часів?., вони? екзотика оця?
Важко сказати.
Приступаючи до цього нового, повного видання, я мав перечитати найпередше, очевидячки, передмовний «Заспів», що з нього книжка починається. Перечитав – і вразився. Я ж бо дуже-дуже давно не читав своїх колишніх поезій...
Ох, що за тон в них! Чим вони були навіяні!
Може, декому з читачів відомо, що на Сході, коли хотять комусь мовчки на мигах побажати: «Бодай ти пропав!» – попросту показують розчепірені, трохи закар-лючені п’ять пальців. І єсть перський вірш (Касима Енвара XV в.), де оце саме пояснюється:
Чую в душі передсмертную муку... 
Бачу в повітрі я темную руку... 
Пальці – розп’яті... На мене стримлять... 
Лізуть в обличчя... холодні... всі п’ять.
Двоє середніх – на очі лягають.
Двоє на вуха – наглухо стуляють.
Палець великий наліг на уста....
Вже... сліпота... глухота... німота...
Під отаким навислим гнітом, що тяжів надо мною літ з десятеро, і писалося «Пальмове гілля». Не було надії, що доведеться на білому світі довго животіти. Сухорлява мара-смерть, щодня присуваючись до мене серед густого, чорного туману, настирливо була простягала з цієї холодної туманної темряви свої кістляві зчорнілі пальці-ключки, щоб ними, мов кліщами, в’їстися мені в вічі, вуха, рот... І от тепер, видужавши, я аж надто добре бачу: як сильно воно все одбилося на цілому тоні «Пальмового гілля»! І яким архаїчним анахронізмом дихає найбільше отой «Заспів» до «Пальмового гілля», особливо тепер, за нових часів!.. Адже ж у нас 1919 рік. Життя народу нашого пливе широким, бурхливим, могутнім потоком; сам народ кує свою волю й долю. Так чи повинні за такого часу виходити в світ давні, тендітні «екзотичні поезії», що їх колись, за періоду царської гнітючої хоробливої неволі, писала слаба, хворісінька людина, якій було тоді три чисниці до смерті?
«Хіба ж таки не анахронізм?..» – подумав я та й був вирішив, що треба «Пальмове гілля» трохи прочистити. І наміривсь я дещо з «Заспіву» тепер викинути. Один з видавців радив мені, нехай би я викреслив тільки «недоладну згадку про наївний архіегоїзм недужої людини, що для неї, мовляв, у південній санаторії в Криму більше втіхи іноді буде – побачити перед смертю свіжі весняні паростки на кедрині-деодарі, ніж прочитати телеграму про зниження такси на сіль». Каже мені: «Не треба викидати нічого більше, як самісіньке оте недоладне речення, – а тоді все буде гаразд».
Був послухав я. Уже взяв був перо, щоб вимазати те, що він мені позначив... Та не зробив я того, – повагавсь і... поклав перо на стіл... Ні, треба одно з двох зробити: або зовсім не дозволяти до друку, або не міняти нічогісінько... Ет! нехай усе залишається, як досі було друковано. Візьму-но я, як той Понтійський Пілат, умию руці од свого давнього писання та й скажу читачеві знов так само, як Пілат той: Quod scripsi, scripsi. Єже писах – писах! Іди в світ, моє писання, без усяких змін!
6 березня 1919 р. 
У Києві
