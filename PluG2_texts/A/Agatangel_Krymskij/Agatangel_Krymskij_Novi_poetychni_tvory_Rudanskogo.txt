Нові поетичні твори Степана Руданського
Переднє слово
Дивна історія з писаннями Руданського! Не можна надумати кращого порівняння над те, яке зробив автор «Історії літератури рускої», що, мов, «порвалося і порозсипалося дороге намисто, покотилися зерна геть далеко, і довелося збирати їх по одному». Двадцять п’ять років (а направду – так і тридцять п’ять) відбувалося теє збирання, та, на нашу втіху, визбиралися, нарешті, вже всі перлини, не стає тільки одної, але (хто знає?), може, колись і вона знайдеться так само несподівано, як познаходилися всі опрочі .
Хто досі вивів на світ божий найбільшу тайну писань Руданського, так це д. Комар. В «Зорі» 1893 – 1895 рр. він надрукував цілу сотку доти невідомих пісень та приказок Руданського. Заходом невсипущого працівника на ниві українсько-руського письменства шановного Василя Лукича їх видано тепер в світ осібною відбиткою: «Твори Степана Руданського», т. 1, Львів, 1895. Ніхто торік або позаторік не міг іще знати, що незабаром відшукається ще більше «співомовок» або, краще сказати, відшукаються всі, які вважалися доти загубленими. Тим-то хоч тепер спосіб Комарового видання може нас не задовольнити (воно ані хронологічне, ані систематичне), та тоді випадало друкувати саме так, як зробив д. Комар, себто попросту опублікувати обидва рукописи гак, як вони були, і не мудрувати лукаво. (Дуже шкода, що д. Комар, не знаючи, якого року що написано, поставив скрізь дату: 1860). А втім, впорядкувати згадані п’єси хронологічно д. Комар і не міг би, бо в його рукописах в одному не було дат, а в другому – датовано самий рік, а днів та місяців не зазначено.
Аж от сього 1895-го року в червні приїхав я в Київ до дорогого свого вчителя Павла Гнатовича Житецького. Він віддав мені велику купу всяких рукописів з творами Руданського. Щоправда, як переглянув я тую купу гаразд, то вона мусила поменшати, навіть переполовинитися; декотрі зошити були там зовсім ідентичні, тільки з тою відміною, що одні з них писав сам поет власною рукою, а другі то були собі дослівні копії з тих автографів. Певне, що про ті копії я міг би і нічого не казати читачам, так коли ж одна з-поміж них уже має за собою цікаву історію. Це – невеличкий зошит (див. його зверхній опис у «Зорі», 1886 р., стор. 195), куди п. Стрільчевський (може, з пам’яті) записав 1869-го року в Петербурзі 60 приказок, котрі йому найбільше припали до вподоби, записав доволі недбало, плутаючи правопис, не вважаючи часто на ритм, додаючи власні слова проти метру або й проминаючи не то що слова – аж цілі рядочки! Зверху Стрільчевський власною рукою надписав: «С.-Петербург, 5 марта 1869 года». На біду, рука Стрільчевського ніби трохи скидається на руку автора «Приказок». Тим-то 1886-го року, як дістався був той списочок в руки мому шановному приятелеві д[окто]рові Франкові, то він подумав, буцім це авторський автограф, та й так се і заявив, друкуючи всі ті приказки в «Зорі» 1886-го року. Що ж до дати: «С-Петербург, 1869 года» (Руданський був тоді в Ялті), то Франко вияснив собі це так, що треба розуміти тут 1859-й рік, бо, мабуть, ті слова писано не тією самою рукою, якою увесь зшиток. (А як направду, то тією самою. До речі, Руданський ніколи не звав Петербурга Петербургом, тільки Петрополем). Друкуючи той «авторський автограф» д[окто]р Франко мусив часом його виправляти , а одну приказку («Що кому годиться») зложив сам наново, бо Стрільчевський здорово-таки перекрутив її. Про все це я згадую на те, щоб хтось, побачивши тепер приказки, які друкуються із справжнього авторського рукопису, не здивувався часом, що вони відрізняються від друкованого тексту 1886-го року. Оце про тую копію. Що ж до автоґрафів Руданського, то про них я вже дещо сказав у кінці 1-го тому «Творів Степана Руданського» (стор. 175 – 177). Найбільше я радію з того, що в мене є два чернеткові (звісно, автографічні) томи творів 1851 – 1859 рр., бо все, що складав Руданський, написано в ті томи хронологічним розпорядком і коло кожної п’єси є точна дата; часом зазначено й місце, де тоді був автор; дуже часто в скобках зазначено, під впливом якого (звичайно, польського) твору писав автор; одне слово, це ніби поетичний щоденник Руданського. В тих двох томах є от що нового: 1) 75 досі невідомих приказок, 2) скількись пісень, себто ліричних співомовок, 3) ціла низка романтичних поем, або балад, що Руданський звав їх «Небилицями», 4) довга поема «Світові байки в співах» (віршами) з рівнобіжним додатком: «Світові байки в людських оповідках» (прозою). Далі, в мене є дивоспів (оперета) «Чумак», писана в Ялті 1862-го року, а виправлена (в осібнім зошиті) весною 1871-го року; про неї досі навіть і згадки не було ніде. Іще ж єсть у мене «Омирової Іліади пісня друга» (недрукована) та дуже цікава передмова до пісні первої, звідки ми, між іншим, довідуємося, що на Руданського мав вплив Драгоманов (1864-го року) і заохочував його до праці. Єсть у мене і два листи Руданського до його брата Грицька: з Петербурга 5.VII 1859 та з Ялти 21.XII 1861; перший лист кидає ярке світло на хатні стосунки Руданських, на Степанові соціальні та національні погляди тощо. Нарешті, є в мене частина з чистового рукопису 1859 року; туди вписано тільки поему «Світові байки в співах», а другий шматок рукопису – у д. Комара; ото ж ізвідти він і друкував «Пісні» та «Приказки» в «Зорі» 1893 – 1895 рр. Нема чого споритися, що чистовий список – то річ дуже важлива: в нім є деякі стилістичні виправки проти чернетки; але до нього повходили не всі п’єси, які були в чернетці, та й ті, котрі повходили, то вже без дат і не по порядку, а посортовані по рубриках.
Оце такі в мене рукописи. Та ще знайшов я в «Вестнике Юго-Западной России» (1864, т. 1, липень, стор. 25 і далі) патріотичний вірш Руданського «Ой із-за гори, із-за кручі», невідомий нашим бібліографам. Не стільки цікавий буде для нас той вірш, скільки полеміка редакції, звідки ми бачимо, що пісні Руданського ще за живота авторового розходились поміж народом: «Эта песенка одна из числа многих, рассеваемых украинофилами в простонародье», – каже якийсь українофоб «Малоросс А. Восточенко». На мою думку, писано її в червні 1860-го року або трошечки пізніше.
Трохи передше, ніж як П. Гн. Житецький дав мені згадану колекцію рукописів, д[окто]р Франко віддав В. Лукичеві свій том «Співомовок» Руданського з творами 1859 – 1860 рр. Це буде 3-й чернетковий том, продовження моїх двох; натурально, він – з точними датами і писаний хронологічним розпорядком. Частину його (тільки, мабуть, не з того рукопису) оголосила колись друком О. Пчілка в Києві 1880-го р.: «Співомовки Ст. Руданського. Выдав Н-й Г-ъ Волынськый». Потім, 1886-го р., скількись приказок з того рукописного тому видрукував д[окто]р Франко в «Зорі», потім деякі історичні поеми помістив наш редактор Василь Лукич в «Календарях «Просвіти» і т. ін., а багато зосталося такого, що іще й ніде не друкувалося. (Докладний опис того рукопису див. у «Зорі», 1886, стор. 195). Порозумівшись, я і шановний] Василь Лукич поклали опублікувати наші рукописи, улаштувавши їх хронологічним порядком. Я взяв на себе редагування творів, писаних з 1851-го р. до літа 1859-го р. (це буде другий том «Творів»), а про все те, що писалося з літа 1859-го р. та далі, дбатиме вже Вас. Лукич, і це буде третій том. Як бачимо, дякуючи В. Лукичеві, наша українсько-руська громада незабаром матиме вже перед собою цілого воскресшого Степана Руданського, та й вийде, що не помилявся поет, пишучи до свого брата: «Заказують мені мою рідну мову, не слухає батько мої мови, зато, може, мене і по смерті послухають штирнадцять мільйонів моїх ідномовців».
Хронологічного порядку ми тримаємось через те, що такий спосіб видання добрий для всякого автора, а для Руданського – просто аж неминучий. Такого розкиданого автора, яким є він, тільки тоді й можна зрозуміти, коли його читати хронологічно та стежити його розвиток ступінь за ступенем. Часом такий спосіб читання робить нам поета симпатичнішим. Подивімося, напр., в систематичний спис його творів, що я його опублікував в томі 1, на стор. 177 – 188, – ми побачимо в кожній рубриці які-небудь погані порнографічні вірші; стрічаючи поруч тої гидоти якісь вірші патетичні, чутливі, навіть наївно-сентиментальні, ми ладні вважати їх за нещирі, а автора за лицеміра. А як читатимем Руданського тим самим порядком, яким писався його «поетичний щоденник», то пересвідчимося, що це була натура таки справді дитяче чутлива і чиста душею, а всі порнографічні п’єси писано в три або в чотири дні; з тих виключних трьох-чотирьох моментів, коли молодика нападала gauloiserie, ми ще не сміємо нарікати його циніком. Для життєпису Руданського наш спосіб видання теж має чималу вагу. От, напр., з підписів під віршами можна довідатися, де, коли був автор, а звідти видко, що, учившись у семінарії, Руданський не кожне літо їздив додому, а звідти можна догадатися, що з батьком не було в нього лагоди (про це свідчать і його листи). Батько Руданського, видко з творів, був попом у селі Хомутинці, Вінницького повіту на Поділлі . Вдома Степан дуже любив приятелювати з наймитами і слухав їхні оповідання. Писати Руданський зачав, здається, під впливом Шевченковим, а теми для своїх віршів брав на перший час із Жуковського та польських романтиків. Польський вплив спершу був у нього дуже міцний, польські вірші та пісні він знав напам’ять і, очевидячки, не стільки з книжок, скільки з живих слів, бо як доводилось йому часом написати те саме по-польськи, то він раз у раз робив багацько помилок проти правопису . Бувши студентом у Петербурзі, Руданський жив десь на болоті у бідної вдови та й іноді не мав гарячої їжі аж два місяці (див. «Студент», п’єсу, яка в чистовий список не увійшла). На літо з Петербурга додому він не їздив, а ставав у когось за вчителя для дітей та й виїздив разом із панською сім’єю кудись на село під Петербургом, у Новгородську губернію. Пориви та звичаї, серед яких студент жив гіа селі в панській родині, певне, були не дуже чисті, звичайно, в багатій сім’ї за часів кріпацтва; влітку 1859-го р. Руданський якось-то цілими днями сидів був та складав стидкі приказки, очевидячки, дратуючи себе ними... От які малюнки відразу і самі собою намалювались мені через хронологічне читання, хоч я не звертав на все це умисної уваги; а хто схоче пильно переглянути твори Руданського умисне на те, щоб повитягати з них біографічні дати, тому будуть жнива рясні; і подякує він нам за наш спосіб видання. Очевидячки, ті твори, які вже подано в 1-м томі (з рукопису Комарова), до ІІ-го та ІІІ-го тому не увійдуть. Але, пропускаючи їх, я на відповіднім місці таки за них згадуватиму, що от, мовляв, тут або тут повинна надходити з черги така або така п’єса. Такою самою голою згадкою я зазначатиму на відповіднім місці стидкі вірші Руданського, яких надрукувати не можна. Отже, читач матиме перед собою суцільний, повний образ поетового розвою і могтиме вистежити його ступінь за ступенем А вже ж для другого видання творів Руданського (сподіваємося, що його доведеться дожидатись небагато літ) мої коротенькі зазначки будуть дуже придатні.
Правопись у нашім виданні така, як у «Зорі», але в самого Руданського вона була не така. Спершу він дер жався російського правопису (ы зам. u, и зам. і – напр., «диты»). За часів «Основи» він засвоїв собі і, та не відразу кинув ы: в листі до брата з Ялти 18 – 20/ХІІ 61 р. він пише: «сыділа», «на лысті». Оперету «Чумак» (вересень, 1862) уже написано справжнім Кулішевим правописом, без ы. Держачись якої-небудь одної орфографії з-поміж цих трьох, Руданський держався її вже дуже послідовно. Всі оці мої викази про правопис здадуться на той случай, що, може, кому трапиться якийсь недатований автограф Руданського, то можна буде більше-менше означити час його написання. От і д[окто]р Франко не був би зробив відомої помилки з рукопису Стрільчевського, якби був знав, коли Руданський тримався якого правопису. Стрільчевський вживає трьох букв: м, ы, і (та й плутає їх, чого не бувало у Руданського), Франко міг би тоді зміркувати, що як на Руданського, то для 1859-го року такий правопис (з і) буде ще пораннім, а для 1869-го року (з ы) – вже пізнім, а звідти само собою випливало б, що то не може бути автограф Руданського.
На тім кінчаю свою передмову. Коли треба буде зробити ще деякі уваги, то я вже їх робитиму паралельно з текстом, вдолині.
Звенигородка, в Київщині
18 10/VII 95
