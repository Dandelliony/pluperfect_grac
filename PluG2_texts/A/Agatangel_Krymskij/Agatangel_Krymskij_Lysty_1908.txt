214. До Є. X. Чикаленка
Звенигородка, 15 апріля 1908
Високошановний Євгене Харламповичу!
На Вашого рекомендованого листа, висланого до мене в январі (із тими записками, що сьогодні Вам вертаю), я Вам одписав дуже щиро й дуже дрібно в кінці января таки. Чи заадресував я свою відповідь на Ваше ймя, чи на редакцію, – того не пригадую, але здається, що на конверті був адрес редакції, а всередині: а) записка до контори «Ради» про зміну мого адреса; б) запечатаний лист до Вас; в) поемка «Йєгуда га-Керйоті та Йєгошуа га-Ноцрі» (чотири невеликі розділи).
В своїм листі я підбадьорював Вас, заохочував не падати духом і т. ін., але може бути, не дуже до ладу порадив Вам, щоб Ви спробували притягти до «Ради» ще тих людей, які колись у ній були писали, а потім через непорозуміння одкинулися. Іменнів я не називав, та не стану таїтися, що я мав на думці Грінченка. Не живучи раз у раз у Києві, тільки метеором перелітаючи через нього, я міг не знати всяких дипломатичних тонкостів і плутаних відносин, з якими треба було б рахуватися і мені, як писав я до Вас свого листа.
Не здобуваючи од Вас довгий час ніякої відповіді (тепер я знаю, що і листа мого Ви не бачили), я подумав, що, мабуть, Ви добачили в моїй пораді якусь нетактичну неделікатність, через те й не одписуєте. Міг я думати, що Ви не хочете одписувати ще й через те, що мою антихристиянську поемку Ви, з обережності перед цензурою та штрафами, боїтеся друкувати. (Але я, посилаючи її, думав був, що цензура її пустить безборонно, бо російською мовою таке друкується зовсім вільно). Тепер виявляється, що справа склалася була зовсім інакше, – себто, що контора загубила мого листа й поему та й не передала Вам до рук. Тим краще! Отже ж, ані Ви на мене, ані я на Вас не маємо ремствувати і можемо вважати інцидент вичерпаним.
Що ж до мого співробітництва в «Раді», то знов скажу: статей на біжучі теми, хоч би й філологічні, не писатиму, бо вся моя енергія йде тепер на граматику й історію нашої мови. Для спочивку міг би вряди-годи переписати з чорновика дещо белетристичне та й прислати Вам , і навіть єсть у мене такий роман, що поодинокі його розділи мають свою самостійну цілість і могли б з перервами друкуватися частками (фейлетонів на двоє кожен раз). Та тепер Ви пишете, що довгі речі Вам не підійдуть.
Шановний Євгене Харлампійовичу! Що ж більше я міг би зробити для «Ради»? Самі здорові бачите, що я її не бойкотую, а попросту я задля неї непідхожий, непридатний співробітник.
Ваш щирий прихильник
А. Кримський
