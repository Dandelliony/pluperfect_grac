
З великим хвилюванням зустрів я довгождану звістку про те, що Північна Буковина возз’єднана з усією великою Радянською Україною.
Ось вона, рідна Буковина, й прекрасніший народ, що його тіло стільки років шматували румунські бояри. Вони зневажали його співучу мову, його звичаї, його культуру.
Стоїть вона, рідна Буковина, й не вірить своєму щастю.
Таке велике щастя.
Буковина пишається таким чудовим письменником, як Осип Юрій Федькович. Його сміливо можна поставити в один ряд з видатними письменниками України.
Недавно у Львові мені довелося розмовляти з видатним представником буковинської інтелігенції професором В. І. Сімовичем (тепер він декан Львівського університету). Професор Сімович сказав мені в присутності своїх земляків-буковинців: «У мене, уродженця Чернівців, паспорт румунський. Він прострочений. Належало з’явитися до румунського консула і поновити його. Та хіба несмішно було б поновляти паспорт румунського громадянина саме тоді, коли ми, сини зеленої Буковини, свято віримо в те, що в найближчому часі ми будемо радянськими громадянами, а над ратушею в Чернівцях засяє чарівним промінням відблиск кремлівських діамантових зір».
Мрії професора Сімовича і десятків тисяч буковинців здійснилися. Молодша сестра великої Радянської України – Північна Буковина – з подякою прийняла руку допомоги, подану їй непереможною й героїчною Червоною Армією.
Професор Сімович недавно опублікував листи Лесі Українки, що стосуються до її перебування в гостях у видатної буковинської письменниці Ольги Кобилянської. У цих листах з великою силою відчуваєш ту величезну позитивну роль, яку відіграла Буковина у підтримці революційного руху на піддніпрянській Україні в дореволюційні часи.
Буковина була завжди українською землею і ні в Чернівцях, ні в інших великих містах Північної Буковини (Кіцмань, Сторожинець) не було більш чи менш значної кількості румунів. Тут переважають українці. Зараз цей край є невід’ємною частиною єдиного організму української радянської держави.
Буковинські грамоти XIV і XV віків дихають справжнім ароматом чистої української мови, яка в інших областях зазнавала полонізаторства. Відомо, що одним з засобів, які вживала польська шляхта для поневолення українського народу, була унія з папським Римом. Але ця унія потерпіла крах в Буковині, яка не зробилася уніатською, а лишилася єдиновірною з Києвом і Москвою. Народна мова буковинців чарує своєю оригінальною свіжістю й поетичністю.
Титан людської мислі, геній соціалістичної революції, людина чарівної духовної красоти, Ленін захоплювався буковинським фольклором. Про це мені неодноразово розповідали буковинські й галицькі старожили. Володимир Ілліч був буквально закоханий в буковинські пісні.
До складу буковинської (гуцульської) народної пісні входять цілі цикли високохудожніх героїчних пісень про опришків, народних повстанців, як наприклад, Устим Кармелюк, Гаркуша, Довбуш, Лукіян Кобилиця.
Якщо зараз живе Ольга Кобилянська (румунські кордони не давали нам змоги знати про її долю), то я ні на хвилину не сумніваюсь, що вона з захопленням зустріла славну визволительницю – Червону Армію.
Настав час, коли народ звільненої Північної Буковини може воздвигнути пам’ятник на могилі свого великого кобзаря Осипа Федьковича, похованого в Чернівцях.
О, як би возрадувався Осип Федькович, побачивши, що його батьківщина стала, нарешті, вільною!
Вірю, що недалека та година, коли буде воздвигнутий пам’ятник славетному вождю пригнічених колись буковинців – Олексі Довбушу.
Мої рідні брати-буковинці! Я шлю вам сьогодні з берегів сивого Дніпра свій привіт, свою любов. Я чую із близького тепер для вас Києва перші кроки вашого нового, щасливого життя.
Я чую, як співаєте ви пісні слави Радянському Союзу, що втілює в собі надії і прагнення пригнічених всього світу. Я бачу ваші радісні обличчя, бо ви переживаєте таку ж радість, яку переживають птиці, відчувши на своїх крилах перші проміння теплого весняного сонця.
Перед вами розкрито великий і чудовий світ. Лише тепер ви зможете проявити свої духовні сили, духовне багатство. Обнімаю вас всіх. До скорого побачення.
