Чому Олекса Стороженко покинув писати по-українськи?
(Пам’яті О. Я. Кониського)
Позаторік справляли 25-у річницю смерті відомого і безперечно талановитого письменника Олекси Стороженка; нема чого й казати, що ювілейних панегіриків списано було чимало; а незадовго перед тим д[обродій] Комар оголосив деякі уривки з листів Стороженкових, що знайшов їх поміж паперами покійного одеського книгаря Білого . Ті листи виясняють нам, через що Стороженко, зложивши цілих два томи «Українських оповідань» і повість «Марко Проклятий», далі відкинувся від українського письменства. Одну і, розуміється, найголовнішу причину Стороженко подає таку: «Почав я мою поему тоді, коли писалось так легко, але як накинувся на нас Катон і добрим замірам нашим надав гидке значення сепаратизму, я перестав писати, якась байдужість до рідної мови виявилася скрізь – і все се так охолодило мої поривання, що я стратив всяку охоту до тієї роботи, котра приносила мені багато утіхи; просто не піднімається рука, хоч поема моя виношена під серцем» . Коли б ми не знали таких характерних подробиць із Сторожен-кового життя, як, наприклад, те, що він був «чиновник особых поручений» з великим, дарма що аматорським «следовательским» хистом і щирий пособник (скажемо грубіше – жандарм) славетного Муравйова-Вєшателя , то вже сама оця виписка зі Стороженкового листа була б нам виразно показала, що письменник наш достоту належав до того типу українців, про яких д. Грінченко каже, що в них сиділи дві душі – російська і українська . «Українську душу йому дав рід, почування любові до рідного краю, любові до своєї мови, до свого народу; російську душу давало йому російське життя, російська урядова служба, бюрократична прихильність до ласки, яку виявляло російське начальство. Ото його, тодішнього російського інтелігента, і тягло і сюди, й туди – і до рідного краю, і до «Станислава на шею» : хотілося і рідному краєві послужити, і того, від кого «Станіслав» той залежить, не прогнівити. Тут, звісно, на поміч збирались і «общерусский великий народ», і «указания истории», і «общерусская культура», і «гром победы раздавайся» і всякі інші такі прегарні історії, вживані звичайно тоді, коли треба вчинити який компроміс. Та й компроміс той чинено навіть несвідомо, і тодішні українці за отими «общерусскими» етикетами навіть і не помічали, що вони його чинять; так густо тих етикеток наліплено було, що з-під них не можна було розібрати що таке насправді єсть сей факт» . Коли за сепаратизм «Станіслава» не дадуть – ну, так і побік його, той гидкий сепаратизм!
Воно, правда, деякий середній вихід із сього становища таки був. Можна ж було, іще не відкидаючись від українського слова, поводитись так, щоб бажаная мета, себто «Станислав на шею» і всякі інші блага не дуже далеко мріли. Адже ж і по-українськи можна було так само, як-от російський соловейко в щедрінській казці перед орлом-меценатом, співати про «радість холопа, котрий довідався, що бог посилає йому дідича, про великодушність Орлів, що холопам, не жалуючи, на горілку дають» . Перебігаючи на грунт спеціально український, можна ж було, разом таки з російською літературою, розписуватися про «счастливый» (зневолений) край-рай, «где «все обильем дышит», де на ідилічнім лоні кріпацтва «парубки, кружась на пожне гладкой, взрывают пыль веселою присядкой» (Олекса Толстой), себто очевидячки благоденствують; і де «валятся сами в рот галушки... а молодицы... молодушки!..» (Пушкін). Ну, що жі Стороженко спершу справді отак був і чинив, отак був і простував сією «благонамеренною» стежечкою та й із запалом оповідав українською мовою, в рамках дозволених і одобрених цензурою, про смачні українські галушки, про чорнобривих дівчат із повними і білими руками, як пшеничне тісто, що як на них козак подивиться, то йому «аж очі рогом полізуть», про добрих княгинь, що святі печери оновляють, і т. ін., і т. ін. Але чому ж несподівано СЇороженко покинув писати по-українськи навіть такі благонамірені речі? Чому він раптом перейшов на мову виключно московську та ще й з такими ароматними ідеями, що навіть обрусительний історик української літератури Петров признав у них «чисто полицейские воззрения»? Найпростіша відповідь була б така: «Бо російсько-жандармський елемент його натури був сильний завсігди, а народолюбно-український не був дуже сильний ніколи». Але сам Стороженко подає спеціальнішу причину свого розхолодження супроти українства. 8-го марта 1874 року він пише до Білого : «В 1863-ім році вийшли в світ мої «Українські оповідання», а незабаром з’явилась у «Современнику» рецензія на них; але се був не критичний розбір, а попросту лайка і нахабна брехня. Певне, що критик навіть і не читав моїх оповідань, і не знав, що вони в двох частинах. Я не дуже-то вважав на закиди «Современника», але заступились інші, і то росіяни, коли тим часом наші Куліш, Костомаров, Білозерський і tutti quanti вихваляли Марка Вовчка, а за мене не заступилася ні одна українська душа. З того часу я дав собі чесне слово ніколи не писати народною мовою і, як бачите, додержую слова» .
Неглибокий був, очевидячки, такий український патріотизм, що міг пропасти через одну-однісіньку рецензію, а надто коли б тому була правда, що критик навіть не читав критикованої ним Стороженкової книжки і, виходить, не бачив навіть заголовка, бо ж там на заголовку виразно було зазначено, що книжка має дві частини. Та пригляньмось краще до тієї інкримінованої рецензії . Пригляньмось, то й побачимо, що критик (се, мабуть, д. Пипін) не тільки прочитав Стороженкові оповідання (він же раз у раз наводить із них цитати!), але й пильно вчитався в них; тим-то Кулішеві, Костомарову і усім tutti quanti, на яких натякає Стороженко і які «вихваляли» серйозно народолюбного Марка Вовчка, не випадало споритися против тієї критики. Вона настільки цікава, що я подаю її нижче в українськім перекладі, переклад той, на моє прохання, ласкаво зладив д. Спішилів. Ваги своєї критика «Современника» не втратила й досі. Бо й досі «вона мусить служити живим докором для тих (на жаль, іще численних) наших зе.мляків, які попросту граються в дилетантське українофільство. Заразом переклад сієї критики нехай буде вінцем на свіжу могилу Стороженкового сучасника О. Кониського (про нього рецензія згадує з пошаною). Покійник належав до тих людей, що можуть часом у своїй діяльності де в чому й сильно помилятися або чинити не так, як здавалось би кому іншому за краще; тільки ж ніхто не посміє сказати, щоб небіжчик був несерйозним працівником на українській ниві; ніхто не посміє сказати, щоб він коли компрометував українську справу дилетантським, а тим паче сентиментально-клоунським відношенням до неї.
