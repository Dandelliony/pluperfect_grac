Наша язикова скрута та спосіб зарадити лихові
«Ви, галицькі безмозкі віршоляпи! 
У вас нема ні вчення, ані вдатку...»
(«Зеркало», 1891. ч. 16)
Здається, що ніякого року так багацько не товкувалося та спорилося в наших часописях про чистоту нашої мови, як тепер. Ну, та й добалакалися! Себе не пересвідчували, а зате [...] дали повне право глузувати з нас, радіти нашій незгоді. «Галицька Русь» ще в 140-ім ч. злорадно кепкувала з «самостійників», але ж навряд чи снилося їй хоч у сні, що ми самі дамо їй в руки таку зброю, як оце недавно в «Правді». І от в чч. 157, 158, 159 і 160-ім «Галицька Русь» залюбки передруковує під заголовком «Недоразумения сепаратистов» – всеньку допись В. Чайченка, навіть фонетикою («скаженым письмом») доводить на підставі її, що українці вважають галицьку мову за «карикатуру малорусского языка», ба навіть її не розуміють, – що взагалі «галицкий сепаратист не понимает украинского, а последний первого, а все разом не понимают себя взаимно». Не забува «Гал[ицька] Русь» і за Чайченка, розбира його по ниточці, доводить, що він, мовляв, пише не по-малоруськи, не знає наріччя не то галицького, ба й українського (простонародного). Запевне, треба бути великим ідеалістом, щоб шукати в сій «Ітансвільській Синиці» безсторонності та неперекручування фактів: через те взагалі шкода звертати увагу на замітки сієї «симпатичної» газети Коли ж тепер на превеликий жаль, вона має право говорити з апломбом: бо В. Чайченко через необачність зовсім невірно представив стан речей, Франко в своїй одповіді йому здебільша одвітив гаразд, але ж несправедливо віднісся до самого Чайченка, бо ж звісно, що коли Франко є найперший письменник в Галичині, то Чайченко – перший між новітніми українськими; опроче, будь-що-будь – його твори найбільше од усіх сучасних українських підходять до Франкових. В кінці зачепив всю справу Школиченко, силувався бути об’єктивним, але не збив найголовнішої помилки Чайченка. Про це я й хочу побалакати.
(Передусім знов повторю, що Чайченка як літератора я дуже поважаю, так що не можна шукати в моїх словах небезсторонності супроти нього). Чайченко сказав неправду, буцімто всі українці не читають галицьких віршів, навіть будь-які «найщиріші патріоти». Я протестую, бо й сам усе перечитую, хоч би вже задля того, щоб тямити, в якім стані знаходиться русько-українська поезія, та й других таких знаю не одну людину. Правда, стрічав я чимало українофілів, котрі таки не люблять читати віршів ані галицьких, ані (часом навіть іще більше)... українських. Тільки ж тут винна не мова творів, а зміст. Справді-бо, що ми знаходимо в більшості наших теперішніх віршів? Або вкучне виспівування милої, де зовсім не бачити глибшого чуття, рефлексії, а просто (по виразу «Зеркала») поет
Любку описав так ясно, 
Як ворону в зоології.
(«Зеркало», 1890, лютий).
Або, замість цвірінькати, мов горобець на зорі, поет бере темою тріскучий, дзижчачий «патріотизм», у котрім віршовник
Про Вкраїну співа милу,
Аж вона з досади мліє... (ibidem) .
Є на світі такі любовні співи, як Гейне, є такі патріотичні поезії, як [...] Шевченка, які ніколи не втеряють принади, а сучасні наші поети навіть переспівати їх не зугарні! Нема в їх віршах «ні вчення, ані вдатку!»
При такім стані нашої поезії вірші галичанина Франка, де він стоїть на грунті людяності, поступу, болі, загального братерства та т. ін., визначаються різко та яскраво, здаються освіжаючим джерелом! Коли б українці їх не захотіли читати тільки через деякі одміни в мові, це було б щонайменше чуднотою. Але ж вони їх читають! І я знаю навіть ось які події: люди, котрі вважають читання сучасних (українських-таки) поетів за марнування часу, переписували цілу збірку «З вершин і низин» Франка! Факт навіть не одиночний, і він сам за себе говорить. Чи багацько українських віршописців діжде цього? Хай не подумають, що цими словами я вже заперечую сучасну українську поезію, – ні, і між моїми земляками є такі віршописці, що не шкода читати їх твори. Сюди на першім місці відносяться ніхто другий, як сам Чайченко, в котрого часто звучать такі мотиви, що чимало відомих мені людей вважало його навіть за радикала і протиставляли Самійленкові; тут я маю на думці не тільки його вірші, але й інші писання до сього року. І його твори, якщо читаються охоче, то запевне не через мову, а через зміст. Взагалі мова не може і не повинна одігнати читача. Англічани – Шекспіра, перси – Фірдоусі («Шах-наме») залюбки читають із коментарями; та й у нас поезії Федьковича , повні безлічі локалізмів не тільки в засобі слів, а й у формах граматичних, теж читаються, хоч би іноді й зі словником, – тут мова ні при чому. А вже ж тих писателів закордонної Вкраїни, яких розбирає Чайченко, навіть легше було б зрозуміти, ніж Федьковича1: коли трапляться в них москалізми , то ми второпаємо, а полонізмів, дуже незрозумілих українцями, в них не гурт.
Отож, найперше, що я хотів зазначити: українці можуть читати галицькі вірші та й читають, коли ті вірші того варті своїм змістом.
А тепер перейду до мови: чи справді вже вона така неукраїнська? Нема спору, що є такі галицькі поети, котрі не гаразд знають не кажу вкраїнське, а й галицьке наріччя, котрі заправляють свої вірші полонізмами, – більше ніж прозу. Чому це відноситься іменно до віршів, пояснити не важко. Пориви душі найзручніше вимовити на тій мові, якою хто думає, так що геть у всіх народів барбаризми у віршах не терпляться, бо вони ніби вказують на нещирість чуття. Надто це ясно на поезії мусульманських народів (персів, турків): їх проза аж стогне під гнітом арабщини, а поезія зостається так-сяк чистою. Та й у нас, коли б написати такий вірш:
Ох, дівчино! через опінію світа 
До тебе вчащать я не мушу... 
Аналіз, рефлексія, смуток, нервовість 
Мені афектують на душу...
Хоч у прозі подібні слова вживаються любесенько, але в віршах – уже ні: мабуть, через те, що по-латині ми не думаємо. Інакше стоїть діло з польщиною: вона, мабуть, чи не всім галичанам така сама рідна, як у нас російщина, а найчастіше вона бува задля інтелігенції навіть ріднішою, ніж рущина чи українщина. Коли ж іще зважимо, що й форма віршова (ритма, метр) накладає теж пута, не дозволяючи легко заміняти одні слова другими, інакшими, то зрозумієм, чому мова в багатьох галицьких віршах збивається на польську. Але ж критикування «полонізмів» – це грунт дуже хиткий: треба бути сильне-сильне обачним, щоб часом не залічити до барбаризмів таке слово, яке може претендувати на права горожанства. Подивімось на деякі вказані Чайченком «полонізми», котрих, мовляли, українець не розчовпає. Невіста стрічається в волинській приказці: [...] дві невісти зроблять ярмарок у місті». Тручати – я не стрічав, але відтрутити – це зовсім не рідке подільське слово. Пяти в трошки зміненім виді: лляти (рівно як налляти, увілляти) – звичайнісінько київська форма; й у. Херсонській губернії форма приказу налліть (зам. налийте) очевидячки теж виходить од лляти, а не лити. Жовняр є в піснях Правобережної України, напр.: «Ой мати, мати! Жовняр у хаті», іноді навіть співають жомір (фонетика аналогічна з переходом ковнір у комір). Ту є ще в «Слові о полку Ігоревім»: «Ту кровавого вина не доста. Ту пиръ докончаша храбрый русичи»... «Ту ся копіямъ преломати, ту ся саблямъ потручати». (NB. Он тут і дієслів тручати!).
Клячати я не знаю, але ж заклякнути є на першій стороні «Повії» Мирного; поклякли колоски – в приказках Гребінки, – скрізь той самий корінь. Нич – слово, справді, доволі непевне, але ж рішуче зачисляти до галицьких полонізмів не можна й його; а чи відомо критикові, що на Вкраїні-таки, в декотрих місцях Подолії та Волині говорять просто піц? (Мудра Наталка Хуторничка встигла навіть оздобити тим ніцом свої чудові вірші). Моє – на Подолії й такечки кажуть; той самий наголос і в дальших падежах: мойого, мойому, в моїм, моїми і т. д., чого вже ніяк не можна пояснити польським впливом. Як же, значиться, поводитися супроти подібних слів? Чи можна вважати їх за польські та викидати зі скарбниці мови?
Очевидячки, так раптом рішить цього діла не можна, бо в таких случаях критерієм не може бути походження слова. Справді-бо: який нам клопіт до того, що якесь слово або схоже з польським , або навіть живцем узято з польської мови, – який нам клопіт, раз воно вже усвоене, стало рідним, вживається не якоюсь однією особою, але народом на чималім обширі? Вже якщо іноді варто втікати від того чи того «полонізму», то не через те, що він полонізм, а через те, що його вживають і розуміють тільки на дуже малій простороні, а в другім місці вже не зрозуміють (та й тут треба обережності, обережності!). Через те, напр., з яким-небудь принаймні у дощенту, поренчата, приплентатись ми мусимо миритися, а досконалий (хоч є й по-рос. «доскональный»), жеби і т. ін. викликатиме в українців огиду. Помилки ж українських критиків галицької мови виходять з того, що важко пізнати як слід усі вкраїнські наріччя з самих уст народу, а доводиться обмежатися мовою якоїсь однісінької губернії (а то часом і однісінького повіту). Мені траплялися такі пригоди: присвячуючи довгий час студіюванню нашої мови, я не міг, природно, залишити й галицької та буковинської. Джерелами я мав Головацького та Федьковича, – себто міг бути певним, що народ в закордонній Україні саме так і говорить; от і я був прийшов до смутного заключения, що галицька мова має силу одмін од нашої, бо, мовляв, у ній багацько є слів, яких і сам я не чув, і в українських писателів не читав. Тільки ж од того часу я не міг не звертати особливої уваги, коли чував «галицьке» чи «польське» слово в устах простого українця, – і от згодом-перегодом я мав пересвідчитись, що багацько слів галицьких є найщиріші українські; так само ще можу порадити тому, кому здається якесь слово польським чи галицьким, вдаватися до інтелігентних людей – сільських батюшок, які зовсім не знають польської мови, а українську мусять пізнати прямо з уст селян краще, ніж хто інший... Замітьмо й от що: в повістях Федьковича український «пурист» міг би чимало понашукувати «полонізмів», а тим часом всякий, хто читав українському народові повістки Федьковича, знає, як народ приймає їх! Навпаки, поезії Федьковича будуть часто незрозумілі; та це вже не через «полонізми», а через щиро народні, спеціально гуцульські слова, котрі важче зрозуміти, ніж quasi-польські. В Галичині російського впливу чей же нема, а польський сильний, в нас же навпаки [...].
Всю цю мову я вів не на те, щоб оправдувати всіх галицьких поетів од докору за полонізми, – о, ні! їх провина саме в тім лежить, що більшість їх власної галицької (народної) мови не знає гаразд. Але ж я хотів показати, що робити поход на деякі т. зв. «полонізми» є поки що річ дуже небезпечна, а далі: я хотів оборонити декотрих з цих поетів, найбільше ж Франка, котрий чим-чим, а полонізмами затого не грішить. В додаток до того, що сказав сам Франко в своїй одповіді, я наведу ще деякі факти. Мені траплялося бачити, що українці (але не українофіли), не знаючи мови галицьких часописів, все-таки легше розуміють Франка, ніж писання таких українських пуристів, як Трохима Звіздочота; Чайченка, правда, вони розуміють гарно. Далі, багатьох українців я знаю, котрі мусили повірити в однаковість мови української й галицької, коли прочитали Франка: воно правда, що Франко часто пише навіть не по-галицьки, а по-українськи, – надто це виявляється на формах граматичних та на наголосах. Я вище розказав, що «З вершин і низин» переписувалось, але скептик може сказати, що там, либонь, надила читачів не форма, а тільки зміст. Так от я наведу інший факт: один хвершал, що стоїть до народу сто разів більше, ніж загал «пуристів», так уподобав віршовану переробку «Дон-Кіхота», що вивчив її напам’ять. Мені відомо, що деякі українські (навіть не українофільські) родини передплачують задля дітей «Дзвінок», і дітвора все добре розуміє.
Тепер до москалізмів. Знов Чайченкова правда, що в багатьох галицьких поетів трапляється чималенько слів з московської мови і з язичія, але критик не мав права так узагальнювати річ. Бо найперше спитаємось, що ми маємо вважати за москалізми? Без сумніву, походження слова і в сім случаю не може бути критерієм, а до того ж і походження відкидати не так-то легко. Коли я скажу, що більшість «москалізмів», на які йдуть походом «пуристи», будуть зрозумілі українському селянинові і навіть сам Чайченка напевне чував їх не раз в устах українського мужика, то Чайченко могтиме мені одвітити: «Байдуже! це лише вплив московський, на це здаватися не можна, згадані слова не в дусі нашої мови». Коли я скажу, що український люд легко зрозуміє такі речі, як «Народ» або писання Драгоманова , де, мовляли, «москалізмів» безліч, а за чисту од «москалізмів» мов Кониського спитається: «Чи ви часом не поляк?» – то й це він могтиме пояснити московським впливом . Тільки ж чи можна нарікати на вплив Москви в Галичині та Буковині на мову русинів? А отже, коли ми переглянемо продукти щиро народної творчості галичан та буковинців (переважно ж пісні), то пересвідчимось, що там дуже багато є слів, схожих з російськими, – це попросту слова стародавні, а ніякі москалізми. «Галицька Русь», глузуючи з Чайченка, наводить декілька народних галицьких слів, що скидаються на московські. Запевне, не такий я дурний, щоб вважати «Гал[ицьку] Русь» за авторитет, але ж на те саме вже давненько звертав увагу і російський вчений Соболевський, показуючи, що «окающее» наріччя російської мови (північне, новгородське) та галицько-буковинське української мають велику схожість поміж собою: в Австрійській Русі є багацько слів і форм, яких сливе нема в Центральній Україні, а в області бувшого государства Новгородського чимало є слів, які цілком схожі з українськими або й з бідолашними quasi-полонізмами. До речі сказати, варто було б ворогам «полонізмів» передивити «Толковый словарь живого великорусского языка» Даля: тоді вони побачили б, що ненавиджені ними «галицькі полонізми» часто являються не то не польськими словами, а навіть спільними з древнішими наріччями Великорусі [...].
В IX вип. «Правди» Чайченко кидає лексику і переходить до граматичних форм, складні, наголосів і т. ін. в галицьких віршах. Тутечки знову скрізь йому вбачаються москалізми та полонізми, але проти сього я й споритися не хочу, бо це було б страшенно довго. Доки йшла мова про лексику, де можна було міркувати просто на підставі практики, без знаття філології, доти Чайченка так-сяк ще можна було слухати. Тепер же він пише щось кумедне, і видко, що він, як неспеціаліст, ніколи не читав ані Міклошича, ані Житецького, ані «Studien» д-ра Огоновського. Туди я його одсилаю, там він дізнається, що повиписувані ним форми зовсім не вигадані галицькими поетами, а є щиро народні, щиро руські і навіть стародавні. А я тільки скажу, що й на Вкраїні трапляються форми, які Чайченко відносить до «язичія», і найчастіше трапляються на Вкраїні Правобережній; те саме й з наголосами. Сам критик, без сумніву, потроху це добачав у творах Руданського (котрого, запримічу, так залюбки слухає полтавець), Свидницького, навіть Ніщинського та Лесі Українки; на власні уха він міг би почути ту мову в драмах спеціаліста-етнографа Янчука, котрі граються найкращими нашими трупами; я вже проминаю таке свідоцтво, як збірки народних пісень, казок і т. ін. Хай би він переглянув їх уважно, то й побачив би, що «язичіє» галицьких віршів (так Чайченко зве сю мову, в паралель з язичієм «Галицкой Руси») не таке-то вже неукраїнське. Отож кажу, я й не зупинятимусь на таких звичайніших формах, як ся діють, казав-ьм, чула-сь, тихое водов, будеш, моїй дівчини та т. ін. Я тільки зверну увагу на декотрі, які трапляються не тільки на Правобережній закордонній Україні. Померший – це форма народна, а не літературна; вираз помолитися за померші душі – де хочете почуєте. Тобой – форма дуже рідка, але хто зна, чи зовсім вона безправна; в давній ще козацькій пісні «Ой, у полі озеречко» є наворот: «Ой, рада б я виходити, з тобой речі говорити», або: «Я б нелюба розбудила, з тобой речі говорила»... В козацьких думах (Максимович], 1849 та передруки в Антоновича і Драг[оманова]) стрічаються форми тихой погодонькой, доріженькой тощо; нехай собі вони дуже рідкі, але ж і в галицьких поетів не поле ними засіяно. Мене болить (зам. в мене) це не рідкий вираз. Навіть в пісні: «Заслаб чумак... Що його болить». Аналогічно кажуть: «Це тебе дорого коштуватиме» (зам. тобі). Що ж до двох різних наголосів на слові, то це буває в кожнісінькій мові, де наголос іде по звісному правилу. От у російській: нужда та нужда, холодно та холодно, засуха та засуха, мыслями та мыслями, заплачка та заплачка і т. д. У нас на Вкраїні чергуються нести й нести, була та була, пісень і пісень (навіть піснів – київськ.), людський і людський, морський і морський (київськ.), земний і земний, дітки і дітки, ясний і ясний, згодитись і згодитись, зайде й зайде, підемо й підемо, тому й тому (без предлога) і безліч інших, – чергуються не тільки в тім самім селі, а навіть іноді в устах тієї самої особи. Не чуднота й такі події: села Неморож та Озірна (київськ.) суміжні, а наголошують не однаково; таке саме явище я знаю в двох місцях Полтавщини, а найбільше в Слобідській Україні, де оселявся народ з різних областей України.
З усього попереднього видко, що критикувати мову чи то галицьких поетів, чи то українських страшенно не легко та небезпечно. Позводжу докупи все, на що я вказував: 1) Слова, яких вживають галичани і які декому здаються польськими та|російськими, часто єсть і на Вкраїні. 2) Є в нашій мові слова безперечно чужі: польські та російські, але такі, що викидати їх не личить, бо вони вже стали рідними, і народ їх геть краще розуміє, ніж деякі т. зв. «щиро народні». 3) Багацько слів, що скидаються на чужі, є щирі русько-українські, себто в дусі мови: quasi-москалізми живуть в устах неросійської України, а quasi-полонізми є в давніх руських пам’ятниках, коли полонії Русь іще не знала. Тим-то, щоб критикувати мову, треба докладно пізнати її геть усю, мову всієї Русі-України, а тоді вже здаватися на «чуття мови». Інакше ж легко впасти в помилки; от і в Чайченка дещо є щира правда, дещо – непевне, а дещо – зовсім не до ладу. Поки що «со оружієм і дрекольми» іти на багато деякі слова не випада. А втім, нема нічого лихого в такім установищі нашої мови: навпаки, можна ще й радіти, що вона така багатирка, така розлога.
Я скрізь покладав, що Чайченко воює лиш проти такого «язичія» галицьких письменників, якого, на його думку, не тримається народ; я не хотів навіть і гадати, ніби він вимага, щоб ніхто не смів писати опроче як мовою Лівобережної України; я думаю, що мову народну галицьку, народну буковинську, народну правобережну українську і т. ін. він признає. Але деякі пуристи йдуть далі: вони бажали б, щоб усі писали нарічієм полтавським чи слобідським, котре чомусь має найбільше прав на те, щоб стати літературним [...]. Такі пуристи любісінько можуть подати руку або «Галицкой Руси», котра покликується на «исторические начала», або другим ще незноснішим «пуристам» галицьким, котрим теж не бракує підстав та своїх «исторических начал», щоб українські писання перекручувати на галицький лад, на «спільну», бачте, «літературну» мову. (Дякувать господеві, «Зоря» вже другий рік не зазнає сього «спасенного» напряму!). Такі спірки марні, смішні та некорисні. Я цілком пристаю на гадку Франка , що не час іще цим ділом клопотатися: такі справи найкраще рішаються не теорією, не «историческими началами», а практикою, – не розправами, а написаними творами. Те з наріч стане пануючим, яке зробить найбільше на ріднім полі, – яке видасть найкращі писання (я розумію: «найкращі змістом»). Справді, діло й було так, і єсть. Якщо галичани прийняли багацько слів українських, а декотрі (от, хоч би й Франко) намагаються писати прямо по-українськи, то це сталося запевне не через докази пуристів; можна це поясняти декількома причинами, та все другорядними, а головна тільки одна: з України йшло світло в Галичину, твори українські ідейно стояли вище од галицьких та й мали вплив; той вплив давніших письменників українських ще й тепер відчувається і, може, буде ще довгенько. Якщо й досі галичани дають у своїх часописях перевагу українському елементові перед місцевим, то це запевне не стільки через усякі теорії, скільки через те, що українські писателі кращі од їхніх: себто і тут має силу моральний вплив. «Дайте нам, дайте тих галицьких авторів, а ми на підскоки дамо їм перше місце!» – казав колись у «Зорі» д. Борковський якомусь «пуристові» галицькому... Але що буде далі?! Адже тепер, на сором нам, діло робиться немов не по-давнішому. Українські поети чи письмовці все дрібнішають та дрібнішають; ще не диво було б, якби тільки новітні таланти були слабіші од старих, – а то в нас бува й гірше. А в Галичині тим часом розвивається Франко! Я ще не хочу згоджуватися з Драгомановим та думати, ніби «певна групка галичан» вже й перевершила українських писателів ідейно, але, здається, можна лякатися, що колись віщування Драгоманова здійсниться, маленька Галичина переважить велику Україну! Яка тоді буде доля українського нарічія в Галичині? Коли тепер галичани з власної волі роблять уступки українському нарічію, то вони дуже до ладу покликаються на «духову єдність». Через ту «духову єдність», через пересвідчення, а не через силування вони зрікаються прав рідного нарічія в користь українського. Але чи були б українському нарічію такі самі привілегії в руській пресі, якби що власне «духово» Галичина стала далеко вище над Україну, а Вкраїна «духово» понижчала б? Тоді, так само непомітно, впливав би галицький елемент, а якби Україна й далі все ниділа, він став би пануючим. І це зробив би сам собою моральний вплив, а не примус, не напади та докази «пуристів» галицьких.
Будучність покаже, чия буде перевага в спільній, літературній русько-українській мові. Тож поки що будьмо терпимі до різних наших нарічій, стараймось тільки писати щиро по-народному. Але тут повстає одно дуже важке питання про відносини між словами кованими і провінціалізмами.
Задля виразу деяких відвлечених, або ж абстрактних понять не стає слів у нашій мові, – тоді треба виковати слово од русько-українського кореня, в дусі русько-українського слововитвору. Коли од умова ми образуемо умовний і далі – не звісне народові умовність (condicionalite) або од містити – зміст, то ці витворені слова можна вважати за рідні. Практичну вартість мае кования слова не абияк, а чостогу на зразок великоруського обо польського (властиво, це є позичати). От, задля виразу impressione, Eindruck можна од вразити образу вати вражіння (польськ. wrażenie), а од печаль – впечатління (рос. впечатление); з обидвох слів кожне не гірше й не краще од другого: народові вони не відомі, зрозуміє ж він їх однаковісінько. (Навіть впечатління простий українець зрозуміє, може, й швидше, бо рос. впечатление він міг скоріше чувати, ніж wrażenie. А втім, не хочу про це споритися; думаю тільки, що коли не в цих іменно, то в других аналогічно позичених словах нема підстави дорожити одним словом більше, ніж другим, та що Драгоманов, Франко і другі не роблять смертельного гріха супроти батьківщини, коли краще люблять позичати з російської мови, ніж із польської. Це в скобках.)
Явище, що не стає нам відвлечених слів, є цілком природне і буває в кожній мові. Те саме ми бачили, напр., у Росії ще в початку сього століття. Відомо, як тоді сварилися шишковісти з карамзіністами. Перші брали слова з церковнослов’янської мови, ковали новітні на взір їх; другі дещо брали-таки з простонародної мови, іменно основу, а багацько кували на взір європейських («влияние» – influence, «предмет» – object, objectum, «сочувствие» – sumpathie, Mitgefühl і т. ін.), не дуже турбуючись тим, що чимало потрібних їм слів можна було понашукувати в усяких простонародних великоруських нарічіях. Скінчилось на тім, що все потроху зіллялось, зрівнялось, образувалася дуже гарна літературна російська мова, котрою говорять інтелігенти, але простому великоруському народові чималенько слів у ній (вищих понять) незрозумілі. Ми повинні лякатися такого випадку і по змозі скрізь-скрізь триматися народної мови, на що сильне натискує Чайченко (коли не прямо, то косо): слова позичені чи уковані він радо замінятиме новітніми, щиро народними, – в провінціалізмах (локалізмах) він бачить поруку повного очищення мови. З принципом згодитися треба, коли ж, на жаль, це є поки що річ не раз у раз можлива. Жоден на світі народ не опікувався стільки своєю мовою, скільки араби, але й вони зложили приказку: «Зрозумілий барбаризм краще, ніж незрозумілий пуризм». Те саме й у нас: не завжди легко зрікатися якогось дуже добре укованого або позиченого виразу, всіма уживаного, всім відомого, – зрікатися в користь іншого провінціалізма, дарма що він lhhluob справді-таки з уст селянина. Провінціалізм може іноді бути незрозумілим або неточним; опроче багато слів, що пуристи хотіли би їх замінити провінціал ізмами, тільки здаються чужими чи кованими, а на ділі – народні: фактом свого існування провінціалізм ще не доказує, що всяке інакше слово, яке виражає те саме поняття, є неодмінно чуже. Візьмемо приклади. Школиченко виганяє видав, а замість його дає впорядкував. Тим часом видати (издать, editer, publier) і впорядкувати (зредагувати, rediger) – не те саме; а щоб народ таки вже й не розумів слова видати, запевнювати не можна. Не варто теж обмінювати слово переклад на переказ, бо як же тоді буде по-нашому «предание» (tradition)? Вийде плутанина, котра, особливо в якій-небудь научній розвідці, буде зовсім не до ладу. Опроче, слово переклад, мабуть, таки не тільки відоме народові, але й є щиро народне, ні російське ані польське: по-російськи такого слова притьмом нема; по-польськи є, але ж коли польщина ще не могла впливати на русинів, Ярослав «прекладаше отъ Грекъ»... Якась маска в «Правді» наказала мені писати тяма замість поняття, але я знов пишу тутечки вищі поняття, бо мені здається, що тяма має тільки активне, а не пасивне значення. Нехай собі якесь вибандурювати буде щиро народним, а визискувати – польським, коли ж друге зрозуміти можна, а першеє – ні! Може грясть є найчистіший народний вираз, коли ж кований зміст українцеві буде до тямки, а грясть стільки ж йому скаже, скільки турецьке «замын».
Одним словом, в практиці перевести очищення мови од загальноприйнятих барбаризмів не так-то легко й не зручно. Певне, що хто-небудь може посунути це правило до крайності, себто навіть дуже часті народні слова він схоче вважати «незрозумілими провінціалізмами» та виганяти. Це знов буде «пуризм», інакшого сорту, але такий самий”несимпатичний та несправедливий. От, напр., наше таке розповсюднене еге (ga, ja, oui) галицькі «пуристи» ладні вважати за дуже смішний локалізм (це я чував особисто), а може бути, що деяким «очистителям» українським так здаватиметься страшенним полонізмом. Нема критерія!
Знов же, навіть при добрій волі важко буває усвоїти народний неологізм-провінціалізм: бо як його впізнаєш?
Засада: «вживати виключно народних слів» – постійно переведена тільки Мирним: кажуть, ніби всі слова, які трапляються в нього, не ковані й не чужі. Нехай воно й так, але ж як розпізнати діло в других писателів? Адже ж другі (навіть завзяті пуристи) не цураються загальновживаних неологізмів або барбаризмів, таких, як вплив, зміст, спільність, а через те не можна одрізняти й народних слів, які не були відомі читачеві. От, напр., коли я стрічаю в 20-ім ч. «Зорі» слово впечаток, то я розумію, що це вражіння, але звідкіля я довідаюся, чи це є слово нове народне, чи попросту виковане автором? Чи маю я вже закидати вражіння, чи ні? Чисто «заковика», не легша од Гамлетової!
Невідрадне становище! «Великомучениця наша мова!» – скажеш словами «Діла»... Я думаю, що всякий згодиться зі мною: нам дуже-дуже треба російсько-українського словника, вийнятого з аутентичних джерел, – він би добре зарадив нашому лихові. Задля виразу якого-небудь поняття нам було б згуртовано вкупі багацько синонімів, видко було б різні відтінки, всі ми призвичаювались би до локалізмів або взагалі таких слів, які не кожному звісні; «локалізми» були б, дякуючи словареві, закріплені, фіксовані, та й зробили б велику службу нашій мові. Як гарно розвивалася б вона, будь у нас такий словник! Як би гарно доказала вона всім нашим ворогам, до чого вона здатна! Дак на горенько нема в нас словаря та й нема. Брався за нього Лиманський, брався навіть цілий гурток одеських студентів, брався ще дехто, – і нема й досі: воно й справді, одна людина не може швидко та легко виповнити цю роботу, – тут цілі роки праці; але чи легше нам од цього пояснення? Ждати, поки хтось один дасть нам цей подарунок, буде довго, – отже, чому б не зробити цього діла гуртом? Нас, українофілів, багацько; коли покладемо, що кожен передплатник «Зорі» притягне до сієї праці тільки три особи, то й тоді матимем робітників більше ніж 400. Кожен з цих щирих патріотів міг би взяти якусь одну-однісіньку українську книжку та повиписувати з неї слова в азбучнім порядці, з російського на українське. Треба, щоб хтось (найкраще галичанин) узявся бути центром, себто вести переписку, порозуміватися, хто яку книжку бере на себе, приймати од учасників поскінчані словарчики (де можуть бути слова, не тільки витягнені з якогось надрукованого матеріалу, ба те ж і чувані кожним співробітником із уст народу). Робітників, кажу, знайшлось би багацько (в тім числі й жіноцтва, котре більше має часу, але менше поля задля праці рідній словесності), – кожен зробив би свою частку праці легко, непомітно задля себе самого, а тим часом швидко. По якімсь півроці або нехай і цілім році, к визначеному речинцеві, центральна особа мала би на своїх руках сотні три-чотири або й більше словників. Впорядкувати їх – річ зовсім механічна, до котрої не треба навіть точного знання російської мови; цим зайнятися міг би навіть хтось із галичан, а зрештою охочих знайшлось би багато, бо такій особі досталася би слава впорядчика. Отакечки придбали б ми словник, за котрий сміливо можна б було сказати, що він є праця цілої України. Яке б це було національне придбання! Відомо, який вплив мали словники на розвій других відроджуючихся народностей. Найголовніша ж вигода словаря, зложеного таким способом ось яка: кожен складач мав би зазначати при кожнім слові назву й картку джерела, – значиться, в різних співробітників повторялися б ті самі слова. В спільній збірці вказання джерел були б задержані та позбирані докупи при кожнім слові, і це був би найкращий спосіб довідатися, чи^треба вважати дане слово за рідне, чи за чуже! Коли, напр., при слові лента буде навіч показано, що воно є в такім та знов у такім збірникові казок чи пісень, а далі в таких а таких авторитетних письмовців з різних закутків Русі-України, то очевидячки й спірки не може бути про те, що ніби воно чуже або не в дусі мови і т. ін. Видати словар помогли б і галичани: я маю точну підставу так казати.
Всі ми дуже балакаємо про потребу праці задля України та жалкуємось тільки, що нам не вільно нічого робити. Але ж от праця цілком лояльна, за неї жодна поліція не могтиме до нас причепитися І Це праця важна, праця корисна, а тим часом не вимагає ніяких жертв, вимагає тільки однієї години в день. Однієї години! – невже ж це важко?!.. А який моральний вплив мало би на українців спільне працювання, теж зміркувати легко.
І невже ж нікого не знайдеться, хто б захотів узяти на себе ініціативу?!
