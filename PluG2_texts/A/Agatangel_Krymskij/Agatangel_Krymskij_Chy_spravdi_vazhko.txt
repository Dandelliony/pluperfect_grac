Чи справді важко вивчити правопис з ї?
Я мав нагоду перечитати статтю Б. Д. Грінченка ще в рукописному її оригіналі та й зовсім згоджуюся з його думками, окрім однієї: про написання букви ї після зубних. Він каже, що це дуже важка річ, а мені думається, що анітрохи не важка. Вчитель повинен сказати школяреві: «Де ти чуєш чисте і, там і пиши букву і: кінь, м’якіший, віник, він і т. ін. Тільки ж пам’ятай, що в твоїй мові єсть семеро букв (чи звуків), які вимовляються язиком, притуленим до зубів, і звуться зубними: це – д, т, з, с, ц, н, л. Коли маєш писати і після зубних, то перше прокажи собі слово та й прислухайся, чи справді чується в твоїм вимовлянні м’яке і, чи, може, твердіше. Коли чуєш м’якість, то пиши ї (прим., німець); коли чуєш твердість, пиши і (прим., ніс)».
Мені здається, що таким способом школяр зовсім легко навчиться писати ї і і. Адже галицькі й буковинські школярі легко навчаються, і ми не чуємо, щоб це була для них така морока, як для російських школярів букваѣ. Коли ж ми не навчимо сільського хлопця одрізняти графічно склад нї од ні, дї од ді і т. ін., то він однаково робитиме правописні помилки, бо замість ніч, стіл, волів (gen. plur.) писатиме нич, етил, волив, або – ярижним правописом – нычь, стылъ, волывъ. Це я з досвіду знаю, бо маю записи од сільських хлопців з отим ы, а через те не можу пристати на думку д. Грінченка, буцім одрізняти графічно звук і в слові стіл од звука і в слові тіло – це кабінетний делікатес. Ні, це практична, життєва потреба, – не менша потреба, ніж одрізняти графічно ряд од бур’ян.
 – Але ж єсть говори, де звук і в стіл вимовляється однаковісінько із звуком і в слові тїло! – каже д. Грінченко. – Нащо ж мають собі сушити мозок тамошні бідні школярі отими правописними делікатесами?!
Що робити? Без того не перебудемося! Такі говори повинні принести жертву для других говорів. Мозок дитини галицької, буковинської або поліщукової, яка вимовляє слова ряд і бур’ян однаковісінько (себто рйад і бурйян), не менше дорогоцінний, ніж мозок усякої інакшої вкраїнської дитини, але ж д. Грінченко (і я, грішний, разом з ним) вимагаємо, щоб літературний правопис одрізняв вимову ряд (рьад) од вимови бур’ян (бурйан) і щоб бідні галицькі, буковинські і поліські діти сушили свій мозок отими правописними делікатесами.
 – Та те ї після зубних не може вважатися за научну графіку! – каже д. Грінченко. Звичайно, що не може. Але конвенціонально, умовно, ця графіка зовсім добра, а в усякім разі нітрохи не гірша од інакших антинаучних конвенціональностів, яких ми тримаємося, пишучи нашою азбукою. Вся грецька азбука, з бідою припасована (чи, як кажуть теслі, «придерта») до староболгарської мови, а із староболгарської мови придерта до мішаної староруської, а із староруської – до нашої. Користуючись цією тисячолітньою спадщиною, ми не можемо добутися до чистої філологічно-фонетичної научності, а можемо виробити собі тільки умови о-научну графіку. З цього погляду графіка тіло і стіл – нічого собі, нівроку. Щоправда, можна б вигадати трохи кращу графіку; приміром, можна було б писати тіло – з однією точкою, а в слові стіл – ставити точку під буквою т; або, знов, можна було б писати тіло із звичайним і, а в слові стіл писати і, перекинене точкою донизу, себто стіл Тільки ж, щоб спромогтися на кращу реформу, треба було б скликати всеукраїнський з’їзд письменників. А поки що доводиться триматися отого ї, до якого люди вже потроху звикли через галицькі (а тепер і через декотрі київські) видання.
Велико шануючи авторитетне слово проф. А. Є. Кримського, все ж не можу з ним згодитися щодо цього пункту і через те мушу сказати тут кілька слів з приводу його уваг. У своїй граматиці (І, 31) він каже про писання ї після зубних: «Нельзя не признаться, что этот пункт малорусского правописания представляет собою известные трудности. Быть может, со временем будет введен более легкий способ различения...» и т. д. Я згоджуюся з цими його словами і не можу згодитися з тим, що він каже тут, ніби писання ї після зубних річ «анітрохи не важка». Він дає правило для школяра і каже, що, слухаючись його, «школяр зовсім легко навчиться писати ї і і». Щоб бути певним у цьому, треба було б випробувати це правило на практиці. Я ж, на підставі своєї десятилітньої вчительської практики, можу тільки думати, що для дитини, а надто для школяра нар[одної] школи, таке правило дуже плутане, і діти раз у раз будуть на йому помилятися. Прислухатися до таких тонкощей, як різнація між ї (після вубних) та і, може чоловік, вимуштрований на граматиці, а не дитина: що більше ви будете заставляти її прислухатися, то більше вона буде плутатися, а надто коли ще це буде дитина з такого місця, де, говорячи, і зовсім не розрізняють тих звуків. Правило тут нічого не поможе: звісно ж що є багато прекрасних граматичних правил, од яких тільки плачуть діти, але не кращає їх писання. Проф. Кримський каже, що галицькі й буковинські школярі легко того навчаються. Звідки це нам відомо? Щоб сказати це, треба побути в галицькій та буковинській школі, треба розпитати вчителів, треба передивитися школярське писання з багатьох шкіл. Поки цього не зроблено, як ми можемо сказати, що галицькі діти легко того навчаються?
Проф. Кримський каже, що коли не завести ї після зубних, то діти будуть робити помилки, плутаючи і та и в таких словах, як ніч, стіл, волів. Мені здається – чи завести його, чи не завести, – все одно вони ці помилки робити будуть; тільки як не заводити ї після зубних, то робитимуться тільки ці помилки, а як завести, то робитимуться ще й помилки на ї. Слова: «що більше правил, то більше помилок» у цьому випадкові цілком, на мою думку, справдяться.
На мою оборону дітей з тих місцевостей, де не розрізняється у вимові ї після зубних та і (о), проф Кримський каже, що ми ж силуємо галицьку чи поліську дитину одрізняти вимову звука в словах ряд і бур’ян, то чому ж і тут так не зробити. Я скажу більше: ми чернігівця, що вимовляє кунь, куонь або куінь, силуємо своїм правописом вимовляти кінь, гуцула, що говорить кегло, силуємо читати тягло, харківця, що каже скіко, примушуємо читати скілько і т д. і т. д.; одно слово: прийнявши в літературній мові вимову одного українського діалекту, ми, як то буває і в кожному письменстві, силуємо до неї всіх тих, хто говорить іншим діалектом нашої мови. Але саме через те, що такого силування, такого примусу і без того багато, – саме через те ми й не повинні додавати ще нових примусів, заплутувати правопис ще новими деталями, бо, роблячи так, ми можемо нарешті зробити наш правопис негодящим для широких мас.
Звісно, то правда, що всякий правопис може бути тільки умовно науковим, і коли б писання ї після зубних було тільки некон-секвенцією з наукового погляду, – я мовчав би; але це писання шкодливе для ширення нашого письменства, а коли воно до того ще й не наукове, – то мені цього й досить, щоб сказати: що швидше ми його покинемо, то краще. Б. Грінченко.
Розминаючися з д. Грінченком в його погляді на орфографію типу тіло, я до краю пристаю на всі його інакші думки про галицьку правопись. А вже ж до тих суворо-научних аргументів, які він подає проти відокремлювання ся, я додам один аргумент, чисто практичний. А саме, спитаюся я в галичан: «Закордонні земляки! Невже ви вірите, що українці російські коли-небудь згодяться писати ся окроме?!»
Сподіваюся, що поміж галичанами нема таких наївних людей, які б повірили, що українці коли-небудь згодяться писати він боїть ся, він бояти меть ся. Тільки той з українців, який геть до краю одкинувся б од живого українського грунту, міг би пристати на оті «орфографії», а для всякого інакшого вкраїнця вони – органічно огидні і дикі. Я анітрохи не вагаюся сказати галичанам в імені всіх українців: На оте ваше бояти меть ся ми ніколи й нізащо не пристанемо!
Тим часом ваші батьки писали ся вкупі з глаголом, дехто поміж вами навіть зараз пише ся вкупі. Отже ж це для вас не тяжка річ. А коли так, то для одностійності нашої спільної правописі не ми можемо піти за вами, а тільки ви за нами.
Розбираючи всі ті правописні питання, яких торкнувся д. Гнатюк у своїй статті, д. Грінченко не згадав про один пункт. Д. Гнатюк пише: «Не від річі буде зазначити, що й скорочуване infinit, з ти на ть... не лежить у характері нашої мови. В народних діалектах Австро-Угорщини воно не приходить ніде – з виїмком пословачених говорів, де говорять: робіцу ходзіц, скакац і т. д. На скілько ж воно в російській] Україні є самостійним витвором, а не російським напливом, се треба би ще прослідити. В кожнім разі належить зазначити, що в старшій нашій літературі воно приходить рідко. В. Шимановський, який присвятив розборові нашої літературної мови спеціальну розвідку (Варшава, 1893, стор. 86), находить такі скорочені форми лише в однім пам’ятнику: «Описанье и оборона събору руского берестейского в року 1596» (Вільно, 1597). Сей твір одначе – се перевід «Synodu Brzeskiego» П. Скарги, тож сі скорочення можна би брати за польський вплив тим більше, що він проявляється ще і в інших формах» (Іос. cit., p. 152).
Праця д. Шимановського, на яку покликається д. Гнатюк, анітрохи не вичерпує матеріалу XVI – XVII ст. Навпаки, зроблена вона дуже нашвидкуруч, – і «Описанье събору 1596 року» зовсім не стоїть самітно серед українських літературних пам’ятників XVI – XVII в., в яких трапляється infinitiv на -ть. Приміром, в віршах 1622 р. ректора Києво-братської школи Касіана Саковича на похорон гетьмана Сагайдачного : «Бы толко неволникъ моглъ мѣть высвобоження» (л. 1), «Слушно о томъ гетманѣ каждый держать може» (л. 6), «Волѣлъ смерть поднять» (л. 7), «Лепѣй стратити животъ, нѣжли непріятелю достат-ся» (л. 8), «поймать нѣкому не дали» (л. 8), «не знать убогого, анѣ богатого» (л. 14), «и самъ смерти подлегать мушу» (л. 17), «Муселъ бы у Гомера зычить розуму» (л. 18), «быть способнымъ» (л. 19), «Якъ бы [рыцеръ] мѣлъ на свѣтѣ тотъ животъ свой кончить» (26; про тверде закінчення -тъ, а не м’яке -ть, ми скажемо далі), «добрыхъ миловати, злых карать» (32), «обжаловать маю» (34). Те саме -ть густочасто бачимо ми й у прозаїчнім додатку до «Вѣршѣвъ»: пострадать, погамовать, припоминать, придавать, отдать, знать, брать, оказать, отслужить не можемъ, платить и нагорожать рачилъ, могли быть. Трохи чи не рівночасно друкувавсь у Києві «Лексіконъ» галичанина Памви Беринди (1627), – і в «Предмові» ми знаходимо інфінітивні форми на -ть (бо в XVII віці флексією infinitiv’a могло бути не тільки м’яке -ть, ба й тверде -ъ, яке тепер чується тільки в архаїчних говорах): выдать, отновить, розу меть, зрозуметь. В студентському панегірикові Петру Могилі («Евхарістиріон», Київ, 1632): «по мови знать ретора» . У київського проповідника Ант. Радивиловського infinitiv кінчається і на -ть, і на-тъ; приміром, в його друкованім «Огородку» (Київ, 1676) ми зустрічаємо засыпать (413), а в рукописнім оригіналі: знать (І, 86), волѣлъ главу положить (II, 65), слыхать (II, 1453) і інші; або, знов, у друкованім його «Вѣнцѣ» (Київ, 1688): пытать (319). Я міг би із наших пам’ятників 17-го віку навести д. Гнатюкові цілу гору всяких виписок з infinitiv’aMH на -ть, та думаю, що буде з нас і того матеріалу, який уже наведено. Кожен читач легко звідти побачить, що кияни XVII віку, раніш од усяких російських впливів, вживали інфінітивної форми на -ть.
Та ніяк не можна думати, буцім форма на -ть повстала в нас тільки в XVI – XVII віці. Ні, це наша стародавня, споконвічна форма, – і вже в найстаріших наших пам’ятниках, які до нас дійшли, себто XI віку, ми бачимо, що наші предки пишуть чи замість ти, чи замість супіна на -тъ інфінітивну форму на -ть. Приміром, у київськім Ізборнику великого князя Святослава 1073 року: «състояться можеть» (л. 203, об., б); «Подобає – не вьлагаєть (чит. вълагать), нъ разумѣти» (л. 203, об., а); «Єгда придѣяху иноплеменьници почрьнать – не придѣаше вода» (л. 257 б), «И придеть съ славою судить живыимъ и мрьтвымъ» (л. 245 а) і т. ін. В київськім Ізборнику 1076 р.: «хочеть сътворить» (л. 195 а). В київськім Богословії І. Дамаскіна XII в. (Синод, бібл., № 155): «не могущу състроить» (л. 194 об.); «яко не съмѣстится» (л. 199 об., а; не съмѣститися). В північній копії XII в. з київської вчительної Євангелії Костянтина Болгарського (Синод, бібл., № 163): «приде себе явить и научити» (л. 43). У львівських Пандектах Антіоха 1307 р., писаних у Володимир і-Волинському: «Нѣсть добро – възять хлѣбъ чадомъ и поврѣщи псомъ» (л. 156 б); тут очевидячки чистий infinitiv, бо про су пін не може бути й мови. В волинському Луцькому євангелію XIV в.: «прийде слышать прѣмудрость» (л. 58). В києво-печерському Чудовському збірникові XIV в. № 20: «придет спасать всего мира» (л. 352 б). В Київській люстрації 1471 р.: «пять слугъ, а служба ихъ – толко на войну ходить» (вид. в АЮЗР, часть 7, т. 1, стор. 1). Як бачимо, в Києві та на Волині infinitiv на -ть єсть своя рідна, споконвічна форма, яка з давніх давен любісінько жила в народних устах поруч з формою на -ти.
Що ж до стародавніх пам’ятників галицьких та буковинських, то й там ми бачимо інфінітив на -ть вже й у найстарішому південногалицькому пам’ятнику – Словах Григорія Богослова XI в.: «достоѣнии слышять» (л. 199 б; по-грецьки axooeiv a£ia = ті, що достойні слухати), «вѣруи дрьжять» (л. 302 а; по-грецьки тсе’юитрч IXetv). Так саме і в грамотах XV в. буковинських, де мова більше наближається до народної живої, ніж у грамотах XV в. галицьких. От, у буковинській присяжній грамоті 1400 року читаємо: «не имаєть успоминать, ани жяловати» (Улян., 11); або в присяжній грахмоті 1433 року: «имаємь добрую раду радити, а противу єму никоторымъ врѣменемь не быть» (Улян., 36). А втім, і в тодішніх грамотах галицьких можна надибати форму на -ть, – приміром в векселі 1458 року із Самбора старости Бучацького: «али имаемъ быть», «имаемъ заплатить по Рожствѣ Христовѣ», «имаєть свои пѣнязии править пред королемъ, а мы не имаемъ ништо молвить» (Улян., 96).
Про теперішні часи д. Гнатюк каже, буцім сучасні галицько-буковинські говори зовсім не знають інфінітивної форми на -ть. Це не точно, бо й тепер часом можна почути цю форму в галицько-буковинських говорах. А що вона не є там полонізм, на це ми, окрім історії, маємо досвід ще в тім факті, що в декотрих галицьких говорах чується тверде т. От, у бойків кажуть: хоче кидат, хоче любит (українське кидать, любить; пор. Огоновського: «Studien», стор. 145).
Звичайно, треба згодитися з д. Гнатюком, що не слід нам цуратися нашої інфінітивної форми на -ти. Але хто ж хоче її цуратися? Адже всі ми добре тямимо, щ о ц є й повинна бути наша нормальна літературна форма, а інфінітивна форма на -ть – то тільки паралельна, побічна. Не раз, задля ясності стилю, треба буває писати неодмінно -ти, а не -ть, щоб на письмі не плутати, прим., 3-ю особу індикативного наклонения [він] виходить з інфінітивом [хоче] виходить. Тільки ж уважати за чужий інфінітив на -ть – знов не випадає: адже й це наша одвічна форма, яку й галичани любісінько розуміють, а для деяких українських говорів це навіть єдина рідна форма, бо закінчення -ти там призабулося.
