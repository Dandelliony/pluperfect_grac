Д[окто]р Іван Франко. Огляд його двадцятип’ятилітньої письменницької діяльності
---
Оглядаючись тепер на блискучі результати свідомої 25-літньої праці Франкової і заразом пригадуючи старого Котляревського, нехотячи споминаємо оцей сонет і ставимо його замість епіграфа до нашої статті.
Скажемо пару слів про дитячі літа Франкові . Іван Яковлевич Франко народився 3(15) августа 1856 року в слободі під с. Нагуевичами Дрогобицького повіту Батько його був заможний селянин і коваль. На шостім році він оддав сина до школи в сусіднє село Ясеницю, до дядька, а на восьмім – в нормальну школу до василіан в Дрогобичі, де вчителі не раз люто знущалися над хлопцем, але Іван там добре вчився. Батько за рік ломер, та вітчим постарався, щоб Іван скінчив нормальну школу (1868) і пішов до гімназії (а викладали тоді вже по-польськи). Як був Франко в шостім класі, то померла його мати. 1875 року Франко видержав екзамен зрілості і перейшов на університет до Львова, на філософський відділ. До того часу хлопець хилився до народовства (в Дрогобичі мав на нього вплив їв. Верхратський і давав йому читати українські книжки), але у Львові Франко пристав до москвофільського «Академического кружка», який видавав часопис «Друг» (1874 – 1877). Щоправда, навіть зробившись москвофілом, Франко не кидав фонетичного правопису, дарма що твори його друкувалися в «Друзі» язичіем.
Та й важко воно не одному галичанинові не зробитися москвофілом, а за тих часів – особливо. Русин в Галичині так багато зазнає біди од поляків, що не диво, коли він зачинає завидувати тим українцям, котрі живуть під російським пануванням; торік, як одбувалися славнозвісні криваві вибори до Ради державної, навіть полонофільський «Руслан», мусив часами обурюватися й писати ‘проти поляків, а других людей такі події просто пхають в обійми москвофільства. А вже ж за 70-х років русинам жилося гірше, ніж тепер. До того, тодішня галицька українофільська література, убога і ретроградно-консервативна, не дуже, мабуть, могла задовольнити такого парубка, як Франко, що прагнув широкої освіти і поступу; в російській літературі багато талантів, а до того, за 70-х років все дихало в ній великою поступовістю. Може бути, що потроху й через те горнулись тоді до «Академического кружка» такі талановиті люди, як Франко, Павлик, Белей і інші; воно правда, спочатку вони з російським письменством ознайомлені були дуже погано, але слава його могла їх манити.
Та тут сталася одна обставина, що потім своїми наслідками мала величезний вплив на духовний розвиток цілої Галичини і, так само через наслідки, на розвиток України. Драгоманов, силуючись розбуркати Галицьку Русь з її спання і темноти, зачав між іншим писати до редакції «Друга» листи, де виказувалась уся сміхота «язичія» і, во ім’я демократизму, вияснялася необхідність народної мови. Скінчилось на тім, що в половині 1876-го року вся редакція «Друга» і всі найпутніші члени «Академического кружка» обернулись до українофільства і, таким способом, дали собою русько-українському народу і письменству гурток енергійних і освічених борців, що їхньою працею оживилась Галичина і що тільки дякуючи їм розвилося в Галичині справжнє народолюбство, а українсько-руське письменство дійшло до теперішньої чималої висоти. Особисто для Франка Драгоманов (кажучи пізнішими словами Франковими) був першим і майже єдиним чоловіком, що додав йому духу і заохоти писати й розвивати свій талант. І не тільки в початку, але й під час цілого життя Драгоманов мав великий вплив на Франка. «Той вплив, – писав Франко по смерті Драгоманова, – був sui generis : Драгоманов не був для мене батьком, добрим, ласкавим і вирозумілим на хиби поводирем, а радше батогом, що без милосердя, не раз несправедливо, а завжди болюче цвігав мене. Се була важка школа, тяжча, як у дрогобицьких василіан». В усякім разі, Франко невимовно шанував той «батіг» і казав до нього, наприклад, 1882. року:
Та ж смілим словом 
Ти Розбив круг нас невіжості границі, 
На світло вирвав нас із темноти, 
На волю вивів з мертвоти темниці! 
Та ж Ти вказав нам путь, куди іти, 
Як жизнь і кров до людськості скарбниці, 
До поступу будови докладати – 
Добра собі в добрі для всіх шукати.
Сидячим в тьмі Ти кинув жар горющий,
Що зразу очі наші поразив,
В непривичних то страх, то гнів болющий,
То нехіть, то спротивлення збудив.
Пожар горів – наш мозок трепечущий
І дух наш, мислі, кров, чуття займив
І переродив нас. Твої ми стали,
І в Тобі честь, добро, світ покохали.
Підступаючи до перегляду Франкових праць, завважимо, що найзручніше буде розглядати їх хронологічно, та й то от яким порядком: 1) писання молоді, або парубочі (1873 – 1880); 2) писання вісімдесятих років – періоду дуже плодотворної повістярської і віршописаної діяльності Франкової; 3) писання періоду самостійної політики (з кінця 80-х років); 4) учені праці (переважно з 1892 року); 5) найновіші писання.
Парубочі писання
Ще в гімназії Франко зачав записувати народні пісні І перекладати на рідну мову драми Софоклові, «Одіссею» та дещо інше з класиків та віршувати книгу Іова і інші місця з Біблії. Біблію Франко любив; може бути, що біблеїзм Шевченка, якого Франко знав іще в гімназії напам’ять, навчив Франка кохатись у біблійній поезії; знов же, книгою Іова він міг зацікавитися й через звісну віршовану обробітку Кулішеву, що друкувалася в «Правді» за 60-х років. Щодо самої «Правди», то Франко її читав, тільки не галицькі писання в ній, а українські, бо галицькі йому не подобались. Друкувати >він зачав свої твори в «Друзі» (1874) і, крім віршів з покликами проти «ляхів ярма» або з наївними рефлексіями про «Божескость людского духу», про «Наш обряд» і т. п., дав для «Друга» довгу повість «Петрії й Довбущуки» (1875 – 1876). Тая повість (в ній оповідається про довголітню оварку лихих Довбущукових синів з народолюбними Пет-ріями, яким Довбуш оддав на сховок свої скарби) має багацько фантастичного елемента, ба й писано її під впливом Гофманових казок; підпавши під вплив Драгоманова, Франко надав повісті кінець у демократично-просвітнім дусі – підніс вагу читалень та хліборобських спілок. Великої стійності в «Петріях і Довбущуках» нема, так само як і в осібно виданій книжечці віршів «Баляды и розказы» (1876, с. 32), де необробленою мовою і клишоногими віршами виспівуються, наприклад, події з княжого періоду руської історії – виспівуються так само скучно, як і в других галицьких віршописців-істориків. Та от під впливом Драгоманова у Франка виробився більше-менше суцільний демократичний світогляд, а за порадами Драгоманова він узявся пильно читати сучасних європейських письменників – художників-реалістів і великих майстрів слова. Найголовнішим учителем Франковим був Золя, потроху Діккенс, Брет-Гарт, Марк Твен, Флобер, Шпільгаген; з російських писателів на Франкову писательську манеру мав найбільший вплив Щедрін та, звісно, й другі росіяни: Лев Толстой, Тургенев, Помяловський, Чернишевський, Герцен і др. Та перш усього Франко, запевне, читав тоді повістки Федьковича, бо ж Драгоманов дуже їх цінив і ставив у примір галицьким письменникам. І от, як новітній, народний напрям «Академического кружка» взяв верх і заявив себе виданням альманаху «Дністрянка» на 1877 рік, то Франко виступив у тім альманасі з двома оповіданнями в новім дусі: «Лесишина челядь» і «Два приятелі» (та з перекладом «Повені» Золя). Правду кажучи, доперва з тих двох оповідань починається ряд Франкових творів, якими наше письменство справді збагатилося. Ще видно з них невправну, молоду руку (напр., перший розділ «Лесишиної челяді» сухенький, і варто було б зробити його драматичнішим, жвавішим, а в «Двох приятелях» оповідача зроблено через лад наївним і недогадливим, ба навіть придуркуватим, тільки ж в уста йому вложено таке гарне, мальовниче, виразисте оповідання, яке може бути хіба в людей з великим даром обсервації), але обидві повістки таки гарні. Особливо «Лесишина челядь» (картинка літньої днини в селі під час жнив) сміливо може рівнятися навіть з пізнішими, дуже звісними писаннями Франковими. Перейнята любою, гуманною симпатією до бідних робочих селян, тая повістка повна й глибокого, непідробленого поетичного чуття. Проф. Огоновський, щоб показати читачеві її чарівну красу, мусив переписувати з неї довгі уступи, бо інакше важко вияснити її принадність. Я того не робитиму, скажу тільки, що, читаючи той твір, я не раз пригадував собі слова Гейне:
Скрізь вогкая свіжість диха!.. 
В водяні перлини вбраний, 
Всіма барвами він блима, 
Любо дише в світлі сонця...
Колись мені здавалося («Зоря», 1891, стор. 77), що на «Лесишиній челяді» можна сконстатувати деякий вплив Федьковича. Огоновський з тим не згоджується і каже, що хіба самісінький колорит «Лесишиної челяді» нагадує подекуди манеру ідилічних малюнків Федьковичевих . Але в жартівливім оповіданні про «Двох приятелів» (що втікали од рекрутської служби) спосіб оповідання, на мою думку, таки, мабуть, позичено у Федько-вича.
Та коли й був у Франка вплив Федьковича, то недовго, бо в дальших повістках і віршах, які друкувалися в «Друзі», ми вже не бачимо ніяких ідилій, а навпаки – голе обмалювання бідноти простого люду, різкий натиск на соціальне питання, поклик до людей, щоб якнайшвидше скинули з себе пута, і т. ін. У вірші «Наймит» (1876), де під наймитом, що, «гірко співаючи», поту ллє потоки над нивою чужою», треба розуміти цілий руський нарід, там поет каже:
Ори, ори и співай ти, велетню, закутий
В недолі й тьми ярмо!
Пропаде пітьма й гніт, обпадуть з тебе пута,
І ярма всі ми порвемо.
Недаром ти в біді, пригноблений врагами,
Про силу духа все співав,
Недаром ти казок чарівними устами
Його побіду величав.
Він побідить, порве шкарлущу пересуду,
І вольний власний лан
Ти знов оратимеш – властивець свого труду
І в власнім краю сам свій пан.
В 1877 році в «Друзі» почались образки з життя копальщиків нафти в Бориславі – тема, до якої Франко вертав і потім ще не один раз; дуже можлива річ, що за тую тему, як і взагалі за обмалювання життя фабричного люду, він узявся під впливом читання повістей Золя, бо, сказати правду, фабричних робітників є в нашім народі тільки дуже дрібний процент: наш люд – хлібороби. Тих образків Франко для першого разу написав три: «Ріпник», «На роботі» (дуже артистичний) і «Навернений грішник» – вкупі вони носять заголовок «Борислав»; в них яркими красками зображено бідування убогих робітників, визискуваних багатирями-жидами, і той моральний підупад, до якого доводить фабричне життя. Сі малюнки «Борислав» мали, як кажуть, певний succes de scandal  серед галицької публіки, а Франкова передмова, в якій він домагався зміни «теперішнього суспільного устрою», робила автора дуже небезпечним революціонером в очах загалу; великого переляку наводили на осіх зносини Франка і його молодих товаришів з Драгома-новим, що жив тоді в Женеві і видавав «Громаду». Москвофіли галасували більше, як народовці. З боку народовців доволі характерною являється для того часу брошура І. Верхратського «О літературній стійності «Друга» (Львів, 1876) ; нахил мол одежі до критикування старших способом Драгоманова здавався добродію. Верхратському ділом тієї жаби, що як кують коня, то й вона ногу наставляє. «Тенденція тої газетки», – писав д[обродій] Верхратський, – «обметати все руське болотом, висмівати заслуги навіть мужей, посивівших в праці около добра народного. Не пренумеруйте «Друга»! Прочь с «Другом»! (Стор. 40 – се чорними черенками). Та все таке – чиста ласка супроти того, що писали москвофіли. Вони лютували проти Франка і товаришів, раз, тому, що взагалі галицькі москвофіли – уперті обскуранти й ретрогради та ще й донощики, а друге – тому, що вони втратили свою молодіж, яка перейшла до українства, і «Академический кружок» зіллявся з «Дружнім лихварем» ( 1876 – 1877). Редактором москвофільського «Слова» був тоді Венедикт Площанський, ославлений із своєї тупоумності. Поліцейство і денунціаторство «Слова» доходили до того, що воно кликало поліцію не тільки на молодіж, ба навіть на «Просвіту», хоч народовці в «Правді» всіма силами старались доводити, що соціалізм і нігілізм незгідні з цілою історією малоруського народу. «Слово» ще 16 січня 1877 року казало про ревізію в «украинском» товаристві (себто «Просвіті»), і тая ревізія справді фактично відбулася 22 січня. А вже ж на молодіж доноси од москвофілів ішли не тільки через газету, а таки тайно, в саму поліцію; це виявилося, наприклад, у процесі 16 марта 1877 р. проти Павлика («Правда» 1877 року, стор. 226). Отак надійшов день 12 юня 1877 року: цілу редакцію «Друга» з Франком заарештовано з підозріння, що вони належать до потайного товариства, і той арешт протягся для Франка дев’ять місяців. Польські часописи тоді ґвалтували проти русинів невимовно. А як же відносились русини до посаджених у тюрму парубків? Не питаймо про москвофілів, спитаймося хоч про народовців. «Правда» перед арештами, «в початку 1877 року, ще іноді дозволяла собі закинути добре слівце про молодіж (принаймні казала, що соціалізм, поки він не переводиться на практиці, є певна доктрина, з якою студенти навіть повинні знайомитися); вона устами Барвінського якось висловилася навіть так, що «Драгоманов – дійсно покликаний живих будити» . Тільки ж це було ще перед арештом Франка з товаришами. А зараз по арешті «Правда» виказала таке хамство, якому тепер аж важко повірити і яке не повинно забутися: вона, устами д[обродія] Ф. Чорногори , назвала Драгоманова «експлуататором народу й України», «п’явкою», «душегубцем», «блюдолизом» (хто не вірить, що таке було написано, нехай сам подивиться в «Правду»!) і заявила, що коли українці приймуть ідеї Драгоманова, то галичани розбратаються з українцями. А до самої молодіжі як тоді застосовувалися? Щоб зрозуміти цеє, доволі згадати історію з грішми, які прислав Драгоманов. Він, знаючи, що студенти в тюрмі страшенно бідують, послав на ім’я проф. Ом. Огоновського 50 зр., прохаючи обернути їх на поліпшення неможливого харчу арештованих. Така річ навіть у Росії нікого не скомпрометувала би; до того Франко й його товариші були слухачами таки Ом. Огоновського; нарешті, Ом. Огоновський був священик, і «посіщенія темниць» була просто його повинність. Тільки ж він не згодився передати драгомановські гроші заарештованим (хоч, звичайно, він був людина добра )і одіслав тії 50 зр. назад . «І тепер хочеться, – сказав д[обродій] Павлик в 1897 році, – плакати над «просвіченою» галицько-руською суспільністю, коли читати лист Огоновського – світоча народного, професора ув’язнених та ще й слуги Христового» .
Цілих дев’ять місяців томився Франко в тюрмі серед злодіїв і волоцюг, при найгірших санітарних умовах, іноді й голодний. «А за віщо?» – питав він себе:
Ой рано я, рано устану, 
На яснее небо погляну, 
А небо, мов синій кришталь, 
А в серці важкий сум і жаль.
Всміхається небо і мінить,
Глядить на тюремнії стіни,
А стіни пожовкли від сліз,
Що ними просякли наскрізь,
О яснее небо, чому ти 
Глядиш, так чудово всміхнуте? 
Пощо в ту проклятую кліть 
Ти шлеш мені любий привіт?
Тут сльози – ти радість голосиш!
Ти запах свободи приносиш,
А тутка понура тюрма,
Могила тісна і німа. 
Живий у могилу заритий,
Гляджу я на світлом облитий, 
На вольний, веселий сей світ – 
Кров жаром у жилах кипить.
За що мене тут закували?
За що мені волю відняли?
Кому я і чим завинив?
Чи тим, що народ свій любив? 
Бажав я для скованих волі, 
Бажав для нещасного долі
І рівної правди для всіх – 
Се весь одинокий мій гріх.
Весною 1878 року Франко вийшов на волю, та й на волі не побачив великої радості. Всі його цуралися, мов заджумлеиого, ніхто не хотів мати з »им зносин, ба навіть, розмовляти, його викинули з «Просвіти», заборонили йому ходити на «Бесіду», а кому треба було з ним бачитися, той бачився хіба в секреті. Батьки тієї дівчини, яку Франко любив (О. Рошкєвйч), заборонили йому приходити до їхнього дому .
Тільки ровесники – молодь – горнулися до Франка і до того місячника, який Франко зачав видавати разом із своїм приятелем М. Павликом. Це була часопись «Громадський друг», яка держалась тільки рік, та й то ще того самого 1878 року замінилася двома періодичними збірками «Дзвін» і «Молот». У молоденьких студентів-видавців (Франкові було доперва 22 годи) не було, як потім признався Франко, ані достаточно! підготовки теоретично-наукової, ані практичного знання свого краю і людей; але ж вони бачили пекучу потребу розповсюджувати думки Драгоманова , треба було боротися проти реакційної пітьми, яка обгорнула не тільки москвофілів (ті вічно були совами, що лякаються світла), але й старших народовців . Якого сорту було тодішнє видавництво Павлика й Франка, про те читач могтиме почасти зложити собі ідею просто з голих заголовків статей, поміщених, напр., в одній книжці «Молота» 1878 р.:
Гриць Турчин (пісня про рекрутське життя) – Р-на Г-на. Мореллі, Руссо і Маблі, соціалістичні писателі XVIII віку – Болеслава Лимановського. До молодежі, вірш St... Boa constrictor – повість Івана Франка, III – IV. Пісня про сорочку (Томаса Гуда), перевів Мирон. Война слов’ян з турками (1875 – 1878). III. Войнасербівта чорногорців. IV. Война Росії – написав Софрон Круть. Критичні письма о галицькій інтелігенції. Письмо перше. Письмо друге, Івана Франка. Вісті з України: І. Чиншова справа – Олени Пчілки. II. З Полтавщини – Карпа Снігира. III. (Клопоти російського уряду з свободою. Політичні проступці леред судом воєнним. Людськість царя і наглий поступ російської інтелігенції о 200 літ назад. Деякі факти до характеристики теперішнього часу і веселі надії на будуще) – Є. У. До Шевченка – вірш St... Кума з кумою – фотографія Михалини Р. Дума про Наума Безумовича – Джеджалика. Вісті з Галичини: І. Про життя-буття Віжомельців. М. М. II. Про комар-нянських зарібників і оліярників. Н. С. III. Культурні і феодальні штуки в Снятинщині. Т. Т. М. IV. Сільські робітники Східної Галичини р. 1876. Н. С V. Ученицька бібліотека в Дрогобичі – Микити. VI. Доходи і видатки вбогого священика. Н. С. VII. Лихва на Буковині. О. Т. VIII. Зарібки і життя львівського зецера І. Д. Пропащий чоловік, гл. IV – XI, повість М. Павлика. Хроніка: І. Література, її завдання і найважніші ціхи. І. Ф. (це рецензія на статтю їв. Левицького: «Сьогочасне літературне прямування», направлену проти Драгоманова. – А. К. II. Новий сербський місячник «Стража». Бібліографія (малоруська, російська, польська, сербська, німецька), 220 стор.
Пересвідчення у Франка і Павлика по тих стражданнях, які вони одтерпіли в тюрмі і за тюрмою, зложилися к цьому часові в дуже палкім, бойовім радикальнім дусі. Франко у вірші «Товаришам з тюрми» («Дзвін», стор. 1 – 2) заявляє, що він з товаришами ступає «до бою нового»,
Не за царство тиранів-царів, 
Ані тож за попів, ні за бога, 
Ні за панство, неситих панів!
Своєю метою він ставить «людське щастя і волю, верх розуму над віров сліпов, і братерство велике всесвітнє, вольну працю і вольну любов». Із других віршів Франкових, друкованих у тім радикальнім видавництві, замітні: переклад «Пісні про сорочку» Томаса Гуда і власний вірш, дуже сенсаційний і тоді, дуже популярний і досі «Каменярі» («Дзвін», 232); там він порівнює працю свою з працею каменярів, що мають вирівняти шлях, знести скалисту гору, а людськість перейде по їхніх трупах («Каменярів» переложено на німецьку мову в «Die Heimat» , 1879). Проти галицької суспільності, що кинула на Франка остракізмом, Франко вживав іронії: більше достається, очевидячки, москвофілам, бо вони більше темні. Дуже саркастичні два памфлети проти обскурантних москвофільських авторитетів: «Дума про Наума Безумовича» (Наумовича) та «Дума про Меледикта Плосколоба» (Венедикта Площанського, редактора «Слова»). В тій другій думі (вона своїм сюжетом відноситься ще до часів існування «Друга») москвофільські буй-тури збираються на раду. Між ними є Міх Ковальський, Тихович Мовчальський, Наум Безумович та ще старець божий Митро Політа, «що день і ніч богу алілую ликує». Зібрались і радяться про те, що їм робити проти нових ідей, особливо проти не-«Друга». Поради подаються усякі – напр., така:
Видати в Ставропігійській печатні Святий требник маленькоформатний, В синій і червоний папір пооправляти І по золотому селянам продавати. Міх Ковальський на те завважає:
Тре насамперед усього світу увагу на те звернути.
Що на нашій почті не мож руських карток добути.
Певна річ, що цей перехід свідчить про велику, стислу логічність в думанні Ковальського, та, на біду, се не дуже поможе проти не-«Друга». Отець Халява знаходить, що
Тре нам ще посліднього способу стрібувати: 
Від святого Юра хрести й кадильниці забрати, 
Три кірці води по три рази освятити 
І против не-«Другів» хрестовий похід оголосити. 
Злий дух боїться свяченої води.
Нарешті Меледикт Плосколоб ляснув себе по чолі долонею і скрикнув:
Не тре ні хрестів, ні походів, не тре їх вганяти в амбіцію, А попросту – донести на них у поліцію!
Такі Франкові писання ще й досі мають свій інтерес, та, розуміється, не в них сила. Найкраще, що він тоді написав і надрукував у тім самім «Громадськім друзі», «Дзвоні» і «Молоті», була довгенька психологічна повість з бориславського циклу під заголовком: «Boa constrictor». В ній, з одного боку, обмальовано нещасливий побут бідних робітників, а з другого – виведено тип егоїстичного жида-глитая, хазяїна нафтяних ям, на якого іноді находить рефлексія. На нашу гадку, «Boa constrictor» і другі Франкові писання першого періоду визначаються ось чим: автор, свідомо проводячи якусь високу, благородну ідею, сподівається, що висота ідеї і розумне її вияснення зовсім задоволять читача. Тим часом ніяк не можна забувати, що повість має бути перш усього річ артистична, а не тенденційна; перше ніж навчати, вона повинна дуже зацікавити читача. А вже ж сучасний читач зацікавлюєтеся нелегко, бо (як признає, наприклад, Лев Толстой) новіші писателі, хоч часто своїми ідеями зовсім порожні, довели техніку оповідання до такої висоти, на якій старші писателі не стояли; через те читач зробився тепер дуже перебірчивим. Вже й Достоєвський добре розумів цю обставину і казав: «Хто хоче вбити в душу читачеву якусь свою ідею, нехай передовсім дбає про те, щоб повість була якнайінтересніша: зацікавиться читач фабулою і оповіданням – засвоїть собі і тенденцію твору». Дуже важно, щоб твір був од раз у дуже цікавим, бо коли читач зможе дочитати книжку хоч до половини або й до чверті, то вже неодмінно дочитає і до кінця, хоч би кінець був оброблений і поганше; а коли початкові сторінки здадуться йому нецікавими, то він кидає книжку. Тим-то сучасні письменники, знаючи примхи і перебірчивість сучасного читача, силуються не нудити його ніякими описами спочатку, бо коли описи або сухі характеристики здаються авторові потрібними, то він любісінько могтиме вставити їх якось пізніш усередину, і там вони легко прочитаються, а в початок оповідання автори вводять такі елементи, які принаджують читача, – наприклад, драматизм абощо. Той самий Достоєвський, як писав «Братьев Карамазовых», то був уже зовсім голосним писателем і, здавалось, міг би не боятися, що читач не схоче його читати; тим часом дивіться: в перших главах «Карамазовых» він раз у раз прохає вибачення у читачів за деякі довгі описи і характеристики і обіцяє, щодалі все буде цікаво. Що ж до Франка, то він у перших своїх творах зовсім не турбувався про такі хитрощі, і через те треба ті його повісті читати двічі, щоб розсмакувати їх добре. І. Левицький навіть у 1891 році казав про Франка, що його твори «і цінні на зміст, і чималі на обсяг, і гуманні по ідеї, та трохи холодненькі на тон, з холоднуватим колоритом» . Для 1891 року такий одзив був уже несправедливий, бо к тому часові у Франка виробилася добра техніка, але для таких творів, як «Boa constrictor», – зовсім справедливий. Нехай собі повістка «Boa constrictor» видержала аж два видання (і обидва розпродані); нехай собі і рецензент у «Правді» 1879 р., відносячись неприхильно до цілої збірки «Молот», каже про «Boa constrictor», що тая повість «заслугуе на всяке узнання, писана з замітним талантом і оригінальністю» ; нехай собі тая повість перекладається на багато чужих мов – а таки правда, що в ній трапляються «трошки холодненькі» або сухенькі сторінки, особливо перші; тільки психологічний талан Франків та тонка обсервація зробили тую повістку такою звісною.
Як видавництво «Дзвін» (чи «Молот») упало, а Павлик виїхав до Женеви (таки 1878 р.), то Франко зачав був друкувати серію популярних книжечок для інтелігенції під заголовком «Дрібна бібліотека», про яку й «Правда» (1879, стор. 192) обізвалася спочатку прихильно і назвала «дуже пожиточним видавництвом»; в тій «Дрібній бібліотеці» були, наприклад, «Пчоли» Писарева, «Значення авторитету в вихованні» Добролюбова, «Власність ґрунтова» Лявле, деякі статті про геологію, антропологію та фізіологію, містерія «Каїн» Байрона (віршований Франків переклад), «Думи і пісні найзнат-ніших європейських поетів», переложені Франком, і т. ін.; в останній збірочці знаходились, між іншим, вірші Гейне «Заказані книжки», «Цар Довгоух», «Поступовий рак у Парижі», «Розмова царя з швабом» і др. Хотів був Франко видавати часопись «Нову основу», та це йому не пощастило. На поклик віденського «Слов’янського альманаху» (1878) він написав декілька малих повісток, які, зрештою, трохи чи не всі надрукувалися вже пізніше, за скількись років. Одна з-поміж них, «Муляр», розворушує читачеве серце, вказуючи на невольницьке становище робітників супроти деспотів – хазяїв або їхніх прибічників; другі («Малий Мирон», «Олівець», «Schönschreiben»), писані трохи на манер «Вукола» Помяловського, в живій, порушуючій формі оповідають про дитячі авторові роки і очерчують дитячу психологію та й обставини, які змалечку посіяли в нім «насіння обурення, погорди і вічної вражди против усякого неволення та тиранства». З погляду артистичної викінченості і техніки, ті дрібні повістки стоять вище од «Boa constrictor’a», і вже з них можна було собі зміркувати, що в коротких, епізодичних творах літературний талант Франків розгортається краще, з більшою силою. Рівночасно^ Франко компонував деякі науково-популярні соціалістичні речі для львівських робітничих гуртків, що з ними він раз у раз мав зносини. В робітницькій часописі «Praca» він 1878 – 1880 рр. був дуже пильним співробітником, писав навіть програмову статтю «Od wydawnictwa» (1879, ч. І), ба навіть поміщав деякі вірші по-руськи, тільки польськими буквами. В 1878 році він, за посередництвом Болеслава Лимановського, здобув доступ у польський журнал «Tydzień polski», де між іншим помістив три ескізи під заголовком «Ruteńcy»; в них він обсміяв декотрих галицьких руських інтелігентів. Часом йому давалось місце і в руській часописі, в «Правді», тільки дуже обережно, без підпису або під криптонімом. Отак в 1877 році без Франкового підпису з’явились у «Правді» його переклади з Помяловського (здані в редакцію перед арештом); потім, з 1879 році (вж-е як перше озлоблення трохи уляглось), «Правда» надрукувала його ескіз «Олівець» з підписом «Руслан», дала місце його дописі проти злуки «Січі» з членами «Русской основы» і надрукувала (все без підпису) його переклад із Шеля «Суспільно-політичні сторонництва в Німеччині». До останньої статті редактор В. Барвінський поробив свої уваги, і Франко, друкуючи відбитку в серії «Дрібної бібліотеки», мусив від себе додати статейку: «Редакція «Правди» в боротьбі з вітряками». В февралі 1880 року Франко зложив сатиричну поему «Ботокуди», де під ботокудами треба розуміти рутенців. Поема та побачила світ пізно, аж за п’ятнадцять літ, та вона й досі читається дуже легко, дуже зацікавлює читача і з великим юмором (а часом і з сарказмом) малює події із життя галицької обскурантної інтелігенції, од якої Франкові довелося так багато натерпітись. Кінчається поема сумними ліричними словами, зверненими до заснувших ботокудів:
Спіть, борителі, герої! 
Най вам буде сон спокійний! 
Сніть про обрядові бої, 
Про свої азбучні війни!
Спіть, нехай вам дійсність люта 
Супокою не тривожить, 
Най вам сон новую славу 
Ы пановання ворожить!
Най ніколи вам не сниться 
Хлоп обдертий і голодний, 
Най ніколи не щемить 
В серці вашім плач народний!
Спіть, моральності підпори: 
Світ так красний і багатий!.. 
З чистим серцем у перині 
Так солодко, любо спати.
Спіть, покіль зима лютує, – 
До весни ще довго ждати... 
Змеркни, сонце! Стихни, світе! 
Щоб нам тихо, тихо спатиі
Своїх «Богокудів» Франко дописав уже в марті в тюрмі, куди його знов запакували, та й то зовсім без причин. В весну 1880 року вівся в Коломиї процес проти сестер Павликівен, обвинувачених за соціалізм. Франко в марті поїхав погостювати в Коломийський повіт до К. Геника, і ото там його безвинно пришпилили до процесу Павликівен і держали три місяці в тюрмі коломийській, потім перекидали з тюрми в тюрму до Станіславова, Стрия і Дрогобича. В дрогобицькій ямі, а не тюрмі, Франко натерпівся більше, ніж де, а в нього тим часом була гарячка. Ба й випустивши на волю, поліція не покинула чіплятись до змученого, слабого та голодного парубка; його ганяли, як дикого звіра: отак із Березова жандарм, через безправний наказ од старости, погнав недужого Франка до Коломиї пішки, в літню спеку, аж йому на обох ногах нігті з пальців поодпадали. Та хоч як воно гидко читати про такі нелюдські вчинки, ми, русько-українські читачі, можемо-таки знайти собі егоїстичну потіху. Тюрма і всі тодішні муки Франкові не вбили його, а навпаки – загартували, примусили багацько передумати, зробили його думку, світогляд і талант зовсім доспілими і дали нам з-під Франкового пера ряд творів усякого змісту і високої поетичної вартості: декілька низок ліричних співанок («Веснянки», «Скорбні пісні», «Нічні думи», «Думи пролетарія», «Сонети» і т. ін.) та знамениту повість «На дні». З них «Веснянки» сильні своїм паралелізмом: весняна краса природи контрастує з людським горем; боротьба зими з весною прирівнюється до боротьби поступу з темнотою і неволею; вид сівача на ниві наводить автора на поклик до сівачів людської думки («Сійте в головах думи вольнії, в серцях жадобу братолюбія, в грудях сміливість до великого бою за добро, щастя й волю всіх. Сійте, на пухку, на живу ріллю впадуть сімена думки вашої»; тема з Некрасова, форма – з Кольцова); картина грому і хмари з з а-ходу наводить автора просто на революційні думки і будить надію на дуже близький тріумф західних ідей:
Гримить! Благодатна пора наступає,
Природу розкішная дрож пронимає, 
Жде спрагла земля плодотворної зливи, 
І вітер над нею гуляє бурхливий, 
І з заходу темная хмара летить – 
Гримить! Гримить! Тайна дрож пронимає народи, – 
Мабуть, благодатная хвиля надходить...
Мільйони чекають щасливої зміни, 
Ті хмари – плідної будущини тіні, 
Що людськість, мов красна весна, обновить...
Гримить! 
«Скорбні пісні» та «Нічні думи» носять більше особистий одтінок, ніж «Веснянки», тож сила чуття і висота чуття в них далеко міцніші.
Нехай і так, що згину я 
Забутий десь під тином, 
Що всі мої думки, діла 
Сліду не лишать, мов та мла 
На небі синім.
Нехай і так! Я радо йду
На чесне, праве діло!
За нього радо в горі вмру,
І аж до гробу додержу Свій прапор ціло...
До моря сліз, під тиском пересудів 
Пролитих, і моя вплила краплина; 
До храму людських змагань, праць і трудів 
Чень, і моя доложиться цеглина.
А як мільйонів куплений сльозами
 День світла, щастя й волі засвітає, 
То чень, в новім, великім людськім храмі 
Хтось добрим словом і мене згадає.
Декотрі «Скорбні пісні» поставали тепер просто прислів’ями, як-от:
Не винен тому я, що сумно співаю, 
Брати мої!
Що слово до слова нескладно складаю – 
Простіть менії
Не радість їх робить, не втіха їх плодить, 
Не гра пуста,
А в хвилях недолі, задуми тяжкої 
Самі уста
їх шепчуть, безсонний робітник заклятий 
Склада їх – сум:
Моя-бо й народна неволя – то мати 
Тих скорбних дум.
Не менше часто цитується вірш «Моя любов» (що увійшов потім у цикл «Україні»), де автор, кажучи про свою любов до української національності, питається:
Та чи перечить ся любов
Тій другій і святій любові
До всіх, що ллють свій піт і кров,
До всіх, котрих гнітуть окови?
Найбільше гіркоти є в «Думах пролетарія». В них і енергії більше. Вони дуже революційні, в них є смілий віиклик цілій суспільності. Та, мабуть, через оте все в них є менше тонкого, ніжного артизму, яким визначаються «Скорбні пісні». Тоном своїм «Думи пролетарія» наближаються до голосної повісті «На дні». Звісне діло, що тая повість писалася серед страшних обставин (в Коломиї літом 1880 року): на самоті, в голоді, в тяжкій недузі, в близості смерті, в безнадійній розлуці з милою (її він вивів у повісті під ім’ям Гані) – через те можна вибачити авторові безліч гірких мелодраматичних викликів, емфатичних віщувань, іноді хлоп’ячо-революційних філософствувань і іншого суб’єктивного, ліричного елемента, яким просякла тая повість. Але нема де правди діти: спокійніший, епічний тон був би личив тій повісті далеко більше; він не тільки не був би зменшив тої трагічності, з якою описано дно суспільності, а навпаки: авторова об’єктивність робила б на читача якраз найтрагічніші враження. Може бути, не завадило б повісті і те, щоб у ній було трохи менше кривавих та гидких сцен. Далі: в перші дві глави варто було б влити трохи більше жвавості. А втім, навіть така, яка вона єсть, повість «На дні» незвичайно славиться скрізь: і між своїми, і між чужими, між людьми з усяких націй і партій. Із своїх, русинів, про неї з одинаковим пафосом обізвалися і радикал Е. Левицький (в «Народі»), і народовський професор Ом. Огоновський (в «Історії літератури»); я, зовсім стороння людина, далека од усяких галицьких партій, теж свого часу написав дуже похвальну оцінку (в «Зорі»). Що ж до чужих людей, то доволі згадати, що й друкувалося «На дні» на складкові гроші, де жиди та поляки дали свою пайку; і на польську мову переложено «На дні» аж тричі, та й то, наприклад, таким корифеєм польської літератури, як Еліза Ожешко. Великий артистичний талан, тонкість психології і глибінь багатьох думок зробили те, що тая суб’єктивно-нервна повість однаково порушує всіх.
Кажучи про молоді писання Франкові, варто ще торкнутися його тодішнього погляду на літературну мову русинів-українців. Що в своїх оповіданнях з народного галицького життя він тримався мови чисто галицької, це річ зовсім не дивна. Та між 1879 і 1880 роком Франко перекладав «Фауста» (надрукував його цілого вже 1882 року, за підмогою Драгоманова), так от і там він держався мови зовсім-таки галицької, з її вузькими локальними особливостями, а в передмові, яку дав «Фаустові» 1882 року, він навіть став в обороні такого галицького наріччя, заявляючи, що воно має всі права статися літературним, «особливо в поезії» (стор. XII). І треба признатися, що тодішня думка Франкова, хоч дуже невигідна з загальноукраїнського огляду, була для нього зовсім послідовна; тій людині, яка кинула москвофільство, між іншим, через його язичіє, незрозуміле для галицького простого народу, – тій людині найсимпатичнішою мовою мусила бути така мова, яка була б найбільше зрозумілою для отого галицького простого народу. Бо навіть видно з передмови Франкової, що перекладати «Фауста» він узявся не для м.ети національної, не для того, щоб збагачувати українське письменство, а «передовсім для того, щоб зробити його приступним для нашої (себто галицької) малописьменної громади».
Вісімдесяті роки
Відцуралися люди мене! 
Сей та той надійде і мине! 
Тільки боязно скоса зирне... 
Чи бояться ті люди мене?
Я блукаю, мов звір серед гір, 
Серед шуму вулиць містових, 
В серці чую слова, мов докір: 
«Ти проклятий один серед них!»
Самотою ходжу я, мов блуд, 
З горем в серці, нестерпно важким.» 
Всі знайомі минають, ідуть – 
Поділитися горем ні з ким.
Якби в сльози кривавії знов 
Міг я все своє горе розлить, 
Я би виплакав всю свою кров, 
Щоб нічого з людьми не ділить.
Так писав Франко 17 ноября 1880 року. А що ж то за люди? Чого вони боялися Франка? На те ми знаходимо відповідь у віршах «Ужас на Русі».
Лихо, сусідо! Ой горе нам, свату! 
Світ вже кінчиться! Вже буря гуде!.. 
Десь проявились якісь нігілісти – 
Кажуть, що се людоїди: хотять 
Русь нашу, матінку, з кашею з’їсти, 
Перевернути теперішній лад.
Все перевернуть униз головами: 
Учні професора стануть навчать, 
А як азбуки не вміє – різками, 
Як він їх нині, будуть його прать.
Вірні тоді парастас будуть править, 
Але поклони піп битиме сам; 
Купчик над склепом сей надпис поставить: 
«Хто дасть найменше, товар йому дам».
Суд буде також для них відповідний: 
Неук судитиме вчених панів...
Красти, ошукувать всім буде вільно, 
Чесний заробок – оце буде встид. 
Злодія зловиш в коморі – постій-но: 
Злодій тебе до уряду тащить.
Не хлоп державі з кровавого поту 
Буде як досі податки зносить. 
Але держава за хлопську роботу 
Премії буде рік-річно платить...
Вівці муть, кумочку, пастиря пасти... 
Яйця муть, кумочку, курку учить…
(14 дек. 1880)
Ми можемо тепер хіба сміятися з тих дикарів-ботокудів, що отак розуміли ідеали Франкові, та навряд чи було йому тоді до сміху. Жити серед людей і бути зовсім самітним або ще й бачити загальну ненависть проти себе – не така-то легка річ, особливо коли ті люди могли нанести молодому парубкові такий удар, що розрізнили його зовсім з його милою: ще 1878 року, по першім арештуванні Франковім, йому заборонено було бачитися з нею, а по арешті 1880 року її присилували піти заміж за другого. Не диво, що у Франка з’явилася нарешті думка: та невже ж нема ніякого способу жити в мирі з громадою?
З біографічного боку вісімдесяті роки – то історія Франкових проб примиритися з галицькими народовцями (про мир з москвофілами не було чого й думати), проб, які врешті не довели-таки до цілі і показали Франкові, що він не сотворений для галицьких народовців, а вони не сотворені для нього і що треба йому і його прихильникам іти самостійно, оглядаючись хіба на Україну.
З артистичного боку, а саме з боку поетичної творчості, вісімдесяті роки – то період поетичного розквіту Франкового. Примирення з народовцями, себто з найчисленнішою частиною галицької інтелігенції, з якою у Франка були спільні інтереси, вернуло молодого писателя «в ряди суспільності» і потроху дало його творам ясніший, лагідніший, одрадніший колорит. З творів його зачало віяти рівним, спокійним і сумирним духом – спокійним і сумирним настільки,Наскільки це можливо у чесної людини в боротьбі з світовою неправдою. (Зрештою, окрім миру з народовцями, урівноважити Франка могла ще й та обставина, що, не оцінений, як слід, своїми галичанами, він знайшов щиру пошану в українців). Навіть на світогляд Франків дружні зносини з народовцями мали певний добрий вплив. Бо хоч взагалі народовці люди не дуже передові, хоч під кінець Франко через їхню заскорузлість таки мусив порвати з ними відносини, та все ж із приятельських, неворожих стосунків з народовцями Франкові приплила тая велика користь, що його світогляд позбувся дуже різких крайностей, позбувся вуглуватої загорілості (природної у молодика, та навряд чи похвальної у доспілого мужа), і придбав він більше критичності супроти себе та терпимості до чужих думок; і ото, коли 1880 року, наприклад, попівство не родило в нім ніяких інших гадок, опроче як про «попівськії тортури», що силуються вбити людського духа, того «вічного революціонера», то 1887 року Франко міг складати такі твори, де ідеальний герой – піп. А вже ж нема сумніву, що через об’єктивність поезія тільки виграє.
І в писательській формі бачимо у Франка великий поступ за період 80-х років. Написання повісті «На дні» дало Франкові велику писательську техніку, і дальші його повістки – бездоганні формою. Так само віршами, рясно написаними серед скорбот 1880 року, Франко набив собі руку і навчився добре віршувати. Змінилися Франкові погляди ще на одну формальну річ – мову. Вісімдесяті роки – то був час, коли українське письменство, заборонене в Росії, перекочувалося до Галичини; в виробленні відносин між Галичиною і Україною Франко як редактор грав важну роль, дуже зблизився з українцями і мусив пересвідчитися, що не його земляки, галичани, а саме українці ©міють як слід шанувати його талант, його ідеї, його діяльність. І от, поруч давнішого утилітарного погляду на мову як на оруддя для просвіти простого народу у Франка рішуче виробився погляд на мову як на оруддя спільного духовного розвитку всіх українсько-руських земель, а разом з тим у нього проявилася не тільки терпимість до українського наріччя, ба й сам він покинув локалізми наріччя галицького і зачав по змозі писати загальноукраїнською мовою, з українськими словами, формами і наголосами.
Отакими мені здаються вісімдесяті роки в діяльності Франковій. Може бути, хтось знайде, що я їх не зовсім вірно розумію, тільки ж те суб’єктивне враження, яке я виніс із писань Франкових того часу і із відомих мені фактів, саме отаке. Та придивимось до писань Франкових ближче.
У Франка, як і у всіх галицьких радикалів (тоді вони здебільша ще не звались радикалами, а просто «крайніми»), і була раз у раз одна нитка, яка лучила їх з народовцями і через яку москвофіли могли довгий час казати, що радикали – діти народовців: тая нитка – малоруська мова. «Правда» 1873 року писала: «Головною цілею русинів-народовців єсть хоронення своєї національності. Всякий, хто визнає однакові з нами засади щодо нашої народності, належить до нас, без огляду на те, яких політичних, соціальних або релігійних принципів держиться». Під натиском Драгоманова народовці мусили, про людське око, оголошувати яку-таку реальну програму, тільки ж зараз про ге забували і знов казали (як Барвінський у «Правді» 1879 року), що коло національного питання «можуть і повинні громадитися всі сини народу, всі русини, хоч би їх погляди суспільні, економічні, релігійні і т. ін. зовсім різнились («Пр[авда]», 1879, стор. 388). Через те Франко не міг зробитися для народовців зовсім чужим, а, розуміючи Франків літературний талант, поступовіші народовці мали повний інтерес приєднати його собі для літературної помочі. Володимир Барвінський навіть тоді, як Франка викинули з суспільності, після першого арешту, давав іноді місце в «Правді» деяким його роботам, тільки що без підпису. Потім, 1880 року, розпочинаючи видавати «Діло», Барвінський і Франка кликав до своєї часописі. Та Франко не міг тоді погодитися з принципами «Діла». Він, вернувшись восени 1880 року до Львова і записавшись на університет, рівночасно взявся видавати разом з їв. Белеєм місячний журнал «Світ». Почав «Світ» виходити з января 1881 року і продержався півтора року. В нім Франко подав, між іншим, декілька статей науч-них (напр., «Мислі о еволюції в історії людськості»» статті етнографічні, «Причинки до оцінення поезій Т. Шевченка», критичну розвідку про «Хуторну поезію»), дав деякі переклади (напр., «Княгиня Трубецька» з Некрасова), та найцінніше, що там було, – то його повістка «Борислав сміється», оповідання «Добрий заробок» і ряд оригінальних віршів. «Борислав сміється» належить до давніше розпочатого циклу Франкових оповідань про бориславських робітників і оповідає про дальшу долю тих осіб, які фігурували в повісті «Boa constrictor». З артистичного погляду «Борислав сміється» значно перевищує ту повість, та, на великий жаль, оце продовження зосталось без кінця. Оповідання «Добрий заробок» (февр., 1881) належить до дрібних оповідань, в яких Франків талан виявляє себе найлучче. Ведеться оповідання устами бідного діда, що ледве на шматок хліба собі заробляє, а урядник захотів накласти на нього податок; тон оповідача трохи ніби жартівливий, тільки ж ті жарти геть більше б’ють читача по серцю, ніж які-небудь прокльони; величезне враження роблять останні слова вбогого старця, сказані добродушним, найспокійнішим у світі тоном, немов про річ зовсім природну: «Нашу хату закупив жид Йойна на хлів для телят, а ми з бабою, як видите, в комірство пішли. Жиємо, доки бог віку подовжить. Вона пряде, хлолці людську худобу пасуть, а я мітли роблю». Дуже вмілою рукою збудовано й інші малі оповідання про бідних людей, писані того самого часу, хоч друковані трохи пізніш: «Сам собі винен» (20 дек., 1881), «Слимак» (янв., 1881) і особливо замітне – «Хлопська комісія» (февр., 1881). В останній повістці оповідання теж ведеться од імені не автора, а злодія, якого спіймав на крадіжці один хазяїн: формою зона нагадує «Добрий заробок», а змістом має чимало аналогії з повістю «На дні», себто обмальовує дно суспільності. Тільки ж у «Хлолській комісії», дарма що вона не таке велике поле зачіпає, як «На дні», в ній є далеко більше справжнього артизму, і на ній видно зовсім умілу повістярську руку. Враження з неї – якнайсильніше, нерв-них людей вона кидає в сльози й істерику, а всіх примушує сильно задуматись над тим суспільним ладом, де боротьба за шматок хліба виробляє з одних людей злодіїв, а з других – таких безсердечних варварів, як отой обікрадений селянин. Щодо віршів, то в «Світі» друкувались або ті, за які ми згадували вище (писані 1880 року), або інші в такім самім дусі, тільки кожен раз з інакшими ідеями, з інакшими поетичними образами і т. ін.
З-поміж тих віршів визначається один, який служить ніби відповіддю на Шевченкову ідилію «Садок вишневий коло хати». От що каже Франко:
Ще щебече у садочку соловій 
Пісню любую весноньці молодій, 
Ще щебече, як віддавна щебетав, 
Своїм співом весну красную вітав.
Та не так тепер в садочку, як було: 
Вечір в маю, співом все село гуло. 
По вулиці дівчатонька, наче рій, 
На вишеньці висвистує соловій.
Не так нині, як бувало! Півсмерком 
Не йдуть селом дівчатонька ходірком, 
Не виводять співаночок на весь двір 
Соловіеві на вишеньці всупір.
Ось з роботи перемучені спішать, 
Руки й ноги, мов відрубані, болять, – 
Не до жартів їм, сердечним, та пісень. 
Лиш спочити б, наробившися весь день!
Важко якось соловію щебетать, 
Важко весну, хоч як красну, зустрічать, 
Голосить природи радість на весь мир, 
Наче людському нещастю на докір.
А ще жаль йому й супірниць, що їх спів 
По селу враз з його свистом гомонів, 
Що ж то жде їх?.. Шлюб з нелюбом, рій дітий, 
Та в’їдливая свекруха й муж лихий.
І ще варто зазначити поміж віршованими творами 1881 року коротенькі епічні малюнки «Галицькі образки». В ту серію входять: «В шинку», «Великдень», «Максим Цюник», «Михайло-п’яниця», «Баба Митриха», «Галаган», «Журавлі», «Гадки на межі», «Гадки над мужицькою скибкою», – це все маленькі фотографії сільського бідного життя, дуже рельєфні; вони послужили Франкові підготовкою для пізніших довгих поем у такім роді.
«Світ» держався до половини 1882 року, та Франко, не маючи з чого жити у Львові, мусив іще великим постом 1881 року покинути город з його університетом і своею часописсю та й поїхати до себе на село; там він •вижив два роки, звідти присилав і для «Світа» статті. Життя на селі, серед праці коло поля, далеченько од нервної городської колотнечі, добродійно вплинуло на Франкову стомлену душу, напоїло її забуттям і проти розбитої любові, і проти несправедливості суспільної та й навіяло на Франка повну спокійну лагідність, особливо спочатку. Оповідання «Історія моєї січкарні» (23 окт. 1881 р.), де виведено ясний образ сільського «деревляного філозофа», перейнято жвавим, любим гумором, і важко навіть повірити, що автор – це той самий автор, який іще недавнечко писав був повну болю повість «На дні» або й «Хлопську комісію», ба навіть у звіснім трагічнім оповіданні «Цигани» (юль, 1882) не можна добачити тієї суб’єктивної авторської гіркоти, на яку Франко колись був такий щедрий. Для психології Франкової важна його передмова до перекладу «Фауста», що вийшов у початку 1882 року за підмогою Драгоманова (і присвячений Драгоманову). Перекладач, між іншим, пише: «Герой духовної революції, Фауст, пішов далі і став безмірно вище» ніж герой суспільно-політичної революції, Наполеон». «Жандарм, що мене доглядав на селі, – пише Франко в листі до Драгоманова, – радив мені вступити до василян». Очевидячки, жандарм не бачив у Франкові ніякої страсної різкості, не бачив у нім такої людини, що ладна була б підіймати повстання або будувати барикади на шляхах з покликом: «A bas les oppresseurs!» . Очевидячки, жандарм бачив перед собою людину спокійну, вдумчиву, меланхолічну, що радніша, до того, безупинно поратися в книжках, – саме таку, що їй варто піти в черці! Одна прекрасна меланхолійна «Нічна дума» (8 ноября 1881 р.) добре малює нам деякі моменти з тодішнього душевного настрою Франкового:
Догоряють поліна в печі, 
Попеліє червоная грань... 
У задумі сиджу я вночі 
І думок сную чорную ткань.
І коли ж то той жар догорить, 
Що яриться у серці мені? 
І чи скоро-то горе згасить 
В моїм мізку думки огняні?
Ох, печуть і бушують вониі 
Гризе душу й морозить нудаї 
Кров кипить і нутро все в вогні, – 
Вколо ж мур і неволя бліда.
Я боротись за правду готов, 
Рад за волю пролить свою кров, 
Та з собою самим у війні 
Не простояти довго мені.
Хоч думки ще бушують і печуть, та є надія, що замість бушувати або безпокійно, різко меркати та палахкотіти, мов огонь на вітрі, вони засяють ярким, супокійним постійним світлом, мов сонце. Правда, треба сказати, що Франко і не думає зрікатися давніх своїх палких пересвідчень, не думає виспівувати ідеальне життя: так звані «ідеалісти», себто люди, що скрізь добачають тільки ідеальну тишу, здаються йому самозадоволеними черв’яками «під пнем перегнилим, в болоті гнилому». Анітрошечки він не жаліє і не кається, що в житті його було повно всяких бур. І давню скорбну пісню він не хоче кинути: «Веснянії пісні, веснянії сни! Чом так безутішні, безвідрадні ви? Чи для вас немає зелені в лісах, чи для вас не сяє сонце в небесах? Чи для вас весела квітка не цвіте, що лиш вбогі села, людський біль здрите?» Тільки ж нові, інакші ноти все більше і більше чуються у Франковій поезії. Характерні вірші «Не забудь» (10 юня 1882 р.). Як колись Гоголь кликав до молоді: «Забирайте с собою в путь, выходя из мягких юношеских лет в суровое, ожесточающее мужество, забирайте с собою все человеческие движения! не оставляйте их на дороге: не поднимете потом!» – отак само й Франко кличе:
Не забудь, не забудь 
Юних днів, днів весни, – 
Путь життя, темну путь 
Проясняють вони.
Злотих снів, тихих втіх, 
Щирих сліз і любви, 
Чистих поривів всіх 
Не встидайсь, не губи!
Бо минуть – далі труд 
В самоті і глуші. 
Мозолі наростуть 
На руках і душі...
Зсушить серце журба, 
Сколять ноги терни,
О, тоді май життя 
Вдячно ти спом’яни!
О, тоді ясні сни 
Оживлять твою путь... 
Юних днів, днів весни 
Не забудь, не забудь!
Хоч і тут є войовничі поклики, тільки ж яка одміна проти ранніх Франкових віршів! Ті вірші писано так, що добрим рутенцям здавалося, буцім Франко уже взавтра прийде з ножами різати їх, а тут ми бачимо такі лагідні речі, як «золоті сни», «тихі втіхи», «щирі сльози і любов»; од «чистих поривів» до кривавої революції дуже далеко; та й узагалі 26-літній автор дивиться тут на «юні дні» (себто й на юні крайності та пересади) уже як на щось минуле.
Під таким зрівноваженим душевним настроєм Франко міг зовсім мирно подивитися на народовців і сказати собі, що в декотрих поміж ними єсть думки дуже поступові. Одним з найліберальніших народовців був Володимир Барвінський, основатель «Діла» – часописі, що замість спорів виключно національних хотіла була узятися до практичної роботи на користь простому руському народові. Франко, хоч 1880 року відмовився од праці в тім органі (очевидячки, не вірячи в поліпшення і поступовість у народовців), тепер послав із села до «Діла» пару своїх давніш написаних повісток та переклад «Мертвих душ» Гоголя (надруковано 1882 р.), а як Барвінський був у Карлсбаді, Франко прислав для «Діла» доволі широку статтю про галицьку індемнізацію. Тим часом Партицький, редактор народовської «Зорі», розписав конкурс на повість; тоді Франко засів писати свій історичний роман з XIII віку «Захар Беркут», де зобразив боротьбу між громадою і боярином, а потім щасливу хитру війну гірняків проти одного татарського загону. Рівночасно він писав дописи до женевського «Вольного слова», і, мабуть, через те на повість із стародавнього побуту лягла величезна новочасна соціалістична тенденція: в громадських порядках XIII віку Франко добачив новітні соціалістичні ідеали щодо володіння землею, самоуправи і суду громадського, добачив ненависть до всяких князів або інших невиборних властей, а в тодішнім світогляді і релігійних поглядах він побачив повну терпимість, «пошанування для чужого переконання і чужої віри». «Лиха доля, – каже він, – довгі роки знущалася над нашим народом. Тяжкі удари підкопали його добробут, нужда зламала його свобідну, не-тужну вдачу, і нині тільки неясні давні спомини нагадують правнукам о щасливішім житті предків... Казкою видається тепер повість про давні часи і давніх людей. Вірити не хотять нинішні люди, вирослі в нужді і притиску, в тисячних путах і залежностях. Але нехай собі! Думка поетова летить в ті давні часи... і в житті їх, хоч і як неподібнім до нашого, догляне не одно таке, що може бути пожадане і для наших «культурних» часів» (стор. 6). Повість тую публіка привітала дуже прихильно. На-родовське жюрі присудило їй премію. Український критик «Киевской старины» не пожалів похвал «для молодого автора, с талантом которого на Украине совсем еще не знакомы», і заявив, що «Захар Беркут» різко контрастує з історичними писаннями всіх інших галицьких письменників, бо «до сих пор нельзя было побороть в себе чувство тоски, возбуждаемое чтением их произведений». О. Я. Кониський поставив «Захара Беркута» поміж усіма творами Франковими на найпершому місці . Проф. Ом. Огоновський в своїй «Історії літератури руської» каже, що «не можна заперечити творові Франка високої стійності літературної» і що «ні в однім іншім писанні не проявив автор стільки поетичного вітхнення й теплого чуття, скільки його добачаємо в «Захарі Беркутові» , а писав ці слова Огоновський уже 1892 року, коли у Франка була безліч усяких інших творів. В. Щурат 1896 року ставить «Захара Беркута» вище од ліричних Франкових віршів і од славнозвісних дрібних галицьких образків; «не вони, каже, здобули йому славу першорядного поета і новеліста, а «Захар Беркут» та «Панські жарти» .
Що ж до мене, то, звісно, і я не можу не признати, що «Захар Беркут» написаний з великим інтересом, тільки ж не думаю, щоб це був один з найкращих творів Франкових. Бо в чому ховається звичайно найбільша сила Франкового писательського таланту? В реальнім зображенні реального життя та в тонкім, критичнім аналізі, в якому можна запримітити навіть дрібненьку дозу насмішкуватого скептицизму. А що ми бачимо в «Захарі Беркуті»? Бачимо чудесні, неймовірні пригоди, страшні небезпечності і дивні рятунки, чи то десь на ведмежих ловах, чи то десь на війні гірняків із татарами. Оті пригоди, раз у раз щасливі для героїв, любі авторові, більше нагадують казку про Івана Царевича з його добродійними сірими вовками та живою й мертвою водою або хлоп’ячі романи Майн Ріда, Емара та Купера, ніж солідний твір солідного письменника. Тенденційне, доволі фантастичне ідеалізування XIII віку теж дихає у Франка чимсь дитячим і наївним. Прочитаймо, наприклад, заповіт Захара Беркута і останні слова роману: «Батьки і браття! Нинішня наша побіда (над татарами і боярином) – велике діло для нас. Чим ми побідили? Чи нашим оружієм тільки? Ні. Чи нашою хитрістю тільки? Ні. Ми побідили нашим громадським лад ом... Але я знаю, браття, і чує се душа моя, що се не був послідній удар на нашу громадську твердиню, що за ним послідують другі і вкінці розіб’ють нашу громаду. Відчужиться брат від брата, відмежиться син від батька, і почнуться свари і роздори в руській землі, і пожруть вони силу народну, а тоді попаде народ в неволю чужим і своїм наїзникам, котрі зроблять з нього покірного слугу своїх забагів і вола робучого. Але серед тих злиднів, швидше чи пізніше знов нагадає собі народ своє давнє громадство . Щаслив, кому судилося жити в ті дні! Се будуть гарні дні, дні весняні, дні відродження народного!» (стор. 183). «Багато змінилося від того часу, – серйозним тоном додає од себе Франко, – аж надто докладно збулося віщування старого громадянина. Великі злигодні градовою хмарою перейшли понад руською землею. Давнє громадство давно забуте і, здавалось би, похоронене. Так ні! Чи не нашим дням судилось відновити його? Чи не ми се живем у тій щасливій добі відродження, о котрій говорив умираючий Захар?» (стор. 184). Тенденційність засліпила очі Франкові, і він забув, що не кожен читач зможе співчутливо читати тиради отакого сорту: замість одушевитися інший іронічно засміється, а інший (навіть із тих, що прихильні до громадівства) при всій своїй добрій волі не могтиме під кінець скептичного XIX віку напнути на себе забобонну личину тих людей, які в поважних справах вдаються до чортів чи ворожбитства і вірять у віщування. В. Щурат добачає в тоні «Захара Беркута» якийсь «чар гарного романтизму, котрий нині знову старається запевнити собі право горожанства в західних літературах». Боїмося, що замість перейнятися романтичним чаром, багато читачів вважатимуть ясновидіння Беркутове про сучасний соціалізм за насміх над здоровим розумом і замість поетичності добачать у Франковім псевдонаївнім тоні неартистичну театральність і ходульність... Та будь-що-будь – повість «Захар Беркут» дуже сподобалася на конкурсі народовцям. З початком 1883 року Франко переїхав із села до Львова, зробився співробітником «Діла», а з осені того самого року – співробітником «Зорі».
Як приїхав Франко до Львова, редактором «Діла» був тоді ще В. Барвінський – людина, яка (Франко це знав) поділяла, правда, не одну спільну хибу народовців та, безусловно, була найліберальніша і найпоступо-віша між ними. Помер він незабаром по приїзді Франковім до Львова, і Франко у віршованім некролозі (22 февр. 1883 р.) щиро оплакував його, називав дороговказом на розстайній путі і обіцявся, що
Примір його й слова його грімкії 
Нам додадуть і сили, і надії.
Бачимо з цього, що Франко тоді мав повну надію йти разом з народовцями, ба навіть дозволяв собі ідентифікувати себе з ними. І це була річ тим натуральніша, що «Діло» по смерті Барвінського в числі 8 лютого 1883 року подало дуже симпатичну програму (зложену, казали, з поглядів самого Барвінського), де Франко міг побачити свою власну найлюбішу програму: «покинути всі формальні спори, взятися до поважної витривалої праці, звернути якнайпильнішу увагу на економічне підвищення селянства». Франко не міг тоді пророчим духом довідатися, що все то зостанеться чистісінькими фразами і що народовці підуть назад навіть супроти періоду Володимира Барвінського; Франко мав тоді як-найоптимістичніші мрії. В один з погідних осінніх днів, уже після того, як він цілком заснувався в редакції «Діла» і «Зорі», він написав один вірш, який виразно виясняє нам його тодішню ясну, незахмарену жизнерадість. Щоправда, він тоді був щасливий і з новітнього кохання:
Весно, що за чудо ти 
Твориш в моїй груді! 
Чи твій поклик з мертвоти 
Й серце к жизні будить? 
Вчора тлів, мов Лазар, я 
В горя домовині – 
Шо ж се за нова зоря 
Мені блисла нині? 
Дивний голос мя кудись 
Кличе – тут-то, ген-то: 
«Встань, прокинься, пробудись! 
Vivere memento!» 
Вітре теплий, брате мій, 
Чи твоя се мова, 
Чи на гірці світляній 
Так шумить діброва? 
Травко, чи се, може, ти 
Втішно тар шептала. 
Що з-під криги мертвоти 
Знов на світло встала? 
Чи се, може, шемріт твій, 
Річко, срібна ленто, 
Змив мій смуток і застій? 
Vivere memento!
Всюди чую любий глас, 
Клич життя могучий... 
Весно, вітре, люблю вас, 
Гори, ріки, тучі! Люди, люди! 
Я ваш брат, Я для вас рад жити, 
Серця свого кров’ю рад Ваше горе змити,
А що кров не може змить, 
Спалимо огнем тої 
Лиш боротись – значить жить..
Vivere memento!
(14 окт. 1883)
От з таким ясним, урівноваженим настроєм, з оптимістичною надією, що знайшовся з народовцями modus vivendi Франко щиро взявся до праці. В «Ділі» він найбільше наліг на крайові економічні і громадські справи і ще на червень 1883 року випрацював реферат про справи економічні; тільки ж як ім’я Франкове було ще страшне, то на вічі у Львові той реферат прочитаний був Нагірним; зробив він велике враження на цілу Галичину. На статті «Діла» про крайові справи почали звертати увагу і посли, і краківські станчики. Рівночасно (з 1884 р.) Франко взявся писати до варшавської «Prawdy» дописи з Галицької Русі замість Рєвєри-Рамулта; посилав він туди і переклади деяких своїх повісток, яких назбиралося вже чималенько. В «Ділі» друкував він також переклади із Щедріна, Достоевського, Брет-Гарта, Марка Твена, почасти в фейлетонах, почасти в «Бібліотеці «Діла» («З чужих зільників», 1885); це були такі речі, що й йому самому подавали науку, як треба писати. Для «Зорі» він був цінний співробітник як тямущий критик. Захоплений такою журнальною працею, Франко не мав навіть часу писати щось нове белетристичне, І оповідання, що тоді друкувалися, були здебільша писані давніш. З-поміж дрібненьких нових оповідань визначається одно, яке написано 1883 року і надруковано в «Календарі «Просвіти» на 1884 рік», «Ліси і пасовиська»; в нім сільський пленіпотент оповідає про всякі панські хитрощі проти мужиків при розмежуваннях і висловлює, наприклад, такі гадки: «Мудрі голови – пани! Вони знають, що хоч цісар дав хлопам волю і скасував панщину, то прецінь, як вони не дадуть їм лісу і пасовиська, то хлоп таки мусить або погибати на пні, або до них «прийдіте поклонімося», а тоді верне знов панщина, хоч трохи в іншій свиті, але для хлопа через те зовсім не легша!.. Мені здається, що давня панщина з буками і економами не була така тяжка!» За оповідання «Ліси і пасовиська» звісний польський посол в сеймі Поляновський різко напався на «Просвіту» і домагався, щоб сейм не давав їй запомоги. А втім, не тільки в поляків, але й в своїх-таки русинів-народовців подібні речі, особливо по внесенні Поляновського, могли влити думку, що Франко – непоправний бунтівник-революціонер, з яким небезпечно й знатися; відома річ, що оці два слова («ліси і пасовиська») ще й досі здаються декому (напр., «Русланові») за поклик до ворохобні, а то й різанини. І коли одна частина народовців, добре розуміючи, що в їхнім гурті немає талантів, охоче користувалася Франковою працею, то друга, значна частина, була б радніша спекатися Франка. Ніякі патріотичні мрії Франкові про «матір Україну» і про те, як
Непобідженая злими ворогами
Україна встане;
Встане славна мати Україна,
Щаслива І вільна,
Від Кубані аж до Сяна річки,
Одна, нероздільна, – 
ніякі такі мрії не могли вибити з голови тих народовців думку, що Франко як був, так і зостався далеким од народовства небезпечним женевцем (або драгоманівцем), радикалом, соціалістом, атеїстом і всяким інакшим «істом»; мовляли, «хоч як вовка годуй, він усе до лісу дивиться». Ця недовіра швидко й виявилася.
В кінці 1884 року Партицький, видавець «Зорі», пообіцяв Франкові передати йому «Зорю» на власність. Та Франко попереду був поїхав у с. Вікно до В. Федоровича, щоб переглянути збірки кореспонденції його батька 1848 – 1870 рр. (його батько був послом до Відня 1848 р. і філософом); цим ділом Франко був займався ще передше, в апрілі 1883 року, а тепер хотів докінчити роботу. Вернувшись за місяць до Львова, він застав несподівану зміну: народовці перелякалися, що «Зоря» останеться Франкові, і от Вахнянин (відомий сучасний посол-новоерист) добився од Партицького, щоб той передав «Зорю» не Франкові, а Товариству імені Шевченка. Павлик каже про цю подію, що на...
