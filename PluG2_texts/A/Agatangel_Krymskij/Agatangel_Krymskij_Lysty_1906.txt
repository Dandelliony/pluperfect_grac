205 – 206. До О. К. Коваленка
Звенигороду 19 4/V 06
Вельмишановний добродію!
Вибачайте, що аж два тижні не відписував: я ще й досі слабий, аж рука труситься, коли пишу.
Хтіли чогось нового, – посилаю Вам «Коло дзеркала» (ще ніде не друковане). Радив би для новітнього видання «Розваги» взяти ще мій переклад із Сапфо (в циклі «Кохання по-людськи»), бо це річ світової слави. Що ж до плану «Розваги» взагалі, то не можу подати своїх уваг. Завважу хіба гуртом, що вибір поезій у першім виданні був мені до вподоби: байдуже, що не все там класичне, – дак цікаве!
Перепрохайте д. Федорченка за мене, що я досі нічого не прислав до «Шершня»: вже аж тепер могтиму потроху братися за перо.
Ваш щирий прихильник
А. Кримський
P. S. Чи не можна було б спинити на якийсь час полеміку з «Думкою»? Поки що полеміка задля нашої преси не на часі – з огляду на наших спільних ворогів....
Жарти
Коло дзеркала
(З арабсько-андалузького)
Подивився я в дзеркало вранці
(Попереду ще й порох обтер)...
І жахнувся... Не можу впізнати,
Се ж кого я побачив тепер?!
Гаї на мене із дзеркала глянув 
Незнайомий, старенький дідусь!.. 
Ну, а досі я, навіть і вчора, 
Бачив парубка!.. Богом божусь!..
Аж гукнув я: «Та де ж він подівся
Учорашній отой молодик?!.»
І здається, що й дзеркало нишком
Висмівае мій жалісний крик.
І глузує зустрінешся з нею – 
То й для н є ї ти будеш чужий.
Вже не скаже- «Здоров бѵв, молодче!»
Скаже: «Хто ви, дідусеньку мій?»
А. Кримський
15 жовтня 1905
207. До Б. Д. Грінченка
Звенигородка. 19 12/VI 06
Дорогий товаришу!
Сьогодні вранці вислав я на адрес-редакції кінець рукопису «Бейрутських оповідань» (себто кінець тільки 1-го оповідання,бо в мене єсть іще пара). Як будете в редакції, нагадайте, щоб мені неодмінно прислати коректуру і потурбувалися про відбитки.
Коли пришлю рукопис 2-го оповідання – ще не знаю, бо, мабуть, не всидю тутечки. Я переслабував цілу весну, а в маї мусив відбути в Москві таку важку душевну трагедію, яка мене зовсім дорізала; трагедія – такого сорту, що про неї нікому й не розкажеш, а треба в собі сховати та перетерпіти. Тепер удома я бажав би хоч трохи спочити на самоті, аж цьому стоїть на перепоні приїзд мого брата із своєю сім’єю: хоч і люблю я його сім’ю, та мусю признатися, що не раз він дуже дратує мої нерви. А до того має приїхати ще й сестра із своєю сім’єю; це вже, значця, ніде мирного куточка собі не знайдеш! Повна господа людей, та ще до того пустотливих дітей! Вже наперед чую, що доведеться незабаром кудись тікати. Ну, а за тими переїздами хто його і зна, коли перепишу друге «Бейрутське оповідання».
Хоч я зараз і нездужаю, та одну річ, яку обіцяв для «Нової громади», таки впораю: статтю про «Малороссию», про «волю» в якутській мові і т. ін. Вона вже готова, тільки написана олівцем і несистематизована. Неодмінно перепишу її ще тутечки, передше, ніж виїду.
Щоб не довелося мені затримувати коректури другої половини «Розтління нравів», коли б друкарні довелося висилати мені її з Києва в якесь далеке місце (може, в Сочі чи куди інде на Кавказ), то варто було б, щоб друкарня прислала мені тую коректуру зараз. Це міг би бути 1-й аркуш 7-ої книжки. До прибережного Кавказу пошта іде з Києва днів шестеро-семеро, та назад – стільки само (іноді, пам’ятаю, лист ішов і днів дев’ятеро!). А до Звенигорода, як знаєте, пошта з Києва йде одну днину. Виходить, що лучче було б упорати сю справу заразісінько.
Долучаю коротенький допис для «Громадської думки».
Ваш Л. Кр.
208. До Б. Д. Грінченка
5 декабря 1906
Дорогий товаришу!
Був здоровий, почувавсь добре – і знов занедужав: морози дошкуляють, не можу вийти з хати, а через те – зле. Та якось терплю й працюю.
Дуже мене смутить звістка про «Раду» і «Нову громаду».. Чи, може, справа змінилася на ліпше?
Ваш рукопис («Граматики») одібрав, але з друкарні нема звістки. Друкарня, як я писав був Вам, прислала мені якусь поплутану хаотичну масу, де взагалі важко щось розібрати (бо не тільки гранки поплутано, ба навіть рядки перемішано в кожній гранці); але що найгірше – прислали мені не в с є. От не стає всіх тих сторінок, які вже зверстано (може, їх уже розібрано і розкидано по касах?1); не стає декотрих гранок і не стає деяких моїх рукописних сторінок, яких я не бачу у зложеному наборі. Коли б мені мати в руках геть увесь набор, до найостаннішого рядочка, то, мабуть, я зміг би якось упорядкувати той хаос; а так – важко. Я сам радніший визволити шрифт якнайшвидше, бо мене ця справа обтяжує і не дозволяє працювати далі.
В Москві за осінь я написав і друкарня зложила коротку історію звуків української мови .... Вийшло аркушів з десятеро та ще стільки само буде фонетики. Це разом становитиме І частину граматики. Зверстаю цим тижнем, що б і к різдву книжка вийшла в світ.
(Ця І частина буде заразом моєю наче відповіддю на ті сумніви, про які я довідався із резюме лекції Розова, друкованого в «Раді»).
Для «Просвіти» маю дати чимало книжок із своєї бібліотеки. Може, хтось їхатиме з Москви, то й забере. А ні, то й сам привезу або перешлю залізницею.
Ваш А. Кримський
Тим часом саме з них і треба починати друкування!
