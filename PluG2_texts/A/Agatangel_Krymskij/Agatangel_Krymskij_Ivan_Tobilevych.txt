Іван Тобілевич (Карпенко-Карий). «Драми і комедії»
Том І, стор. 492; т. II, стор. 452. Ціна за обидва томи 3 карбованці, а кожний том нарізно – по 1 крб. 50 коп. Одеса, 1897.
У нас на Україні, як відомо, через цензуру дуже мало друкується чогось путящого: вийде з десяток дрібних брошурок за рік – та й то добре. Через те «Драми й комедії» Тобілевича – дуже люба несподіванка. Літ з четверо тому буде, надрукував у Москві збірку своїх драм М. Старицький; та в «Зорі» недавнечко була про їх розвідка Б. Грінченка. Торік позбирав свої драматичні твори батько українського театру М. Л. Кропивницький. Українці дуже тому зраділи, аж ось – embarras des richesses : видає свої драми їв. Тобілевич!
Галичани знають ось які його твори: «Мартин Борулч», «Сто тисяч», «Безталанна», «Чабан» («Бурлака»), «Сербии», «Що було, те мохом поросло». Все те видав разом В. Лукич (Львів, 1897, 316 с, ціна 1 з,р. 20 кр.). Російська цензура з тих шістьох п’єс не дозволила друкувати двох останніх (хоч «Чабана» дивним дивом дозволила), та натомість в одеськім виданні є от що: історична драма «Бондарівна», славнозвісна на цілу Росію трагедія «Наймичка», комедія «Розумний та дурень», драма «Гріх і покаяння» і жарт на 4 дії «Паливода XVIII століття». Про талант і твори Тобілевича (Карпенка-Карого) писалося в нас уже чимало, напр., в дописах про український театр; в «Зорі» 1897 р. було йому присвячено особливі великі статті; в «Історії літератури руської» проф. Ом. Огоновського Карпенкові-Карому одведено поважне місце; взагалі встановилася така думка, що Тобілевич – найкращий з-поміж усіх українських драматургів. Таким способом нема потреби багато розводитись перед читачами про те, яку велику втіху зробив українцям автор, випустивши в світ свою збірку.
Найбільша частина п’єс І. Тобілевича торкається су часного життя, меншина – п’єси історичні. Наші драма турги, особливо галичани, коли візьмуться писати щось історичне, про козаків, то звичайно понапускають такого надутого патріотичного балакання, що читач або глядач, навіть проти своєї волі, занудиться і зачне позіхати Задля великої патріотичної риторики ані я, ані мої знайомі не могли з цікавістю дивитися навіть на «Невольника» Кропивницького (хоч, може, кому він і до вподоби), а що вже казати про інших, слабіших драматургів. У них патріотичні тиради – наче церковні акафісти. Тобілевич, навпаки, або силується зробити патріотичний ем фаз якнайреальнішим, якнайнатуральнішим (в «Бондарівні»), не роблячи з героїв якихсь безплотних людей, або зовсім обминає «святі» типи і обмальовує натомість типи перечні; з особливою охотою він обмальовує бік історично-побутовий, найбільше ж відносини комічні. Через те його історичні п’єси виходять і живі, і натуральні, і ані на хвилиночку не нудні. Тільки жарт «Паливода XVIII в.», розтягнутий аж на 4 дії, невдатний: він, правда, смішний, але в тій смішності є багато пересади, а до того вся обстановка в нім не натуральна, не українська; може б по-польськи він вийшов кращим. Зате оцрочі історичні п’єси – гарні.
Та таки сучасні кращі. Чи то будуть комедії, чи трагедії – скрізь реально обмальовано українське життя; теми – дуже інтересні та й не якісь там традиційно-любовні, а громадські; оброблено ті теми так, що, читаючи комедії Тобілевича, можна, вибачайте, луснути з реготу, а читаючи трагедії не можна з жалю не занивати. А втім, у д. Тобілевича нема чистих трагедій: комічний елемент вдирається і в них. Можна постерегти, що автор вводить в трагедії комічний елемент навмисне. Відома річ, що поки драматург вияснить глядачеві відносини дійових людей та розів’є перед ним початок драми, мусить зминути цілісінький перший акт, а як в іншого автора – то ще й другий, ба часом і третій; відома річ також, що поки не розпочнеться справжня драматична акція, глядачеві бува скучненько трохи. Наші українські драматурги, щоб зарадити лихові, надумалися вставляти в п’єсу всякі цікаві етнографічні подробиці, щоб глядач не нудився; а Тобілевич (хоч у нього акція зачинається дуже швидко) скористав ще з того способу, який часто трапляється у Шекспіра, себто виводити в трагедіях на сцену особи і розмови комічні, щоб читач або глядач одразу зацікавився і непомітно-непомітно дійшов до тієї хвилини, коли зав’яжеться справжня драма. Того самого способу автор тримається не тільки в трагічних п’єсах, а й у комічних. Така техніка має свою вигоду і невигоду. Вигода, як сказано, тая, що увагу читачеву чи глядачеву напружено з першого-таки рядочка п’єси. Невигода тая, що через усякі епізодичні вставки трошки розбивається єдність драматичної дії; особливо се видко на п’єсі «Мартин Боруля» (яку, зрештою, публіка дуже любить): там епізодичну особу Омелька зроблено осередком читачевої уваги, а головний герой, Мартин Боруля, одходить через Омелька на задній план. Не буду споритися, що той Омелько дуже характеристичний; не буду споритися, що глядачі дуже б жалкували, коли б автор викинув його з драми; тільки ж автор не повинен забувати, що драма – то непросто собі якісь розмови на сцені, то – розвиток певної страсті або акції; тож усякі побічні епізоди нарушують цілість драми і перебивають глядачеві слідити за розвитком головної дії. В других п’єсах І. Тобілевича побічні особи і розмови служать для окраси п’єс; в «Мартині Борулі» інтерес двоїться.
Твори Тобілевича однаково гарні чи для спектаклю, чи для читання. Правда, як читати всі п’єси підряд, то можна зауважити, що в декількох п’єсах виступають одні і ті самі особи, тільки кожен раз в інакших відносинах між собою. Та се не ослаблює інтересу. Навпаки: перечитавши твори Тобілевича один раз, хочеться перечитати їх ще вдруге і втрете.
Надруковано обидва томи на гарному папері, гарними черенками; правду казав М. Тримач («Зоря», 1897, стор. 218), що се видання «європейське». Варто було б, щоб і галичани познайомились з ним, бо в галицькому виданні нема цілої половини тих творів, які є в одеському.
