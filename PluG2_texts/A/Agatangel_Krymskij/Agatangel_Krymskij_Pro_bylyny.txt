Про «Билини» 
І
«Русские былины старой и новой записи. Под редакцией акад. Н.С. Тихонравова и проф. Вс. Ф.Миллера» (видав московський «Этнографический отдел императорского Общества любителей естествознания, антропологии и этнографии»), Москва, 1894 р. Стор. VIII -f 88 + 304 in 4°. Ціна 2 крб. 50 коп.
Книжка переділяється на дві частини, кожна з окремою пагінацією.
Першу (коротшу) частину становлять «Былины старой записи». Це праця покійного акад. Н. С. Тихонравова , що остаточно зредагувати її довелося вже Всев. Фед. Міллерові (голові московського «Этнографического отдела»), В тій першій частині бачимо «старины» , які записано переважно в XVIII віці, але є двоє з XVII в. Думаю, що читач не ремствуватиме на мене, коли я повилічую всі ті важливі пам’ятки: тут є 1) п’ять «повестей» («гисторий», «сказаний») про Іллю Муровця (теперішнього Муромця), 2) про князя Володимира, Михайла Потока та царя Кащея з Золотої Орди, 3) два «сказания» про трьох витязів: Іллю Муромця, Михайла Потока Івановича і Альошу Поповича, 4) «Сказание о семи русских богатырях», 5) «Ставер Гаденович», 6) уривок з невідомої билини, 7) «Гистория о киевском богатыре Михаиле сыне Даниловиче двенадцати лет». Окрім билинних старих текстів небіжчик Тихонравов додав іще й пояснення до кожного опублікованого у нього запису. Розкидані пояснення тії – здебільша палеографічного характеру. Але є між ними й ціла стаття під дуже некричущим заголовком: «Пять былин по рукописям XVIII века» (передрук з «Этнографического обозрения», кн. VIII, 1891). Це у Тихонравова дуже інтересна розвідка, що дає далеко більше, ніж обіцяє заголовок; тут подано докладну історію записування великоруської народної словесності, починаючи од 1619 року (Річард Джеме) і кінчаючи епохою Катерини II; так само дуже цікаві й описи тих рукописних збірок, з яких Тихонравов повитягав кожну з виданих у нього билин. Іще треба згадати, що до тихонравівської частини долучено фототипію – сторінку з рукопису XVII віку (з «Повести о Владимире киевском и о богатырях киевских и о Михаиле Потоке Ивановиче, о царе Кащею Золотой Орды»).
Друга частина книжки – Міллерова: «Былины новой записи». Як на обсяг, вона далеко більша од першої, та ще й літерами надрукована дрібнішими. На зміст – різнобірніша. Це, зрештою, і не дивниця, бо матеріал у ній – сучасний. Московський «Этнографический отдел», задумуючи видавати цю збірку, спершу думав був попросту надрукувати вкупі всі ті старини, які були появилися в печаті після 2-го видання збірки Киреєвського (себто після 1879 р.) і порозкидувані були по всяких столичних і провінціальних виданнях. Але тая програма швидко мусила сама собою поширшати, бо тим часом члени-кореспонденти «Етнографічного відділу» призбирали багацько свіжого матеріалу безпосередньо з народних уст, а ще ж у великій пригоді стала й рукописна збірка сибірських старин, які давніш поназаписував відомий сибірський етнограф, небіжчик Степан Гуляєв. Таким побутом тая частина, що зредагував голова «Етнографічного відділу» Всев. Міллер, містить тепер у собі: а) над 50 №№, уже друкованих по різних виданнях 1880-х і 1890-х років, б) 34 №№ ще ніде не опубліковані. Видано сей матеріал путяще, науково; коло декотрих старин е невеличкі вияснення. Подавати повний, докладний зміст я не стану, бо треба щадити місце в «Житі і слові», а коротенько все ж ізгадаю, що, між іншим, тут є билини про Іллю Муромця (5 №№ новітніх), про Добриню Нікітича та батька його Нікіту Романовича, про Василія Казимерського, про Василія Ігнатьєвича та Батигу, про Михайла Казарянина, про Івана Годеновича, про Чурилу Плєнковича, про Суханьшу Замантьєва , про Сурогу-богатиря, про Соломона та Василія Окульєвича, про литовський забіг («Наезд литовцев») і ін.
Дуже цікава Міллерова збірка ще й з погляду на питання про географічне розповсюдження старин. За «Ісландію великоруського епосу» вважалася була досі губерня Олонецька. Щоправда, вона й цим разом дала матеріалу багацько; та, крім неї, є в «Былинах новой записи» чимало матеріалу з Сибіру, з Архангельщини, з губерень Московської, Петербурзької, Нижегородської, Самарської, Уфимської, землі Уральської, області Терської. Себто ми тут бачимо старини не з самісінької колишньої держави Новгородської, не з самісінької області того великоруського наріччя, що «окає», ба й з області того наріччя, що «акає».
В кінці Міллерової збірки є «Приложения», де подано «Сведения о крестьянине певце былин Л. Г. Тупицыне» та музикальні ноти до билини «Добрыня и Марина».
А вже ж і до цілої книжки (не тільки до «своєї» частини) проф. Міллер зладив докладний «Покажчик речей» та «Покажчик власних імен». Без таких «Покажчиків» важко було б і перебутися тим ученим, котрі працюватимуть над великоруським епосом.
Звичайно, що цяя нова збірка билин має задля етнографії першорядну вагу. Додамо, що з друкарського погляду видано її акуратно й чепурненько.
II
Східні ймення в билинах
Всякі спроби сконстатувати в билинах можливий східний вплив зустрічає російська наука з неприхованою неприхильністю. Люди наче забувають, що тюрки (обри, хазари, печеніги, торки, кумани-половці, татари, взагалі народи тюркського коліна) були віковічними сусідами нашої землі, часом панували над нами, часто браталися з нами. Великоруські націоналісти ще якось готові припустити, що тюркський вплив міг одбитися на наших казках, анекдотах, навіть піснях; але коли справа торкнеться билин, «нашего национального эпоса», то тут – зась! тут, у цій царині, тюркський вплив не сміє бути. Недавня доля «Экскурсов в область русского эпоса» (М., 1892) Всеволода Міллера – найкраща ілюстрація тій нехоті, з якою ставиться російська наука до орієнталістичних теорій. Вражений неприхильною академічною рецензією (що з доручення Академії наук склав проф. Дашкевич) та явною несимпатією читачів, автор «Экскурсов» коли не зневірився сам у своїй теорії, то в кожнім разі рішуче покинув трактувати далі на ту саму тему: він, бачимо, заходився вже студіювати побутовий бік билин, з його безперечними руськими прикметами.
І от, невважаючи на теперішню аж надто виразно виявлену непопулярність думок про якісь східні сліди в билинах, я насмілююся спинити увагу читачів на декількох билинних дрібницях, з яких на мене, на орієнталіста, дихає щось безперечно орієнтальне. Одна з тих дрібниць (а може, вона й не дрібниця) – власне ім’я богатиря; дві-три належать до царини географічної номенклатури і, либонь, не покривдять нічийого науково-патріотичного настрою.
а) Богатир Суханьша Одихмантьєвич (вар. Замантьєвич). Східний характер цього богатирського ймення, можна сказати, аж кричить. Відчувається в нім елемент іранський (перський), що перейшов через тюркську передачу; ба навіть оте чергування зубних звуків д і з в Одихмантьєвич та Замантьєвич – і воно буває характеристичне для старших тюркських запозичень з перської мови . Здається, що в іменні Суханьша Одихмантьєвич можна без великого насильства упізнати два перські слова: одно – шаhaншаh (всеволодар, дослівно «цар над царями»), друге – андуhманд (стражденний, болящий). Це був би зовсім підхожий епітет для богатиря з такою сумною, трагічною долею, як у билинного Суханьші Одихмантьєвича. Адже князь Володимир, не повіривши, що Суханьша побив 40 000 татар поганих, засадив його, пораненого, в льох, і герой там загинув: «Выдергивал он листочки маковые с тыих [своих] ран со кровавыих» – і помер.
Насувається питання: коли ім’я Суханыиа Одихмантьєвич східне, то чи не випливає звідси, що й билинна фабула про нього мала б бути теж східна?
Що ж! Могла б і фабула бути позичена із Сходу. Та, на жаль, прослідкувати це куди важче, ніж установити східний характер заголовного імення. Епос тих кочовиків, які колись жили на нашому півдні, до нас не дійшов (те, що ми знаходимо в наших літописах – або невеличкі уривки, або глухі натяки). Можемо хіба зазначити, що смерть героя через невдячність або підступність того падишаха, якому герой служив, це на Сході дуже розповсюджений мотив. Та от і головний витязь іранського епосу, владущий князь Ростем – як він помирає? Його, нищителя незліченних військ, заманив хитрощами кабульський цар до себе та й, викопавши й прикривши яму на ловецькому полі, умовив Ростема поїхати на полювання. Ростем з розбігу зваливсь у тую яму; а там було натикано безліч списів та шабель, і вони йому простромили груди та ноги. Лукавий кабульський цар під’їхав до смертельно пораненого і лицемірно почав йому казати, що покличе лікарів. Ростем його одігнав. За сусідньою деревиною, старою, дупнастою, але ще листатою, ховавсь був головний Росте-мів ворог, що й підстроїв усеньку інтригу. Ростем його побачив крізь листя, змігся, застрілив того ворога лютого, а тоді сам сконав од тяжких ран . Отаке оповідання знаходимо ми в перській (Фірдоусієвій) літературній обробці кінця X в. У тих тюрків, що були безпосередніми нашими сусідами, міг існувати усний варіант про «Шаїланішіїїі андуhманд», а значно ближчий до билини про Суханьшу Одихмантьєвича. Та все це – здогади.
б-в) Щодо східного елемента в географічних билинних назвах, то, треба сподіватися, ніхто апріорно не стане заперечувати, що такий елемент у билинах і міг бути, і навіть мусив бути. Адже й тепер, коли ми переїздимо територію України, то скрізь усе нам нагадує, що тут колись перебували східні народи, найбільше тюрки: в однім місці була тюркська «кріпосниця» (Керменчук), друге місце тюрки зазначили як «гадючник» (блань, тюрк. ийлан=«гадюка») і т. ін., і т. ін. Особливо живучі бувають старі назви річок. По-тюркськи «річка» буде чай, по-осетськи (чи аланськи) – дон (це те саме дон, що залишило свій нестертий слід в іменнях великих наших рік: Дністер, Дніпро, Дон). І в билинах є дві річки, що в одній зовсім різко відчувається тюркське чай, у другій – може бути осетське дон.
От Пучай-ріка, десь на «богатырской заставе» – що воно таке?
У билинних дослідників, здається, вже й аксіомою зробилося толкування, що билинна ріка Пучай – то історична Почайна. Тільки ж таке толкування непевне. Почайна тече в самім-таки Києві (там, де Поділ), а Пучай-ріка повинна бути десь оддалеки Києва, ближче до кочової пустелі; бо це ж там, на своїй «богатырской заставе», мусять богатирі вартувати та одбивати ворожі забіги. Живовидячки, річка Пучай – це якась степова. Етимологічно в назві Пучай неважко викрити тюркське Похчай=«Смердюча річка», або «Гнила річка» . Певне, треба добачати в ній якусь неповноводу степову річку, що під палючим сонцем сильно пересихає й гниє . (Це дуже звичайний тип річок на степу, і їх у нас на степовому півдні багатенько; є Гнилиця та Гнила Оржиця на Лівобережжі, є Гнилий Тікич у південній Київщині, що належить до системи Бозької і – через Вись – вливається в Синюху, Бога доплив. З іншого боку Київщини Гнилоп’ять, або Гнилопуть – це річка Київщини та Волині, системи Дніпрової, вливається в р. Тетерев). Очевидячки, одна з таких річок в билину дісталася під назвищем тюркським (Похчай, Пучай), а в натурі – залишилася під однозначним назвищем нашим: Гнила.
Щодо осетського дон, то я підозріваю його слід у назві билинної ріки, теж десь на ворожому пограниччі: Смородина (зрідка й Самородина) . Така назва могла б бути слов’янською переробкою з чужого «Самур-дон»; з тією самою легкістю, з якою – за наших-таки часів – Стокгольм переробляється на «Стекольня», Тадьєн-ван на «Дальній», Геленджик на «Зеленчук» і т. ін., можна було з Самур-дона зробити «Смородину».
Найменше проти такої думки міг би говорити той факт, що й у північній Русі назва Смородина – дуже звичайна назва для річок . Безперечно, таких річок Смородин там багацько. Та от навіть і теперішня Москва-ріка, що понад нею розкинулася первопрестольна російська столиця, колись звалася – якщо віритимем Байєру XVIII в. – не Москва-ріка, ба Смородина. Байєр-бо пише про місто Москву: «Moscua (город Москва) non a fluvio (fuit enim fluvio vetus nomen Smorodina), sed a veteri monasterio Moscoi nomen habuit» (Москва дістала назву не від ріки, бо древня назва ріки була Смородина, а від стародавнього монастиря (лат.). – Ред.).
Або знов, ближче до Києва, – р. Смородинка на Кур-щині; там, у Фатезькому повіті, є й село Смородинное (або «Большая Слобода»). Але що випливає з таких фактів? Випливає лиш те, що чужа, неслов’янська назва далекої ріки Самур-дона могла аж надто легко перевернутися в устах билинних співців на відомеє їм річане ім’я Смородина.
Слово самур у східних мовах значить «соболь». На великій простороні коло моря Чорного, Азовського та коло Тмутаракані могла бути не одна, а чимало «Соболиних» річок . Та, здається, найславніша була тая ріка Самур, що на північному Кавказі. Це тая ріка, про яку з арабських істориків ми знаємо , що там, іще в VIII в., омейядський воєвода Мерван оселив хозарів, а саме – між р. Самуром та м. Шабераном. Отую хозарську (чи осетсько-хозарську) ріку Самур найкраще могла знати котра давня Русь? Очевидячки, тмутараканська, кавказька, що її богатирство мусило ввесь час – окрім половців – мати тісні зносини з кавказцями: чи то з черкесами-касо-гами, чи то з ясами-осетами, чи то з кавказькими хозарами, чи з іншими. Приміром, щодо касогів-черкесів, то хто ж може забути пам’ятну картину, як руський князь Мстислав чисто по-епічно-богатирському сам вступає в одноборство з велетнем Редедею, витязем касогів? Осетів-ясів малюють наші літописи не тільки як таких сусід, що проти них треба воюватися, але ще й таких, що з їхніми дівчатами (так само як з «красьными дѣвъками половьцькими») дуже варто й женитися; от, у тій самій Тмутаракані, князь Ярополк, син Володимира Мономаха, був одружений з гарною осетською бранкою . Отут у Тмутаракані, в богатирському побуті, серед осетської (і хозарської) околишньої людності, найлегше й могла назва ворожої ріки Самура (чи, на місцевий осетський лад, Самур-дона) увійти в билинну традицію, а далі – піддаватися всяким фонетичним змінам, аж поки великоруські «сказители» переробили її на «реку Смородину».
д) До загадкових билинних річок належить і «Сафат-река». Важко зідентифікувати її з якоюсь реальною річкою, котра і тепер звалася б більше-менше підхожими звуками. З билин видко лиш, що й Сафат-ріка тече десь на границі, і там «застава богатырская». У східних мовах слово сафхат (позичене з мови арабської) значить «бік, край», особливо передній (виставний, лицевий) бік, передня грань. Для ріки (або, може, й для самої-таки «заставы богатырской»), що становить собою окраїнне забороло проти ворожих забігів, чи не підходив би отакий епітет? Надати таку назву пограничній і розграничній річці могли, звичайно, й вороги-тюрки, стоячи й самі на другому її березі своєю вартою, своєю «заставою богатырскою».
На користь такого здогаду міг би промовляти й той факт, що билини звуть згадану річку не тільки «Сафат-река», ба ще й «Сахатар-река». В тім варіанті (Сахатар) дуже легко впізнати сафхат-дар, тобто прикметник от сафхат із закінченням дар. Слово сафхат-дар значить «боковитий», «лицюватий», «гранчастий».
III
До рецензії д. Василя Зоеенка про «Руські билини і думи» Михайла Пачовського («Зоря», 1897, № 10, стор. 198).
Д. В. Заренко радіє на книжку д. Пачовського, тому ідо «се перша у нас поважніша праця з того мрачного обсягу нашої словесності» і що вона «безперечно дасть почин до дальшої роботи в тім напрямі». Про книжку д. Пачовського говорити не будемо, бо ми її не читали , але дуже жалкуватимем, коли хтось із галичан схоче, починаючи працю в тім «мрачнім обсягу нашої словесності», користуватися увагами д. Вас. Заренка до книжки Пачовського.
Передовсім дозволимо собі заявити галичанам (принаймні тим, котрі того не знають), що не можна так, як це говорить В. Заренко, говорити про «доказані Стасовим прототипи билин», бо праця Стасова нічого категорично не доказала, не довела , а тільки позначила новий шлях, яким мають далі йти новіші дослідники; а результати, до яких прийшли чи приходять учені, йдучи шляхом Стасова-таки, часто виходять зовсім інакші, ніж у Стасова.
Другу д. В. Заренка раду випишемо спершу цілком: «Не використані [у М. Пачовського] – всі дотичні джерела і праці з того обсягу. Такі поваги на тім полі, як Хомяков, Безсонов, Стасов, Гірценфельд, Прижов і ін., автор збув мовчанкою».
Шануй нас боже од декотрих із сих «поваг», а саме од Безсонова!
Про які Безсонова «джерела і праці» міг би казати д. Заренко?
От, Безсонов видав «Калики перехожие» – збірку, цікаву своїм сирим матеріалом. Але впорядкована вона дуже недбало, ненауково і повна диких-предиких уваг . Та Заренкові слова, раз він веде мову про билини, не можуть радити читачеві навіть отих «Калик перехожих», а очевидячки натякають на «Песни Киреевского», що видав Безсонов із своїми «широковіщательними і многошумящими» увагами: тільки про них і може бути мова у В. Заренка. Але ж оті Безсонова уваги – ще, мабуть, дикіші од уваг до «Калик перехожих». Через них, головним чином, і набув собі Безсонов славу «тупоумного славянофила» або – простіш – «шарлатана». До речі: коли д. Заренко думає навчати галичан , що з праць Безсонова краще будуть «зазначені докази первісної приналежності билин українцям, а не великоросам», то він тут грубо помиляється, бо Безсонов скрізь держиться безглуздої думки, буцім стародавні кияни були великоруси.
Щодо Прижова або й Хомякова, яких радить М. Пачовському та галицьким читачам В. Заренко, то їхні писання, правда, не носять такого шарлатаняче-божевільного характеру, як писання Безсонова. Але в усякім разі ані Прижов, ані Хомяков ні для кого ніколи не були «повагою» в справі билин.
А вже ж яка то повага Гірценфельд, – того й угадати не можемо. Чи не буде д. Заренко такий ласкавий, щоб пояснити нам, чім уславився отой «поважний» д. Гірценфельд? Нам здається, що д. Заренко попросту поплутав щось і перехрестив на Гірценфельда відомого Гільфердінга, видавця «Онежских былин».
Коли б хто з галичан захотів справді щиро працювати «в тім мрачнім обсягу нашої словесності», то ми б порадили йому прочитати перш за все відповідні розділи «Истории русской этнографии» Пипіна; звідти в читача виробиться ідея про найголовніші методи, з якими підступали вчені до билин. Коли ж би в Галичині зовсім важко було роздобути працю Пипіна, то – з біди – краще буде обмежитися навіть перестарілою статтею Ореста Міллера (з якої, може, й черпав дещо д. Пачовський), ніж силуватися розшукати собі «поважні» праці дд. Безсонових та нікому не відомих якихсь Гірценфельдів.
А далі? – далі таки треба дістати «Этнографию» Пипіна , та прочитать «Южнорусские былины» акад. Веселов-ського (відбитка із «Сборника Отделения русского языка и словесности» Академії наук), та «Русский былевой эпос» Жданова (Петербург, 1895, видання Пантелеева) і статті Всеволода Міллера. З останніх надто важливі: «Русская былина, ее слагатели и исполнители» («Русская мысль», 1895) і «Географическое распространение былин» («Журнал министерства народного просвещения» того самого або переднішого року3). Вони обидві, а разом і всі інші статті Всевол. Міллера про билини друкуються тепер в Москві у Ситіна («Очерки русской народной словесности») і, може, вже досі вийшли в світ. Хто перечитає праці згаданих чотирьох учених, той уже знатиме з них, що йому читати далі.
IV
Симптоматичність таких рецензій, як Вас. Заренка, 1897. Два-три інші приклади великого незнаття історії серед галичан
Вище розглянута Заренкова рецензія дуже симптоматична і характеристична для галицького наукового рівня кінця XIX століття. Бо що ж ми бачимо? Інтелігентний, але легковажний молодик спокійнісінько береться трактувати перед широкою публікою про ті речі, яких не знає, про які хіба дещо лиш чував. Пише він, – як і слід було сподіватися, – яскраві абсурди, а редактор «Зорі» – отій елементарно безграмотній писанині-базгранині любісінько дає місце на сторінках найбільше тоді поширеного часопису. А вже ж і часопис той – неабиякий: «Зорю» видає львівське Наукове товариство імені Шевченка, теє товариство, що вже й тоді, в 1890-их роках, заявляло претензію – зробитися українською Академією наук. Картина – вимовна, тільки ж вона не надто й смішна. Це «сміх і горе», як висловлювався про аналогічні lapsus’n в тодішній галицькій пресі покійний Драгоманов, що й статтям своїм про такі lapsus’n іноді й заголовка надавав: «Сміх і горе» (от у «Товариші»).
На деяке виправдання легковажному вчинкові Вас. Заренка і величенькому недоглядові редактора «Зорі» можна було б, правда, піднести, що в Галичині «руські билини» зовсім не були такою для всіх обов’язковою відомою цариною знаття, якою вони являлися для України російської. У нас і по гімназіях, і по університетах, і по інших філологічних вищих школах (та навіть і в духовних семінаріях і в духовних академіях) широко була поставлена наука «русской словесности», де «билини» обіймали почесне місце, завчалися напам’ять, докладно розглядалися, студіювалися. Програма ж галицьких шкіл була австрійська, – і через австрійські обставини билини справді-таки належали до «мрачного обсягу нашої словесності» (як висловився д. Заренко), тим більше, що в теперішній своїй формі вони – добро лиш великоруське, не українське. Хто в Галичині хотів знати про билини хоч стільки, скільки знав на російській Україні пересічний гімназист, той мусив попрацювати самотужки.
На жаль, одначе, такі або ще й гірші lapsus’n траплялися в Галичині не тільки в цій царині. Якось узагалі був установивсь у Галичині недобрий письменський звичай – не надто пильно дбати про наукову акуратність, не дбати про ню навіть у тих наукових питаннях, що найбільше торкалися самих-таки галичан. Всім відомо, якою раз у раз пекучою для галицьких русинів справою була справа церковна, скільки списів ламалося в обороні греко-католицького обряду, греко-католицької церкви. А от пригадую такий факт 1903 року . Товариство запомоги гр[еко]-кат[олицьких] церков імені св. апостола Петра вдається до громадянства, до вірної пастви, з відозвою. Відозва тая друкується по газетах (от хоч би в «Руслані», 1903, № 174, стор. 2) і розсилається кожному священикові, людям університетської освіти. І починається вселюдна тая відозва ось як: «Дев’ятсот літ минуло, як святі апостоли Кирило і Мефодій розширили віру Христову на Русі».
Скільки тут, на двох рядках, кинуто історичних «перлин»! «Дев’ятсот літ минуло»... Автори тієї відозви або забули, або й не знали, що св. Кирило помер р. 869, а св. Мефодій – 885-го: не дев’ятсот, а повна тисяча літ із надлишком зминула по їх смерті, і теє тисячоліття бучно було одсвятковано по слов’янських краях. «Кирило і Мефодій розширили віру Христову на Русі»... Але ж на Русі не був ані один із них ніколи!.. Під відозвою підписано поважні прізвища: «Пюрко Богдан, крилошанин митрополичої капітули, предсідатель, і Грабовенський Володимир, ц[ісарсько]-к[оролівський] совітник суду краевого, виділовий».
Та й те, що каже тая відозва далі, знов-таки цікаве: «А хотя й нас гнобили турки і татари та інші погани...»
То монотеїсти-мусульмани мають бути поганами?!
Ну, та іслам – то вже віра не своя, а чужа, східна. Тим греко-католикам, котрі не знають навіть історії Кирила з Мефодієм та хто Русь охрестив, не знати східних релігій до пуття, живовидячки, дозволив сам господь-бог. І, мабуть, на підставі отого вишнього дозволу ми в тім самім «Руслані» (1904, № 36, стор. 2) от що читаємо про іншу східну віру : «В Японії є багато буддистів, які почитають три божества – Вішну, Шіва і Брахма».
Той, хто таке міг написати, як бачимо, не знав і не підозрівав, що буддійство і брахманізм – то ж ворожі релігії між собою, і що в Брахму, Шіву і Вішну буддисти зовсім не вірують. Коли б автор тих рядків, беручися ерудитно навчати своїх читачів, «братів незрячих, гречкосіїв», про те, що воно за віра буддійство, попереду був взяв та й подержав у руках хоч на півгодинки якусь щонайкоротшу і щонайпопулярнішу історію буддійства, то вже ж він не зміг би забути, наскільки рішуче одкинули буддисти брахманську трійцю. Це ж була одна з тих точок у буддійства, яка чи не найболючіше вражала брахманістів і робила їх запеклими ворогами буддиної науки. Та галицький газетяр не потурбувався, пишучи статтю, щось підчитати для неї. Будда – з Індії, Вішну та Шіва та Брахма – теж з Індії, – бери їх в один кіш!
Таких прикладів можна було б з галицької преси виловити скільки завгодно. І на їхньому загальному тлі легковажна (чи, сказали б навіть, шарлатанська) замітка молодого Вас. Заренка про билини не становить якогось різкого винятку.
