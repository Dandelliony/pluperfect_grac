
Знов до Москви загостювала українська трупа (торік не було ніякої). Од 10 грудня є тутечки трупа Деркача, приїхавша з Сибіру. Дасть вона тут шість або й більше спектаклів. Перша вистава – «Не ходи, Грицю, на вечорниці» Александрова. Зупинилися наші артисти в театрі «Скоморох» (тож звідсіля і декорації, дуже непогані). Мушу сказати кілька слів, що то за театр «Скоморох». Як саме його назвище показує, це, властиво, театр простонародний; дійсно, тут даються російські вистави по дуже, дуже дешевій ціні, так що так звана «сіра» публіка являється звичайно елементом не то переважним, а попросту немало виключним. Через те, напр., є намальовано на стінах хоч би отакі написи (по-російськи): «Шапки скидати», «При розмовах акторів не вільно кричати «біс» (що значить «подвоєння»), а вільно лиш після співу», «Просять шановну публіку не кидатися на місця (в галереї), бо з усіх місць видко однаково добре» і т. ін. Збудовано цей театр ніби на взір древньогрецьких: посередині, правда, є партер на рівнині, але навколо його йдуть місця, підіймаючися один ряд за другим у формі сходів, аж до самісінької стелі. Через те справді нічия голова нікому не перебиває бачити всеньку сцену. На афішах надруковано: «Хто бажає, може в антрактах требувати в ложі і крісла чай, каву, пиріжки і прохолоджуючі напитки». На самих верхніх східцях (себто в галереї) походжають хлопчаки з лотками (рід підносів), продаючі яблука, їстівне і т. ін.
Малоруський спектакль згромадив сюди й інтелігентну публіку, котра, як я постерігав, з цікавістю оглядала цей театр, де не одному довелося побувати допіру, бо інтелігенція сюди йде тільки в виключних випадках, ну, наприклад, на виступи гостинні звісного трагіка Іванова Козельського, на спектаклі Деркача або що.
Трупа «знаменитого малоросійського артиста Деркача» (так друкувалося в оголошеннях перед його приїздом) складається з 25 артистів і 40 люда хору. Але мені здається, що в цім оголошенні вжито хитрощів: деякі хористи, мабуть, чи не грають часом і дрібніші ролі, а через те залічені як до хору, так і до артистів. Принаймні, скільки я не рахував, на сцені хору бувало тільки 25 – 30 чоловіка. Оркестра зложена з власної Деркачевої та ще й «скоморохівської». Як бачимо, склад трупи не геть-то поганий, і вона повинна зайняти не по-сліднє місце поміж другими. Поруч української п’єси мусить по закону даваться рівне число актів російської драми, але звичайно дається якийсь водевільчик, фарс. Перша вистава («Не ходи, Грицю, на вечорниці») має 5 дій; з неї на афіші зроблено 2 дії а 5 картин, водевільчик же тільки в одній дії. При «Запорожці за Дунаєм» на афіші оголошено: «в 3-х действиях», а водевіль російський знов однодійовий. Значиться, тут нема такої суворості, таких утисків українському театрові, як, напр., є в Одесі. Водевіль дається попереду, і вся вистава кінчається в пів до першої години.
В цім драматичнім товаристві не всі артисти українці, а немало половина – росіяни (Максимов, Нелідов, Антонов, Востоков, Богатирьов, Бєлкін, Светлова, Тамарова і др.). Про цеє можна судити з закінчень їх прозвань на -ов, тільки ж не з мови їх. Всі вони дуже добре і зовсім вільно говорять та вимовляють по-нашому, майже не роблять помилок і в наголосах; от хіба тільки звук и росіяни вимовляють дуже твердо (w), немов наші подоляни або ваші галичани. А ще теж росіяни вимовляють усе так, як надруковано: «пораджу, прошу, сей», а щирі українці: «порадю, просю, цей» і т. ін. Пишу про мову через те, що за трупу Деркача є слава, буцім там говорять не по-нашому, а по казна-якому; я ж от запевнюю, що все це неправда. Грою цим артистам певне що не можна рівняться до наших славних Заньковецьких та Віриних, але взагалі грають вони непогано і навіть добре. Напр., Светлова (Маруся), Антонов (горбатий Хома), Нелідов (самий Гриць) не один раз у грі проявляють замітний драматизм, який справляє вражіння. Шкода лиш, що вони часто пересаджують в рухах і допускають сильну декламацію, через що тоді являється неприродність. Згадані три особи (одгрававші головну роль в першій виставі), без усякого сумніву, мають талант, тільки, мабуть, геть необроблений. Візьмім хоч би п. Светлову. Часом вона глибоко хапає за душу, а надто в останньому актові (отруєння Грицька), так що навіть не розуміючі мови великороси порушуються. Голос п. Свєтлової, котрий у forte є не дуже симпатичний, в цій-то дії, де вона співає «Ой не ходи, Грицю» pianissimo, ще більше надає приваби вражінню і справляє сенсацію. Уся зала замирає на той час, в оркестрі тихесенько грає соло скрипка, а на сцені п. Светлова виспівує ніжним піанісімом безсмертну пісню Марусі Чураївни. Це місце я можу порівняти тільки з посліднім актом Гунодового Фауста, де так само причинна Маргарита в забутті співає своє: «Permettereste а me...» ...
А іноді аж жалко стає, що ця артистка трагічно «ламається». Не такі важні ролі грали пани Квітки (Дмитро і Галина), п. Петрачевська (мати Марусі), але були до кореня природні, за що їх по справедливості треба похвалити. Українця мусив підкупляти не тільки їх милий голос, але й ще їх гарна, м’яка вимова. Правду кажучи, гравший другорядну ролю Квітко, однак одіграв її краще за всіх; його роль (Дмитро) комічна вийшла в його виконанні наскрізь невимушеною, без тіні пересади.
Розуміється, «що правда, то не гріх»: хоч артисти Деркача і непогані, але Москва в своїх звісних на всю Росію театрах (напр., в Імператорському, Корша, Горевої бачить раз у раз кращих. Але в наших трупах москвич шукає не гри; ба ніхто, буквально ніхто, не розуміє нашого «наріччя» або, як часом мовляє інший, «жаргону»; через те навіть дуже дотепні жарти зі сцени приймаються публікою спокійненько – публіка ледве може розчовпати загальний зміст драми. Найбільше, що тягне москвичів, – це наші незрівнянні українські пісні, рясно розсипані по п’єсі. Голосовими силами трупа Деркача може похвалитися, іменно ж хором. Соло, за малими виїмками, не сильні, але задля пісні якраз вдатні, чак що часто мусять співати на bis («что значит: повторение», як звучить напис на стіні), ну а хор – той співає немало усе по двічі. А пісню з приспівом «Ой жаль, жаль мені буде, візьмуть її люди» зрителі неодмінно хотіли чути ще й ter. Малоруські мотиви звісні добре в Москві, і, напр., мотив: «Ой не ходи, Грицю» ви тут почуєте дуже-дуже часто («Не хади, Грицю, на вечерницы»). Часом bis бува на такі речі, що українцеві стає соромно: напр., трошки балаганні танці. Взагалі ж публіка не жалує bis-ів навіть за речі, одспівані посередньо, так що один студент-москвич і каже мені: «Злість бере, що цим «малоросам» так усе прощається, за все їм оплески, а своїм російським акторам за найменшу дурницю вже й догана! У Москві колись Заньковецькій при виході її з театру студенти аж до санок простелили свої шинелі, щоб хохлуша ступнула по них, а потім цілували сліди од ніг її. А диви, своїм цього не роблять!» Певне, таку саму думку поділяла ще одна чоловічина, що сиділа на самісінькому версі, десь на галереї, і серед гучних оплесків і брав публіки раз у раз сичала, навіть тоді, коли спів був виконаний чудово. Я певний, що той ганьбитель був освічена людина, тямлюча про «сепаратизм», бо під безпосереднім впливом чуття слухач, будь він і нетерпимий москвич, мусив би виявити лиш вдоволення Щоб шипіти такечки завзято, треба було неодмінно «просвіти»! Тут же довелося мені побалакати ще з двома студентами-рязанцями. З-поміж їх один був дуже нелюбо вражений усім баченим. На його думку, український театр противний всякому естетичному смаку: мовляв, українство з цими вічними мужиками на сцені, з цією чудною бесідою страшенно не підходить під таке високе поняття, як поезія, драма! Другий студент-рязанець (теж бачивший нашу драму вперше), навпаки, боронив нас, казав, що нічого неприродного і неестетичного в українському театрі знайти не можна. Але він знаходив неприродність у тому, що тут на сцені ми бачимо не правдивого мужика, а якогось «празникового», «вбраного». «Адже дивіть, – говорить він, – якщо виводиться на сцену наш російський селянин, то на йому і його неприглядна сермяга (свитка), і його лапті (личаки), і сам він увесь неприкрашений, буденний, а ваші хохлики являються навіть у мережаних золотом хварту-хах, у гарних черевиках і т. ін. в будень!»
Після «Не ходи, Грицю» давано спектаклі по тричі на тиждень; ішли: «Назар Стодоля», «Хто лається, той кається», «Наталка Полтавка», «Запорожець за Дунаєм» (з купюрами), «Дай серцю волю», а сьогодні (18/30 грудня) – «Сватання на Гончарівці». Ще буде дано дві вистави. Показується, що в дотеперішніх п’єсах важну ролю грали пані Квітчиха і Патрачевська. З їх перша збирає рясні оплески, бо таки того варта: повна природність у грі, милий, хоч не сильний голос, непогана врода, елегантність у рухах – все це є в нашої землячки. Мені довелося її бачити ще, напр., в ролі жінки Карася («Запорожець за Дунаєм»), дуже гарно вона пописалася. Я міг постерегти, що вона всім-всім сподобалася. В «передній» театру вивішено фотографії всіх артистів Деркача; в антрактах тут збирається сила публіки, і тільки й чути, що хвали Квітковій. Роль Запорожця грав сам Деркач. Грає він таки не зле, тільки ж не годиться в «знаменитые артисты» (бо в трупі є далеко кращі од нього), а голосу він зовсім не має ніякісінького; говорить по-нашому дуже гарно. При першім виході на сцену його вітали оплесками (за що, мені невтямки), але опісля псикали здорово. По дуеті Карася з жінкою кричали «браво» тільки Квітковій і навіть: «Квитко, соло!» Держить себе на сцені пан Деркач занадто розв’язно; напр., без потреби гидко плюється, харкає. Може, там, за Дунаєм робилося що-небудь іще гіршеє, але нам такого реалізму в ролі геть не треба! В «Запорожці за Дунаєм» уперше виступила (в ролі Оксани) молодісінька артистка Николенко, показавшаяся чудовою співачкою. В цій опері вона одбила пальму першенства в Квіткової і мала, як виражаються тутешні газети, «восторженный прием». Голос її чистий, звучний і дужий. Особливої гри вона не показала, бо й не було в чому, да, певне, під цим зглядом їй не рівнятися до Квітчихи, але все вона взяла своїм співом. Найбільше втішив усіх її дует із Борченком (теж добрим голосом) «Чорной хмарою діброва...» Цей дует розширений і між росіянами: от недавно його одспівали на концерті в Петербурзі співак і співачка Імператорської опери. (NB. Якось кумедно зложені афіші Деркача, де на загальний соблазн надруковано, напр., що дует «Ой, щось дуже загулявся» співатиме Деркач (сам). Або ось: квінтет «Нас сьогодні сповістили» виконають (учотирьох) Николенко, Квітко, Михайленко і Борченко.
Цікаво подивитися також, як однеслися московські газети до трупи Деркача. Ще до першої вистави ми читаємо, наприклад: «В «Скоморохові» малороси. Положим, що це не ті малороси, які виховані і випущені звісним М. Л. Кропивницьким, так усе ж малороси. Значиться, «гопак, козак, тютюн і горілка». Публіка цеє любить...» (Зазначені чотири слова так і надруковано по-нашому). А вже після двох спектаклів писалося: «Трупа Деркача робить значні грошові збори. Трупа зложена вміло, виконування визначається ансамблем, а в числі артистів знаходяться люди з несумнівним талантом...» Цей московський одзив хай докаже, що мій суд про трупу Деркача не € суд українця, прихильного і через те, мовляли, прощаючого всякі хиби.» Ні? таки ця трупа варта пошановку і не осоромила Україну перед сибіряками! Щасти їй, боже!
