Корифей української музичної етнографії М. В. Лисенко (З приводу 25-літнього ювілею, 1893)
У липні року 1893-го відомий український музика-етнограф Микола Віталійович Лисенко святкував двадцятип’ятирічний ювілей своєї музичної діяльності.
М. В. Лисенко народивсь 10 березня р. 1842 у Кременчуцькому повіті на Полтавщині, у селі Гриньках, маєткові свого батька. Дитячі роки він перебув виключно на селі, де несвідомо засвоїв силу народних пісень; його батьки мало не щовечора. закликали сільських дівчат співати пісень у панських ‘покоях1 $ провадити там свої народні гулянки. Коли Лисенкові зминуло 11 років, його одвезено до Києва, до французького пансіону Гедуан, де його вчили й музики під керівництвом чеха Паночіні. Р. 1856 він вступив до 4-го класу харківської гімназії, закінчив її з медаллю р. 1860 і вступив до місцевого університету на природничий факультет. Навчителями музики були йому в Харкові Дмитрієв, піаніст дуже гарної школи, і чех Вільчек. Р. 1861 ми бачимо М. В. Лисенка вже в університеті київському. У Києві молодий студент опинивсь у новому для нього товаристві й захопивсь народницьким (українофільським) рухом, що тоді панував. У гурті товаришів-українців йому раз у раз доводилося чути українські пісні, і він узявся записувати їх – слова разом з мотивом: тоді-таки виявилася його визначна здатність одразу вхопити ритм. Київ за тих часів охоче одвідували й кобзарі, – через них музика-етнограф уперше познайомивсь з українськими думами. Та найбільше матеріалу щастило йому збирати влітку, під час вакацій. Таким чином склавсь його перший «Збірник українських пісень».
Закінчивши р. 1864 університет, Лисенко зробився мировим посередником у Таращанському повіті, на Київщині, і прослужив двоє років, а тоді поїхав до Лейпціга й закінчив там консерваторію під керівництвом таких, напр., навчителів, як Райнеке (піаніст) та Ріхтер (теорія). У липні р. 1868 цензура дозволила друкувати перший його «Збірник українських пісень» (друк. 1869); пізніше вийшло між люди таких збірників ще аж четверо, у кожному по 40 пісень . Між ними визначаються пісні козацькі, бурлацькі та чумацькі (т. II, III, IV); найбільше пісень побутових, ліричних пісень про кохання, про зраду та взагалі про сум (ті самі томи). Найбагатший внесок до етнографії – це музикально видані у Лисенка пісні історичні, що вже зникають з народної пам’яті, і чимало з них уперше музикально записав Лисенко. Маючи в себе силу матеріалу, Лисенко встиг постерегти оригінальні риси в українській музиці, і він не тільки подавав свої постереження в друкованих статтях, ба й організував ще й чимало хорів під своєю орудою, навчаючи їх і всім показуючи навіч, як випадає виконувати витвори народної української музики.
Перші Лисенкові збірники написано для одного голосу. У 1880-х рр. автор став видавати пісні, аранжовані для хору («Збірник народних українських пісень для хору»); за 1880-их рр. вийшло понад десять випусків по 10 п’єс у кожному, до них заведено чимало й нових пісень.
Оригінальні Лисенкові композиції мають цілком український характер або навіть являють собою звичайнісіньку переробку народних мелодій. Сюди належать, напр., дуже популярні на сцені оперети «Чорноморці» й «Утоплена» (1880-х рр.); народний колорит мають і великі опери: «Різдвяна ніч» та «Тарас Бульба». А надто перейняті українським духом – лірична Лисенкова музика до Шевченкового «Кобзаря» (понад 50 п’єс), в тім числі і славнозвісний, надзвичайно спопуляризований «Заповіт», скомпонований ще 1868 р. Дитячі оперети «Коза-Дереза» (1888) і «Пан Коцький» (1891) мають інтерес і етнографічний. Для дітей призначив автор і цілий етнографічний збірник: «Молодощі. Збірник танків та веснянок» (1875), де, окрім тексту та музики, даються пояснення про народні дитячі гулянки.
Для фортепіано М. В. Лисенко видав силу п’єс, переважно на теми з українських пісень, напр. Suite in G № 1 Prelude («Хлопче-молодче»), № 2 Courante («Помалу-помалу, братику, грай»), № 3 Toccata («Пішла мати на село»), № 4 Sarabanda («Сонце низенько») і т. д.
Тепер, святкуючи свій 25-літній юбілей, М. В. Лисенко перебуває на посаді інспектора музичних класів у Києві й далі працює над українською етнографією.
Треба піднести, що М. В. Лисенко, серйозно цікавлячися народними співаками, дослідив і перестудіював, між іншим, ще в початку 1870-х рр. репертуар т. зв. «останнього» кобзаря Остапа Вересая й подав про це тоді ж таки докладну розвідку-реферат в київських «Записках Юго-Западного отдела императорского і русского географического общества» під заголовком: «Характеристика музыкальных особенностей малорусских дум и песен, исполняемых кобзарем Остапом Вересаем» (1874, і окремою відбиткою). Потім, як заснувалася в Києві «Киевская старина», він туди дав іншу розвідку про думи: «Ноты к думе о Богдане Хмельницком и Барабаше» (1883, липень), а десятьма літами пізніш – «О торбане и музыке песен Видорта» (1892, март). Рівночасно він мовою українською умістив у львівській «Зорі» свою етнографічно-музикальну статтю: «Народні музичні струменти на Україні» (про кобзу, торбан, ліру, гуслі, цимбали).
