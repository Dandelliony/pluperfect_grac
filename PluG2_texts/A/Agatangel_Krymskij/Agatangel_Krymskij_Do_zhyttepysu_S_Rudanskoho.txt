До життєпису Степана Руданського
(З нагоди 50-літньої річниці поетової смерті)
І
П’ятдесят літ зминуло, відколи помер Руданський (1873), і перед Всеукраїнською Академією наук стоїть невідкладна повинність – дати, нарешті, академічне видання всіх його писань. Разом з тим треба було б якось докладніше вияснити і його життєпис, ще й досі дуже-дуже неосвітлений.
Серед дослідчих кафедр, які позасновував на Україні Науковий Комітет Главпрофобру, є в Кам’янці-Подільському одна така, де з особливою, великою увагою студіюють українських письменників-подолян. І доходять-таки до певних позитивних здобутків: це видно хоч би із статей тт. Герасименка та Філя про Руданського та про Свидницького, надрукованих у V кн. «Записок іст[орично]-філ[ологічного] відділу». Та заразом видно з них, що джерельного життєписного матеріалу і в тих дослідників не гурт.
Тому я вважаю тепер за річ далеко не зайву, ба й потрібну, дещо подати нове, дещо нагадати маловідоме старе. До такого призабутого старого матеріалу належать і два дописи в київській газеті «Рада» 1907 р. з Хомутинців, рідного села Степана Руданського.
II
Про хлоп’ячі літа Степана Руданського знаємо ми аж надто мало.
В. Герасименкові, на підставі церковних записів, пощастило встановити деякі важливі хронологічні дані: а) Степан Руданський народився 25 грудня (ст. ст.) 1833 року; б) в нього був старший брат Грицько (народився 1831 р.), двоє молодших – Юхим (трьома роками молодший) та Олександр (на сім літ молодший) – та дев’ятьма роками менша за нього сестра Ольга; в) учився Степан 1843 – 1847 рр. у Шаргородській парафіальній і духовній школі; а мабуть, 1847 – 1853 рр. – учився у Кам’янець-Подільській духовній семінарії . Тільки ж ці сухі й скупі хронологічні дати, хоч і мають безперечну вагу, носять характер чисто надвірний і не дають нам пізнати Степанову хлоп’ячу психіку.
Варто передрукувати в повній основі допис Прохора Ворона, уміщений в «Раді», 1907, ч. 158 (13 липня).
На батьківщині С. В. Руданського 
(З подорожніх вражень)
Все, що має такі чи інші відносини до якого-небудь уславленого чоловіка, який своїми вчинками зажив од широкого круга громадянства любові і прихильності, все це, кожному звісно, має свій інтерес. Через те я хотів би поділитися з шановними читачами «Ради» деякими враженнями, які трапилося мені пережити, побувавши в с. Хомутинцях, батьківщині незабутнього С. В. Руданського. Хто з нас ще на шкільних лавах не зачитувався його втішними без міри, музикально складеними співомовками? Або де тільки не чути його пісень: «Повій, вітре, на Вкраїну», «Колір чорний» та ін.? Біографія ж цього поета така коротенька, так мало про нього розказує, що гріх було б не розізнати од старожилів на батьківщині поета хоч що-небудь про нього.
Маючи цей замір на думці, я цього літа якось і помандрував пішки у Хомутинці. Увійшов я в село. Так собі, не зовсім з бідних сіл, але й багатства не дуже-то видно. Тягнеться через усе село широченька вулиця з малесеньким ставочком і містком посеред села. На південь від села видніються рядки тополь Голяківської економії гр. Гейдена, а наліво його ж ліс на доволі високих скалах, а внизу широченний став. Пейзаж непоганий. Я попрямував через головну вулицю села, шукаючи школи. Коло височенько мурованої церкви я й найшов її. В школі, як виявилося, дочасно проживав дяк – молодий, риженький, з прищуленими очима і борідкою чоловічина. Познайомилися, стали балакати. Але раптом мене вразила одна штучка: на столі лежало знамените «Вече» .
 – Це ви виписуєте? – не втерпів я, питаючись.
 – Еге, – одказав мені дяк. – Славна газетка... Тільки чогось дуже жидів лає, – додав він з тривогою, примітивши мої на газету погляди.
 – Ви самі вибрали її? – спитав я, буцім байдужісінько.
 – Еге, сам, – одказав той спокійніше. – Нічого собі! не дорога, главне...
 – Гм!.. А батюшка що передплачує?
 – Він, здається, «Русская земля» . Так, так.
 – А учитель?
 – Учитель нічого не виписує; дітей багато, й жінка б чи дозволила б.
Я замовк на хвилину. Піп – «Русскую Землю», дяк «Вече», а учитель... ціле нічого!.. О поете! щоб ти знав, які тепер поводирі для людей того села, в якому ти родився, того народу, який тобі був такий милий!..
Мимохіть набігла думка в мою голову...
 – Знаєте ви що-небудь про Руданського? – запитав я дяка, помовчавши.
 – Тут на цвинтарі є похований батюшка Руданський.
 – Ага, це його батько. Ну, все одно, покажіть мені його могилу, – попрохав я.
Пішли ми на церковний цвинтар, балакаючи. Довідавсь я, що мій колега – з Троїцького монастиря, що в Кам’янці. Був «кундієм», як дражнять їх. З дальшої з ним розмови стало мені ясно, що він безневинна людина, нічого чорносотенного і в заводі в ньому нема, а «Вече» виписав, ні краплі не вміючи розбиратися в друкованім слові. «Аби дешевше!». 
 – От і його могила, того батюшки, – показав дяк.
Проста дерев’яна огорожа, хрест камінний, самий звичайний. Поруч – друга неогороджена могила, матері С[тепана] Васильовича]. Не було б і знати її, якби не кубічна підвалина з каменю з дірою посередині, де був хрест, та десь розбився, й незвісно, де куски поділися. Над обома могилами здорова стара груша-дичка розкинула свої деркі віти...
Почав я розпитувати дяка, чи є у них в селі такий чоловік старий, щоб пам’ятав поета Руданського, батюшкового сина. Дяк назвав мені кількох. Побродив я по селі, розпитуючись людей, І нічого не міг дізнатися. Нарешті, спинивсь коло чоловіків, що будували погріб, і привітавсь до них. Між ними був один старезний дід, на якого я поклав останню надію розвідать що-небудь про дитячі літа поета. Але помиливсь. Дід був небалакучий і нічого не пам’ятав. Обізвався другий, руденький, з клинкуватою борідкою чоловік, як добре вислухав, хто я і чого од них бажаю.
 – Та чом не знаєм? Знаєм добре його! Я сам служив у батюшки Руданського. Ще хлопцем був, підпарубочим... І панича добре знаю...
 – Розкажіть з ласки своєї, – попросив я нетерпляче.
 – Чудний, дуже чудний панич був, трудно й пошукати такого, – почав чоловік згадувати. – Ще змалечку вдався такий нецеремонливий: до всякого тобі доступить, до всякого забалакає... Чи бабу тобі стріне, чи діда якого, то так розбалакається, що аж сміх тебе розбере, слухаючи. Ну і жартівливий, з лихої години, був! Як тепер бачу його, такий веселий... Ніде смутним його не зобачиш, хоч би й яка пригода з ним трапилася. Була в батюшки біла, дуже бриклива кобила. Я ще пам’ятаю, як хотів я на неї сісти, він сказав мені: «Ей, Хвотію! Не сідай на цю білу кобилу, бо зазнаєш то-то лиху годину!..» Чудний, чудний був! Був у нас старий Мордко, такий сердитий, рибу ловив ятерями он у тому ставу. Але панича так любив, господи! Хоч був скупий он як, але прийде панич до нього з удкою, то й човна йому кращого дасть, навіть сам завезе й покаже, де більше окунці беруться... Він тоді і столяркою> і чим хочте забавлявся, по хазяйству часто помагав другим – чи хлопцям, чи чоловікам, просто до всячини він тобі аматор. А скільки він снопів перевозив!.. Батько навіть дивувався, а сестра одговорювала од такої роботи...
 – А де він зразу вчивсь? – спитав я.
 – А в Шаргороді, здається. Так, так, у Шаргороді. Потім ще у Кам’янці і навіть у Петербурзі – на дохтора...
 – Знаю, знаю це.
 – А ви ж звідки знаєте? Може, родичі будете? – запитав мене Фотій.
 – Ні, ось із цієї книжечки.
Я розкрив твори Руданського, т. І, і показав його портрет. Всі робочі, навіть старий дід, жінки дві й діти зійшлися до книжки. Я поглядав на старого діда, думаючи: «Може, це обличчя щось і тобі пригадає?» Але той байдужісінько дививсь і мовчав.
 – Оце, це він самий, – сказав Фотій. – Тільки вже з вусами... Тут я розказав людям, де вмер, і від чого, і де похований був поет.
 – А чи не чули, Фотію, од нього яких байок тощо? – запитав я чоловіка.
 – Ого-го, та ще й скілько! Він геть записував їх, розпитував, де хто яку не знає, і сам складав їх. Ото напише тобі «артикула» так гарно до прикладу, ходить сам по садку, часом з листочком, та й співає його...
 – Що сам складе, те й співає? – перебив я чоловіка.
 – Еге-ге! Сам і голос прибере тобі. Або прийде до мене чи до других робітників на току, чи так де на оказію яку, – бо й на оказії йти не цурався, – от і заспіває нам артикула свого. Господи, смішив народ! І те пам’ятаю, як він нам співав про жидів, що в Єрусалим з Іванцем брели, як грубих жидів навкруги купи комашні розклав спати Іванцьо...
Фотій розказав байку до кінця. Всі робочі сміялися, переставши робити діло. Я розкрив книжку й сказав:
 – От я вам ще трохи прочитаю писань.
Я прочитав зо три співомовки навгад, де одкрилася книжка.
Потім став перепрошати, щоб не гнівалися, що забалакався з ними і од роботи одстали.
Люди неначе опам’яталися і, самі собі дивуючись, що стільки часу прогаяли, пильно взялися до дерева та сніпків. Я зобачив, що більш не вивідаю нічого. І не помилився, бо Фотій обізвавсь, нарешті, знов:
 – Воно б то можна багато пригадати, але на думку не найде. Щоб так коли святками навідалися, щоб розбалакалися люди... А тепер нема часу...
Зобачив я, що й досадно трохи дядькам на мене, ще раз попрохав вибачення й попрощавсь.
«Чом я справді не в свято зайшов?» – пожалкував я. Було вже з полудня, як я вийшов з Хомутинців додому.
Прохор Ворон.
III
Антирелігійність у рідному селі Руданського
Гумористичних «Приказок» у Руданського є 218, і ціла їх четвертина (аж 54 приказки) висміюють представників релігії (попів, ксьондзів, церковних старост, дяків), глузують з культу святих, беруть на глум церковні таїнства (причастя в тому числі) і т. ін. Декотрі з тих антирелігійних «Приказок» настільки богохульно-порнографічні, що я, вперше публікуючи писання Руданського в 1896 і д[альших] роках, навіть не зваживсь їх пустити в друк, довелося так і залишити їх у рукописі.
Ті антирелігійні «Приказки» носять цілком на родни й характер. Вже й апріорно можна було б думати, що їх наслухався хлопець Руданський не де, як у своїх-таки рідних Хомутинцях; мабуть, через якісь причини (що їх варто б дослідити з соціально-економічного боку) хомутинецькі люди виробили собі більше вільнодумності, ніж люди в інших подільських селах.
У В. Герасименка ми про хомутинецьких селян знаходимо й реальну, фактичну вказівку, яка справді стверджує наш апріорний здогад: «Селянство, серед якого Степан Руданський виріс, – каже В. Герасименко (стор. 20), – виявило себе не дуже старанним щодо церковних одправ, а також і до різ«их церковних церемоній. В «Но-возаписаному літописові с. Хомутинець (1898)» про це говориться так: «Прихожане к богослужению, говению, поминовению умерших усердны не особенно, равно как к богомольям. Крестных ходов и общественных молебствий не бывает».
Ще характеристичніші звістки подає допис 1907 р., уміщений у київській «Раді», 1907, ч. 89.
Допис
Вінницький повіт (на Поділлі). В с Хомутинцях, Вінницького повіту, де родився С. В. Руданський, на благовіщення був повний сход, на котрім громада одноголосно постановила зменшити духовним плату за треби. Установили таксу таку:
Попові і дякові:
За похорони старого – 1 крб. 
» » малого – 60 коп.
За шлюб – 1 крб.
За молебень укупі з акафістом – 30 коп.
За служеніє – 15 коп.
За сповідь (без складки) – 4 коп.
А також не нести натурою курей, горілки і хусток. Написали люди два притвори з такою таксою; один екземпляр принесли і до попа. Останній, як прочитав, кинув ним об землю.
 – Ти ж нащо, батюшко, кидаєш? Це наша праця! – сказав один чоловік з депутації.
 – їдьте до благочинного; я не можу на те пристати. Що він скаже! – одхрещувався священик.
 – їдьте, батюшко, краще ви, ми не поїдемо, – сказали мужики. – Це ваш інтерес. Як вам благочинний такий добрий, хай вам із свого жалування вділить...
 – Що це ви здумали, люди добрі? Я ж сімейний чоловікі – благав уже священик, зобачивши, що не жарти.
 – Ми також сімейні... Беріть приклад з нас, як ми живемо: по три, по штири чоловіки з дітьми на десятині. Вам казна платить, ланки вживаєте, а як ще хто по добрій волі щось принесе, то й буде з вас!..
Оставила приговор депутація і пішла.
У вівторок (27 березня) умерла в когось дитина. До священика прийшло 50 душ селян і 10 уповномочних і сказали, що за похорон заплатять по постанові – 60 коп.
Панотець одмовився ховати, зразу сказавши:
 – Нехай три дні лежить, то не піду!..
 – То ми, батюшко, самі поховаємо. Як з нами не погодитеся, то до штунди пристанемо. 
Священик після цього сказав, що буде ховати всіх дурно. Дитину поховав, як слід, і 60 коп., що дали йому, сказав роздати бідним.
Приговор був складений з тієї причини, що перший священик брав за треби менше, ніж теперішній молодий.
Таке, чисто індивідуальне й чисто місцеве пояснення, яке дає цьому фактові дописувач, безперечно, не глибоке. Ми ж знаємо багато сіл, де попи справді шкуру деруть за треби, а проте побожні люди пнуться-таки до них, хоч і крехтять і лаються на їхнє здирство. Та навіть з того, що каже цей самий дописувач далі, можна бачити, що й по сусідніх селах, де попи плату за треби не збільшили, видно такий самий вільнодумний дух. Знати, що це настрій цілої округи.
Сход, на якім поставлено зменшити плату за треби, був у с Голяках ще год тому назад... Цей, так сказать, «антипопівський» рух обхопив у цьому році і інші села. Після Голяків і Хомутинець такий сход був у селі Глинському. Далі – у с Радівці. Радівський священик вмовляв не робити такої постанови й, між іншим, сказав громаді: «Ви так хочете зробить, як зробили в Голяках; ви голяківським людям не дивуйте, бо в Голяках попадя – «Гапка» (походить із селян), а піп – «Данило» (походить із селян). Вони з мужиків, то можуть обійтись без того доходу, а ми ні». А люди радівські й одказались: «Як той батюшка може обходитись так, то можете й ви», – і зробили по-своєму, себто написали такого приговора і один примірник послали в консисторію.
Цими днями був сход нащот тих самих треб і в с Гулівцях, але людей було не доволі і справу одкладено до другого разу.
Духовенство дуже стурбовано цими постановами. Найгірше припадає бідним дякам («Рада», 1907, ч. 89).
IV
Найперші письменницькі проби пера в Руданського. Впливи од російської й польської романтики
Коли почав Руданський писати? Чи ще на Поділлі, в семінарії учившись? Чи (спитає якийсь скептик), може, допіру в Петербурзі? І під якими літературними впливами писав він?
«Одесит» у «Зорі» 1886 р., а окрім нього Мих. Комар (коли б не сам Комар і був тим «Одеситом») в передмові до першого тому творів (1895, стор. 5) заявили, що перші Руданського писання припадають ще на семінарські часи. Та, на жаль, вони самі підкопали були всяку довіру до своїх вказівок, бо до таких ніби дуже ранніх поетичних витворів Руданського (ще з семінарського періоду) залічили вони його пісню «Повій, вітре, на Вкраїну». А вже ж цю пісню склав Руданський аж у Петербурзі 26 липня 1856 р.; це вже в Петербурзі вдававсь він у цій пісні з благанням до вітру – повіяти з півночі на Вкраїну, «де покинув він (поет) дівчину»; ми точно про це знаємо, з його власноручного підпису під автографічним оригіналом в його рукописній повній трьохтомовій збірці його віршуваннів (так званої «першої редакції»). Виходить, що в таких питаннях покладатися на свідоцтва «Одесита» та М. Комара не слід.
Лиш ота автографічна збірка «першої редакції» з точно зазначеними датами (місця і часу, де й коли що писалося) і повинна бути для нас єдиним певним джерелом для всяких наших міркувань про хронологію і місце поетової творчості. Користуватися тими датами тепер легко може кожен, бо 1896 р., видаючи у Львові II і III тт. писаннів Руданського, я, на підставі «першої редакції», для всіх його поезій 1851 – 1859 рр. позазначав хронологічні дати . І отож не з хистких, збивчивих переказів, а саме з тієї точної автографічної збірки Руданського видно, що віршувати почав Руданський справді-таки ще в семінарії, з 1851 р. Варто зазначити, що всі без винятку його поезії 1851 – 1854 рр. писано не в Хомутинцях серед сподіваного вакаційного відпочинку, тільки в Кам’янці-Подільському. Бо не в Хомутинцях, а в Кам’янці, це видно з підписів, перебував хлопець навіть улітку, канікулярним часом, принаймні, декотрі роки. (Між і’ншим: чи не показує цей факт, що вже й тоді бували деякі нелагоди з батьком?)
Що ж саме написав Руданський найпередше?
Коли б ми зважилися повірити тим (навмання поставленим!) датам, які попідписував до кожної поезії видавець Комар у І томі «Творів Степ[ана] Руданського» в 1895 р., то виходило б, що Руданський почав свою творчість переважно з лірики: пісень і романсів. А насправжки було не так. Найперші витвори Руданського, характерні для 1851 – 1854 рр., – це довгенькі балади: «Два трупи» (або «Розбійник») – 1851, «Вечерниці» – 1852, «Упир» – 1853, «Хрест на горі» – 1854, «Розмай» – 1854, «Люба» («Край пещери два дубочки») – 1854; а ліричних віршів було тоді дуже мало – за 4 роки тільки 5 коротесеньких поезій: «Сиротина я безродний» – 1852, «Ти не моя» і «Мене забудь» – 1854 (обидві в один день 19 лютого), «Чорний кольор», переклад з польського – 1854; «Не дивуйтесь, добрі люди» – в розгарі літа 1854 (29 червня, Кам’янець-Подільський). Ясно, що Руданський-лірик (так само, як і Руданський-гуморист) – це вже поет петербурзького періоду, ще не подільського. На Поділлі з нього був балади о-р о-мантичний епік.
Здається, що українські літературні симпатії викликав у хлопці Руданському Шевченків «Кобзар».
Принаймні, в найпершій поемі Руданського «Два трупи», що починається словами: «Так-то було на Вкраїні давньою порою», – злегка вже відчувається поетова знайомість з «Кобзарем».
Але треба думати, що не міг подільський семінарист Руданський, вихованець губерніального города Кам’янця, утекти ані од російського впливу через школу, ані од польського впливу через живе оточення.
Хто ж із російських письменників міг мати над ним силу? Петров, кажучи про певний російський вплив на Руданського, добачає ідейну схожість між «Еремуш-кою» Некрасова та «Наукою» Руданського, між п’яницькими віршами Кольцова та «П’яницею» Руданського . Тільки ж такий вплив (коли він справді одбувся на Руданському) міг би скоїтися вже аж у Петербурзі, бо «Науку» з її яскравими соціальними мотивами і «П’яницю» написав Руданський аж 16 серпня 1860 р., після 5-літнього перебування в Петербурзі. А в семінарії на Поділлі він для своєї баладної творчості міг шукати російських зразків хіба в баладах Жуковського. Безперечно, що він їх читав (та, мабуть, і напам’ять вивчав у школі?). У поемі «Вечерниці» (1852) відчувається несумнівна знайомість із баладами Жуковського, а в «Упирі» (1853) Руданський у чорновику своєму навіть свідомо позакреслюва.в ті строфи, які в нього надто близько збігалися з відповідними строфами «Светланы» Жуковського. А от у поемі «Хрест на горі» (1854), що починається словами: «За Києвом, коло Дніпра, як синь, синіє ліс дрімучий», і початок, і всенький віршовий склад нагадують собою велику російську (писану ще 1824 р.) поему «Чернец» Козлова, що приятелював з Жуковським і що його поемі «Чернец» навіть Пушкін «внимал в слезах восторга».
Козлов міг для серця Руданського бути навіть ближчим од інших росіян, бо ніби з’єднував собою російську романтичну поезію з польською. Славнозвісний був тоді чудовий російський переклад «Кримських сонетів» Міцкевича, що зладив не хто ж, як Козлов (1829). А вже ж і самого Міцкевича, і польських романтиків, а надто українофілів (таких, як Залеський) Руданський, безперечно, знав дуже добре, знав їх з оригіналів. Видаючи II т. Руданського, я ще 1896 р. (на стор. 39) був зазначив, що баладу Руданського «Упир» варто було б порівняти не тільки з «Светланою» чи «Ленорою» Жуковського, ба й з відповідною баладою Залеського. Сам я такого порівняння не перевів, але перед іншими дослідниками, тим паче перед подільською дослідчою науковою кафедрою, воно стоїть як невідхильне, обов’язкове завдання.
Варто пам’ятати, що польський літературний вплив міг іти на Руданського навіть од другорядних письменників. Руданський, як видко з його рукописів, практично знав польську мову, наче рідну (чого більше! він нею і віршувати міг вільно!). Разом з тим видко, що знав він польщину не через книжкове вивчення, не через граматичні підручники, а попросту з живої щоденної балачки. Польський правопис у Руданського неможливий, повний помилок, а сама мова польська, навпаки, йому аж надто близька. Тому не тільки корифеї польського письменства, якісь там Міцкевичі чи Залеські, могли навівати молодому Руданському певні літературні вподобання; ба й найзвичайніші вульгарні польські романси, що нашому поетові навіть ймення їхніх авторів були невідомі, могли одбиватися на його творчості. І недурно ж, перекладавши на українську мову романс «Чорний кольор» (18 марта 1854), Руданський не зміг навіть зазначити, хто автор того романсу, а попросту написав: «З польського».
V
Руданський любив етнографувати.
Це зазначає й В. Герасименко («Зап[иски] історично] філ[ологічного] від [ділу |», кн. V, стор. 27), покли-каючися на ті етнографічні записи, що вміщено в II томі писаннів Руданського (як прозаїчний додаток до віршованих «Світових байок»), та в «Малорусских народных преданиях» Драгоманова (К., 1876), та в «Українських приказках, прислів’ях і т. ін.» М. Номиса.
Матеріал тим не вичерпується. Це лиш невеличка частина етнографічної спадщини Руданського.
Вже й з тих споминів діда Фотія, які (за «Радою», 1907) наведено вище, можна догадатися, що Руданський записував з народних уст не самісінькі оповідання (легенди, фабліо), ба й пісні.
Згадує й сам він про цілу збірку пісень у своєму листі 1870 р. з Ялти до свого приятеля-різьбяра В. Ковальова, де пише («Зоря», 1886, ч. 6) : «Спасибі землякам (хоч я того ні тілом, ні душею не винен), що вони добрим словом пом’янули мене на масницю і що вони охоту з’ясували напечатать увесь мій себто груд (а воно велика всячина). На се скажу я, що пісні подольські, що за них Руданський узяв медаль, се не мої, а мабуть, мойого двоюрідного брата Олександра Андрійовича (із Теліжинець, такая деревня), т. є. сина єдиного молодшого брата мойого батька – Андрія. Мої пісні – в мене; та нікому нот перевірить. Надію маю на одну паню – хорошую, та хворую тяжко, – хоч вона їх через-силом переправить, тоді, скільки-небудь виправлені, я можу й післати через Вас землякам».
Натурально, постає питання: де ж вона тепер, ота збірка пісень?
Той одеський українець (Михайло Комар), який, заховавшися під псевдонімом «Одесит», подав у львівській «Зорі» 1886 р. (чч. 5, 6) єдино компетентні звістки про поетове життя, принаймні, передсмертного його періоду, каже про Руданського, між іншим, от що (стор. 79): «Співав він дуже гарно і любив українські пісні, особливо старинні, і держався старого напіву. І по селах збирав він пісні і заводив сам в ноти. Кажуть, був у нього цілий збірник таких пісень; де вони – ніхто не знає... Шкода, що не знаємо, де тепер той збірник. Вірніш усього, дістався він вкупі з напечатаними творами Руданського його братові, а той дещо тільки (частину «Іліади») послав в Галичину».
Серед рясних автографів С Руданського, які належали мені, а тепер належать Українській Академії наук (Комісії Словника живої мови), є декотрі записи й народних пісень. Але їх небагато: чотири-п’ять, та й то самісінькі уривки (окрім довгої «Попаді»).
З цього погляду дуже цікавим являється лист до мене од В. Курдиновського, писаний 1907 року. Задля його ваги подаю його в цілості, не викидаючи навіть персональних дрібниць :
Совет Бессарабского Церковного историко-
археологинеского общества
Сентября 20 дня 1907 г. №..., г. Кишинев.
«Высокоуважаемый г. профессор!
Мне удалось недавно приобресть две книги рукописных под заглавием: «Народные малороссийские песни, собранные в Подольской губернии С. В. Р. Т. І. Пісні любовні, т. II. Пісні козацькі, бурлацькі, рекрутські, весільні, великодні і так собі. Каменец-Подольск, 1852». Так как есть основание предполагать, что под инициалами С. В. Р. скрывается Руданский, поэт, изданием сочинений которого Вы занимались не так давно, то я считаю нужным спросить Вас, не сочтете ли Вы для себя интересным предметом выше означенные книги. Хотя я и дорожу ими, но думаю, что Вы гораздо лучше, чем я, можете их использовать. Если Вам угодно их приобресть от меня или временно воспользоваться ими, благоволите сообщить мне по адресу.
Кишинев, дух[овная] семинария, преподавателю] В. Курдиновскому.
Интересуюсь Вашей малорусской грамматикой. Если удостоите меня ответом, не забудьте прислать и свою грамматику.
С совершенным почтением правитель дел Бессарабского] ц[ерковного] и[сторико]-арх[еологического] общества В. Курдиновский».
Очевидячки, автор цього листа є’не хто, як той самий Василь Григорович Курдиновський, що тепер перебуває в Полтаві (Колонійська, 21) і відомий громадянству як визначний український діяч. Свого часу (1907) він мені не прислав вищеназваних пісенних матеріалів, бо, видко, моя відповідь не дійшла до нього. Гадаю, що збірка Руданського або залишається ще й досі у В. Г. Курди-новського ціла або (бо й така була звістка) знаходиться вона в полтавському Пролетарському музеї, куди її мав, кажуть, передати Захар Григорович] Курдмнов-ський (теж – Колонійська, 21), здобувши тую збірку од свого брата. Рання дата (1852!) і великий обсяг (2 т.) – це не абищо.
В. Герасименко записав ще звістку од братової Ру данського («Зап[иски] іст[орично] - філологічного] відділу]», V, стор. 27), що Степан дуже любив розмовляти з простими татарами, що в Криму він вивчивсь татарської мови і що цікаві розмови з татарами занотовував. На жаль, треба гадати, що татарських фольклорних записів Руданського ми вже не знайдемо і що за ними й слід загув
VI
Як треба ставитися до етнографічних записів Руданського?
В якій мірі етнографічні записи Руданського являються зовсім точними?
Треба думати, що пісні та прислів’я позаписувано в Руданського геть дослівно, бо самий характер цих родів народної творчості побільше не дозволяє записувачеві вносити якусь значну суб’єктивну зміну в їхню форму. Що ж до прозаїчних записів («Байки світовії в людських оповідках»), то аналіз рукописів Руданського та деякі стилістичні спостереження викликають у мені легкий, невеличкий скептицизм.
Переважну частину тих «людських оповідань» чув Руданський (так каже він у передмові, т. II мого видання, 1896, стор. 231) од бурлаки Вакули в селі Хомутинцях Вінницького повіту. Себто чув од дуже простої людини. А тим часом у записі тих «Вакулиних оповідок» ми знаходимо в Руданського, приміром, такі вислови: «...треблаженне древо, котре ще тогді, як росло, мало вигляд хреста» (т. II, стор. 243). Хто тямить народ ну мову, тому одразу видно, що фразу з такою конструкцією, як «мало вигляд хреста», не міг Руданський записати безпосередньо з народних уст, бо жоден селянин так не скаже. Отож не треба думати, ніби Вакула свої «оповідки» диктував, а молодий Руданський там-таки за диктуванням і писав; тільки треба думати, що Руданський уважно слухав бурлака Вакулу та й силувався добре затямити все те, що той оповідає, а вже потім заносив Вакулині «оповідки» на папір. І недурно ж у рукописі «Вакулиних оповідок» ми бачимо, що Руданський потім любісінько перекреслював декотрі речення в уже записаних «Вакулиних оповідках» та й ставив натомість зовсім інші речення або вислови. От хоч би в № 8 («Потоп») господні слова, сказані до Ноя, попереду читалися були так: «Роби ти, – каже, – корабель та ховайся сам і всякої звірини сховай по парі»; але потім це замазано та й зверху начеркано (рукою Руданського-таки) вже коротшеє речення: «Роби ти, каже, корабель, святий чоловіче». Або там само в автографі Руданського було попереду написано: «сходяться звірі», а тоді викреслено й надписано: «збігаються звірі». Незначні вони, ці виправки, не міняють вони самої суті оповідання, а все ж незаперечно свідчать, що стилізацію до «Вакулиних оповіданнів» міг часом Руданський вносити й свою власну.
Скептик смів би спитати навіть: «Вакулині оповідки» позаписував Руданський чи негайно після того, як їх чув? Автограф Руданського, в якому містяться «Вакулині оповідки», писано тим пізнім почерком, який являється типовим для автографів Руданського у Петербурзі вже аж кінця 1859 р.; папір, на якому Руданський власноручно написав ті «Вакулині оповідання», і колір чорнила – все промовляє за кінцем 1859 р. Коли ж ми порівняємо того прозаїчного автографа 1859 р. з автографом поетичної обробітки тих самих «оповідок» (що зветься «Лірникові думи»), то ані найменших сумнівів не може бути, що весь отой прозаїчний автограф 1859 р. «Байок світових у людських оповідках», який ми маємо і де містяться й «Вакулині оповідання», вийшов з-під авторового пера пізніш, ніж автограф поетичної обробітки тих самих «Байок світових» (інакше «Лірникових дум»). Цей факт дозволив би скептикам малювати собі справу навіть ось як: у Руданського, як віршував він свої «Лірникові думи» (в 1856 році), могло ще не бути під руками ніякісіньких етнографічнихзаписів. Чи не можлива б річ, що всі ті оповідання Вакулині, про котрі він потім згадує в прозаїчному автографі 1859 р., були держалися доти попросту в його пам’яті та й отож допіру в кінці 1859 р., вже за три роки по звіршуванню своїх «Лірникових дум», він надумався записати на папері і ті народні перекази, які він звіршував перед трьома роками? А що перебував Руданський тоді в Петербурзі, то записати народні «оповідки» він міг би, очевидячки, вже тільки з своєї пам’яті, а не з живих уст Вакулиних. Коли б справа одбулася саме так, а не інак, то ясно, що дослівної точності в цих пізно написаних «оповідках» абсолютно шукати не слід би.
Видко, правда, що Руданський пам’ятав усе дуже добре, бо, напр[иклад], ті перекази, котрі записано безпосередньо вже з народних уст у Іванова («Этнографическое обозрение» 1893-го року) і у о. Д. Лепкого («Зоря» 1895-го року), в основі своїй зовсім не відрізняються од записів Руданського. Тому етнографічної своєї ваги ті прозаїчні записи Руданського будь-що-будь не тратять, принаймні, в головній суті. Але треба твердо пам’ятати, що в подробицях, в дрібницях, може там трапитися й дещо зовсім-таки неточне.
Застерігаюся знов, що проти точності пісенних записів Руданського ми таких підозрінь можемо й не мати, особливо проти збірки 1852 р.
VII
Естетична натура, Руданський був не тільки поетом, ба й маляром.
Цікаво було б, даючи академічне видання Руданського (а це справа вже близької майбутності), видати цось і з його малювання. Чи залишилася у когось хоч яка невеличка його картинка?
Все, що ми досі знали про малярський хист Рудан-ького, сходить на невеличку замітку Б. Познанського, вміщену в «Зорі», 1886, ч. 9. Ось вона всенька:
До біографії Ст. Руданського
Окрім письменника, Ст. Руданський був ще й талановитим рисовником. Я бачив його: 1) Маленький візерунок, рисований ідним олівцем: плугатар на полі, рілля, в оддалі село з церквою і оітряками; в небі журавлі. 2) На аркуші цілому, цвітними (кольоровими. – А, Кр.) пастелями: молодиця, йдуча з ярмарку, розтріпана, з брикаючим поросям в руках, і надпис: «Не мала баба клопоту, та купила порося». 3) Такої ж міри, теж пастелями цвітними, нарисовано: дівка з відрами побіля криниці одбивається од парубка, що обхватив її руками і пнеться поцілувати; дівка одною рукою за чуба одтягає од себе голову хлопця. Два послідні візерунки тепер повинні бути у д. Антоновича. Письменних творів Руданського треба шукати в Києві. Борис П[ознан]ський .
Можлива річ, що ті два-три малюнки ще й досі заціліли в бібліотеці проф. В. Б. Антоновича (вона тепер належить Історично-філологічному відділові Української Академії наук, але ще не всі документи в ній покаталогізовано). Та не тройко ж було малюнків у Руданського, а десь-таки більше. Гадаю (і одеситам найлегше було б цю справу вияснити), що деяке Руданського малювання могло зберегтися у різьбяра В. Ковальова або коли самого В. Ковальова вже нема на світі, то хоч у його родичів. Ковальов близько приятелював з покійним Руданським, і серед тих дуже нерясних (п’ятьох!) листів покійного поета, котрі дійшли до нас, аж трое писано не до кого, як саме до В. Ковальова . І після поетової смерті В. Ковальов не переставав шанувати пам’ять свого покійного приятеля. Михайло Комар був подав 1892 р. звістку у львівській «Зорі» (№ 11, стор 218), що для круглої ніші на надгробному пам’ятникові Руданського Ковальов мав зробити поетового бюста.
VIII
Характерне листування Степана Руданського
з братом Грицьком
Першорядну біографічну вагу має петербурзький лист студента Руданського 1859 р. до його старшого брата Грицька, старшого од Степана лиш двома роками. Той лист дає нам прозірнути і в національні, і почасти в соціальні переконання молодого студента, і в його родинну драму.
Всіх братів було у Степана троє, та ще й молодша сестра, але найкраще ставився Степан у своїй сім’ї, мабуть-таки, не до кого, як до Грицька, дарма що своїми вдачами обидва брати не надто скидалися один на одного.
Влучну характеристику дав Степан Грицькові своїм листом з Ялти до В. Ковальова 24 липня 1870 р., тоді як було Грицькові вже літ 40 :
«Щирий Добродію Виктор Васильевич! Отеє перед Вами стоїть братуха мій старший Григорій Васильевич; живе він у Кам’янці-Подільськім, служить у Д. Як. Колбасина, та у его через добрых людей ласки не має. Зразу був у его Вінницьким бухгалтером, а тепер зійшов на простого писаря при канцелярії Колбасина, и тепер у его и служба дарма пропадає, та й грошей бігма. Приїзжав він до мене за порадою у сім ділі, но я лучшої поради не міг ему дати, як тільки поїхати до Вас в Одесу и попитаться, чи нема хоч у Вас у Тимченка в Одесі якого-небудь штатного місця для его. Чоловік мій брат не академик, но счоти и порядки акцизнії знає, до діла не лінивий, пить не любив і не любить и пише не без товку; одна его біда, що він на словах не говіркий и тим не в шанобі у товариства и у начальства. Коли найдеться потрібним взять его спершу на пробу, то він піде служить до Вас и на пробу; а коли тепер у Вас штатного місця немає, то, будьте ласкаві, не забудьте его, коли такеє місце у Вас буде неподалек Одеси.
Кланяйтеся од мене и попросіть од себе і од мене об сім ділі добродія Тимченка... Кланяюсь Вам, щиро люб’ячий Вас Ст. Руданський» (24. VII 1870).
Так от до цього самого Григорія Руданського, свого «братухи старшого», ще тоді, як обидва брати були молодими парубками, писав Степан з Петербурга влітку 1859 року того листа, якого я вище закваліфікував як першорядне джерело для його життєпису. Хоч свого часу (ще 1895 р.) я вже його був опублікував (у «Житі і слові»), та не завадить його тепер знов передрукувати:
Петропіль, 1859, VII. 5.
Коханий Гришо, милий мій брате!
Лист твій від 28 марта і п’ять карбованців я відібрав на страсній неділі; не повіриш, як ти мене потішив перед святами: за тії гроші я хоч трохи підновився на весну, принаймні підновив старий жупан та шаровари, вставивши нові червонії пасмужки, та ще й і на свята зостався карбованець у кишені. Спасибі тобі, братику, за твою щирість, і вибачай мені, що я так довго не писав до тебе, бо я тут мало що й винен. Спершу екзамени, а потім праця , щоб скільки-небудь поправити свою долю, затримала мене аж до сего часу; екзамен пройшов нічого, і переходжу в четвертий курс, а робота іще тілько на половині, іще треба цілий місяць посидіти, щоб що-небудь пустити у світ, не то щоб для слави, а хоч для кишені ; бо біда таки бідою, а два роки ще треба пожити в поганім петрополів.
В кінці мая відібрав я від батьків 15 карбованців і до решти опорадився: справив собі нові штани за 9 крб. і чоботи за 3,5, а решту проїв, не вмирати ж з голоду! Але скажу тобі, братику, гірко мені прийшлося тих 15 карбованців; з ними разом я відібрав від батька такий лист, що й сам був не радий. Виписую тобі декотрі місця; от вони:
«Мне обидно, что ты писал не сам, а чрез других просишь денег, как будто считая для себя унижительным просить об этом сам; еще горше обидно то, что ты пишешь к Александру письмо на мое имя и его просишь за деньги...
Письма твои, писанные грубо , ничуть не располагают меня в твою пользу, а только приносят боль сердцу и заставляют жалеть, что я употребил все мое воспитание для того только, чтоб видеть тебя неблагодарным...
Вспомоществование тебя в продолжении трех лет в Петербурге било причиною того, что я затягнулся по шею за вас в долги... и за все это я недобрый отец? Бог свидетель, я не проклинаю тебя за твою черную неблагодарность, а делюсь с тобою и сим последним куском хлеба .
Если захочешь написать письмо, то пиши или почтительно, не по-малороссийскому або лучше ничего не пиши!» и проч.
Більше нічого не треба! тут зачеплено і збито з болотом все, що було для мене дорогого: мою покірність називають пихою, мою правду – цьвикою, мою жалість – здирством, мою вдяку – чорною невдякою... Мало того: вони лічать мене годним проклину і заказують мені говорити з ними моєю рідною мовою. І нехай би вже я один читав таку ганьбу, а то її в Махнівці прочитали чужії . Що будеш робити з такими батьками! Правда, я писав письмо до Олександра через батькові руки, і до батька не писав, але я перед тим писав до него , а він замовчав, – а яке ж я маю право питати старшого, чому він не отвічае, або другим запитом переривати його думу? Я писав до брата, щоб він попросив для мене грошей у тата, а самого тата не просив; але чи ж маю я право просити чого-небудь у батьків, коли я вже, як годилось добрій дитині, подякував їм своїм торішнім письмом і за сіль, і за хліб, і за виховання? Своїми листами я йому никгды не цьвикав, а в листах до братів, коли часами що й сказав на батька, то правда; а що правда, то не гріх. Остатных грошей я в ціле життя свое у батьків не забирав: за то, що вони пожалували мене два (а не три, як батько пише) роки в петрополі , я ix пожалував два роки в камянці просидівши два роки на бурсацькім хлібі; а то, що батько заплатив за прогони , він положив би і так на мою виправу . Зрештою, я не думаю, щоби у доброго батька був тільки один холодний розлік з своїми дітьми без жадного вчут-тя; добрий батько любить і виводить дітей через то, що вони – його діти, його кров, його будуче життя, а за вчуттям дітей не обстає, бо знає, що воно залежить не від нього, а від тих, чиє воно. Той не батько, хто вы-помынае дитині всю свою трату на него і опоминається вдяки, то скупий пожичник допоминається довгу! Тати! татиі ми ваші діти, а не довжники, ми завсігди маємо вас за батьків, а не пожитників, – за що ж ви звете нас невдячними?!!
Заказують мені мою рідну мову, заказує батько; але в мене був дід, був прадід і прапрадід – вони мені не заказали; не слухає батько мої мови – за то мене і по смерті, може, послухають штирнадцять мільйонів моїх одномовців. Батько, може, не любить своєї мови через то, що нею говорять у нас мужики, – а нібито в Московщині не говорять мужики по-московськи? Да і чим ми лучче від мужика? всі ми рівні і у бога, і у натури.
Оттаке-то, брате! А що ж гам діється з тобою? напиши хоть кілька слів. Як можна, брате, пришли мені п’ять карбованців до спаса, бо на той місяць не буде вже де й позичити. Зрештою, коли в тебе нема, – то нічого робити: буде й так, а в сентябрі, може, що з Києва добуду . Будь здоров!
Твій брат Степан Руданський.
Помер о. Василь, батько Степана Руданського, 8 січня 1861 р. А на літо того самого 1861 р. закінчив Степан курс лікарської науки в Петербурзькій військово-медичній академії та й перед тим, як поїхати до Криму на лікарську посаду, заїхав на батьківщину, до своїх. В моєму архіві (що я передав його до Академії наук, але він ще не зовсім упорядкований) є лист од одного з родичів Руданського, писаний до мене 1907 року, де згадують про тодішній Степанів приїзд додому. Приїхав він десь несподівано, його навіть були не впізнали одразу – чи через те, що давно ж його були не бачили, чи через те, що вдягнутий він був в офіцерську форму. Сестра, як угляділа, що він під’їхав до їхньої хати, навіть полохливо кинулася була до матері, наївно гукаючи: «Мамцю-голубцю! Там якийсь москаль приїхав!..» Та, звичайно що, далі привітали Степана дуже сердечно й щиро, і він загостювавсь у Хомутинцях аж до пізньої осені отого 1861 р. та й аж тоді поїхав до Ялти на службу. Перед різдвяними святками він пише з Ялти до того самого свого старшого брата Грицька ось якого листа (що я його теж передав до Академії наук до комісії Словника живої мови):
«Голубе мій сизий! Соколе мій ясний! Братику мій рідний, Григорку!
Пам’ятаєш, як ти прощався зо мною? нехай тобі помагає господь на всякім місці, де ступнем ступиш і де з речами повернешся. Спасибі тобі, братику! Знаєш гую проклятую жидівськую бухчу? Ми її здибали за Балтою під першим горбом – там вона на сидухах сиділа , – і лехе її знає, коли і як вона до Адеси доїхала. А ми з паном купцем (подякуй йому, братику; там-то хороший і розумний чоловік!), так ми з паном купцем ще в суботу до обіду були в Адесі. Тільки то біда моя, що я не попав під пароход і мусив тиждень пересидіти в Адесі. Правда, небагато я там своїх грошей стратив, і добрії люди поїли і годували; а все ж таки стратив два карбованці, і за них потому прийшлося одбувати. В четверг сів я на пароход «Аргонавт» і за три карбованці цілі сутки купався на палубі в морській воді, поки нас не прибило до Севастополя, бо ми через бурю збилися з дороги та й до Євпаторії не попали. В п’ятницю в Севасто[по]лі обсушився, а в суботу поїхав до Сімферополя. В неділю явився Врачебній Управі і вислухав першу начальничу похвальбу, що мені грошей не дадуть, бо я, мовляли вони, просрочив . У обер-провіантмейстера прийняли мене дуже добре; там я обідав, там я і вечером погостив і, шуткуючи, спом’янув і за тебе . Мені сказали, що можна, тілько треба тобі увольнитись і поступити до нього на службу в канцелярію хоч на півроку або на рік, одно – для того, щоб тобі зізнати тії діла, а друге – для того, щоб тим часом для тебе очистити місце смотрителя магазину. Але пожди трохи: весною хоч не він, то вона приїдуть в Ялту на води (морськії), я тогди поговорю з ними як годиться, а тим часом літом , може, я зіб’ю якусь копійчину, щоб хоч тебе на рік прохарчувати, – тоді возьмемся за теє діло; а тепер – потерпи! Ex, Грицю, Грицю! дав [би] бог, щоб хоч ти жив недалечко од мене! все б мені якось одрадніше було. У вівторок виїхав я із Сімферополя, але на половині дороги заночував, бо в мене не стало грошей, а без грошей вражії поштарі не хотіли везти. Спасибі одному подорожньому татаринові, що заложив за мене два карбованці та й допхав якось до Ялти. І от уже два місяці, як я стараюся в Ялті на нове господарство: міняю, купую, позичаю, – хочу хоч трошки прилагодиться та на місці стати. А то вже надоїло до бісового батька снуватися по світі із кутка в куток і пристановиська не мати.
Будь здоров з празниками та з Новим роком!
Твій брат Степан. Ялта, 21 дек. [1861] 
