До етнографії Чернігівщини
I 
Б. Д. Грінченко. «Этнографические материалы, собранные в Черниговской и соседних с ней губерниях. Рассказы, сказки, предания, пословицы, загадки и проч.» Два випуски: І – Чернігів, 1895 (стор. IV + 308); II – Чернігів, 1896 (стор. II + 390).
На припочатку 1890-х рр. небіжчик Драгоманов, кажучи про українську етнографію, песимістично висловлював щось близьке до того, ніби вона вже не існує. В його «Листах на Наддніпрянську Україну» (1893) читаємо: «В 1870 роки українська етнографія видала величезну збірку «Материалов» Чубинського, «Чумацкие песни» Рудченка, «Исторические песни малорусского народа» Антоновича і Драгоманова, «Малорусские народные предания и рассказы» Драгоманова, думи Вересая, буковинсько-руські пісні, «Записки Юго-Западного (київського) отдела» географічного товариства і т. ін. Сміло скажу, що в 1880-ті роки етнографія українська пішла назад, а не вперед, після тих усіх видань» . І двома роками пізніш, у «Житі і слові», 1895, Драгоманов знов сумно завважав про українську етнографію: «Праця ся в останні роки занедбана і навіть пішла назад» . І справді, після блискучого, плідного періоду 1870-х років (надто в Києві, при «Юго-Западном отделе императорского] русск[ого] географического общества») протягом більш ніж десятьох років за українську етнографію так що й не чути було.
Тільки ж, на щастя, саме під той час, коли Драгоманов уважав становище вже за безнадійно сумне, справа почала й кращати. Ще р. 1889 засновано в Москві часопис «Этнографическое обозрение»; у ньому чималенько місця приділяють етнографії українській, і серед матеріалів показне місце належить записам харківщанина П. В. Іванова . Харківське «Историко-филологическое общество» і собі стало до підмоги, воно вмістило в своєму органі («Сборнике Харьк[овского] ист[орико]-филол[огического] общества») силу різноманітних матеріалів і, між іншим, р. 1890 видало відому збірку казок І. І. Манжури. Року 1894 в Одесі вийшли між люди цікаві «Материалы по этнографии Новороссийского края» В. Н. Ястребова. Того-таки 894 року в Галичині, у Львові, засновано спеціальний фольклорний український часопис: «Житє і слово», редактор – їв. Франко, а один із головних співробітників не хто як Драгоманов. Тоді ж таки львівське Товариство імені Шевченка, що з 1892 року перетворилося з комерційного на наукове, заходилося видавати свою постійну серію видань «Етнографічний збірник» (т. І – Львів, 1895, т. II – 1896, а далі угро-руські матеріали Вол. Гнатюка: т. III – 1897, т. IV – 1898). Нарешті, одне з найутішніших явищ у цій царині – нова праця д. Грінченка, що заголовка її ми подали вище: «Этнографические материалы, собранные в Черниговской и соседних с ней губерниях» (1895 – 1896). «Соседние губернии» – це переважно рідная для Грінченка Харківщина, яку він аж надто близько знає.
Грінченків збірник однаково визначається й тим, що рясний на матеріали (700 великих друкованих сторінок), і тим, що матеріали старанно оброблено. Цю Грінченкову збірку вже зустріли спеціалісти якнайспочутливішими рецензіями і в часописах російських (у «Вестнике Европы» в тому числі), і в закордонних (особливо прихильний відзив дає за нього «Revue des traditions populaires», 1897, № 2); тих підхвальних оцінок, як побачимо далі, праця Б. Грінченка цілком варта. Справді-бо: упорядчик мав усі дані, щоб бути гарним етнографом. Він чимало років прожив близько до народу, і відомий він як знавець народного побуту; свої спостереження над народною освітою, розвитком, поглядами Б. Грінченко вже здавна подавав у численних спеціальних статтях; та й у його белетристичних писаннях, у І томі, є чудові, суто життєві картини з простонародного побуту. Мову українську Б. Грінченко знає якнайкраще: не кажучи за його дрібні в цій справі статті, згадаймо, що це ж не хто, як він, редагує чотири-томовий «Словарь російсько-український» Комара-Уманця (3-й том вийшов цими днями). З фольклорною літературою – із сировими матеріалами і з розвідками – Грінченко, як видко з оцієї його книжки («Этнографические материалы»), так само дуже добре обізнаний; між іншим, він чудово знає всякі видання галицькі (царина, що про неї в нас, можна сказати, й не відають). Своїх етнографічних записів Б. Грінченко до останнього часу опублікував, щоправда, не гурт (він перевидав тільки деякі українські думи, видав збірку народних українських анекдотів та ще окремі казки), тільки ж записи вів він здавна, і ото свої давніші численні етнографічні записи, роблені, починаючи од р. 1878 (на Харківщині попереду), він саме тепер і видає (вкупі з записами чернігівськими та ін.).
Розташовано матеріал за системою Драгоманова, по 13-х відділах. Коли ж якийсь запис може своїм характером стосуватися не до одного, а до кількох відділів, то в повній основі приміщує його Б. Грінченко тільки в одній рубриці, але і в інших він на нього таки покликається, – вже короткою згадкою; це все на вигоду читачеві.
Відділ І: «Представления и рассказы о явлениях природы и изобретения х» – про зорі, сонце, метеори, повітря, вогонь, песиголовців та інших тварин (звідки вони взялися, який їхній побут, які вони мають стосунки один з одним та з людиною), про рослини і, нарешті, про людські винаходи та відкриття, – усього 44 номери. Найбільшої уваги варті тут оповідання про тютюн, що відрізняються од відомих раніш записів (а тії давнішії записи, у бібліографічних примітках, Б. Грінченко теж поодзначав). № 16 в т. І («Стекло») цікавий як приклад цілком знаціоналізованого чужого повідання, що перейшло до українського народу, це яонс, через школу: старокласичних крамарів-фінікійців замінено на рідних чумаків, ім’я «скло» пояснюється як щось таке, що збігло («стекло») з селітри.
Відділ II: «Примєты и повєрья» і відділ III: «Знахарство, заговоры и т. д.». Ще перед двадцятьма роками Чубинський означив, що українці, окрім поліщуків та карпатських гірняків, можна сказати, зовсім незабобонні. Тепер знов, коли збільшилося шкіл і попро-воджувано залізниці, число забобонів, звичайно, ще поменшало. Через те, нехай і багато сприятливих умов мав Б. Грінченко, щоб записувати якнайінтимніші повір’я, усе ж згадані два відділи у нього розмірно вбогі. Ця їхня вбогість, натурально, зовсім Hte виявиться, коли ми будемо порівнювати зміст цих двох відділів у Б. Грінченка з іншими збірками українськими-таки; але вона цілком яскраво виступить наверх тоді, коли ми схочемо рівняти українські забобони до відповідного матеріалу білоруського, надто до величенької книги Н. Я. Нікіфоровського «Простонародные приметы и поверья Витебской Белоруссии», що оце допіру вийшла між люди: у Б. Грінченка відповідні два відділи обіймають 99 сторінок, а книга д. Нікіфоровського немало втроє більша. Неначе щоб винагородити себе і читача за те, що не пощастило в «Материалах» одзначити великого числа теперішніх українських приміт, забобонів та чародійств, Б. Грінченко старанно склав двоє покажчиків до всіх відомих матеріалів такого роду та до студій про це, порозкидуваних по окремих книжках та періодичних виданнях російських, українських та польських. Що ж до власних записів Б. Грінченка, то найбільшу вагу мають ті матеріали, котрі призбирано не на Слобожанщині, а в північно-західних повітах Чернігівщини, близьких до Білорусії. Несвідомо поганські пережитки, от як, напр., такий звичай, що слабу дитину приневолюють доторкатися до дерева, розколеного блискавкою (себто до сліду Перунового), там, на північно-західній Чернігівщині, зовсім не дивниця (І, 31); а важливіші – подані звістки про те, що там, у тих закутках Чернігівщини, непорушно позберігалися й попросту поганські погляди, анітрохи не прикрашені християнством; напр., у № 51, т. І, говориться як за річ певну, що п’є та їсть не тіло людське (воно потребує тільки одежі), а дуща; особливо вона полюбляє млинці, а через те, коли людина помре, душа перебуває («париться», мовляв) в тій гарячій парі, що йде з млинців. Серед замовлянь багато подано таких, котрі являють собою не звичайні етнографічні новозаписи з уст, ба копії з готових селянських списків, що їх поробили самі селяни для власного вжитку. Вони для нас, очевидячки, значно цікавіші, ніж етнографічні записи усних замовлянь. Виходячи з міркувань філологічних, видавець позалишав у своєму друкованому виданні правопис оригіналів. Декотрі з таких записів видобуто з рукописів не сьогочасних, ба давніх. Такі: молитва св. Сисоя проти трясавиць (І, 278 – 279), книжка св. Зо-сими про бджоли (І, 281 – 282, з іншим текстом, ніж у Чубинського), молитва проти трясавиці Якова Ісакова та св. Арсені я (II, 34), «Переполох отхожувать» та «Размовление крикливиц» (II, 36), «Бджолы» (II, 47 – 48), – усі надзвичайно цікаві і змістом, і правописом, де народна мова бореться проти стародавнього штучного правопису XVIII в. Подібний до цього, але ще важливіший, ніж усе попереднє, – великий «Лечебник», виданий за південнокиївщанським рукописом також XVIII в. (І, стор. 256 – 278). У ньому, розуміється, найперше є поради лікарські; з них видко, що хоробу уявляють собі наче живу істоту; отож при пропасниці радять людині заживати блювотного способу, аж доки людина нарешті «изрыгнет тую болезнь». Окрім того, у цьому лічебникові є всякі ворожіння, приміти, замовлення, закликання і т. ін., записи, важливі тим, що вони давні. Що ж до філології, то в цьому рукопису є не один факт, цікавенький для історії східноукраїнського наріччя, тільки ж говорити про них тут-о – було б надто довго.
Відділ IV: «Верования и рассказы о сверхъестественных существах», себто про упирів, русалок, лісовиків, домовиків, а переважно про чортів. Відділ V: «Рассказы о мертвецах». Відділ VI: «Люди с чудесною силою» (відьми, ворожки, чарівники). 
Відділ VII: «Клады».
В чортів, відьом тощо українець безперечно вірить значно більше, ніж у звичайні «забобони» (приміти); а разом з тим оповідання за чортів’я, що містяться в досі виданих збірках, мають переважно тон глузливий. Що чорт справді існує, цього не заперечують, тільки ж паралізувати людську діяльність чорт не може: він здебільшого дурненький, і людина доволі легко обдурює його. Це відомо й з інших етнографічних збірників, і Грінченка «Материалы» не становлять винятку, бо з його збірника виявляється, що «чорт не такий справді страшний, як його малюють» (II, 58), і що «хоч чорти люблять поглузувати з чоловіка, але шкоди йому великої не зроблять» (II, 58). Коли чорт надумається завдати людині великого лиха, то його-таки братва, інші чорти тії, карають, «щоб не переборщував» (II, 67; II, 62); частенько сам чорт потребує допомоги од людини (напр. II, 63) і, щоб відплатитися, стає тій людині в пригоді, не заявляючи жодних претензій на людську душу (II, 63; 66 – 71). До таких немогутніх істот українець, звичайно, ставиться без пошани; навпаки, в багатьох оповіданнях помітно навіть жаль до бідолашних, раз у раз обдурюваних чортів. У двох хіба тільки оповіданнях з Грінченкової збірки можна було б постерегти, ніби українець поважно ставиться до надприродної сили; та й то одне – пристосовано до людини чужої, до купця з Москви, що за гроші продав чортові душу (II, 65), а про друге оповідання, записане од школя-рахлопця («Как скупой, по совету чертей, проглотил перед смертью деньги» – І, 43 – 44), мало не напевне можна сказати, що воно зовсім не українське, а школяр запозичив його з московської хрестоматії Полевого: не дурно хлопчик, оповідаючи все по-українському, приневолює чортів говорити по-мссковському . Кажучи про злість у русалок, оповідач наївно завважає: «Це ще в старовину було» (І, 45), – отже, теперішні русалки, виходить, забулися за свої витівки та збиткування. Як про чортів, так і про русалок оповідання в Грінченкових «Материалах» подають нових тем не гурт, і головний їхній інтерес полягає саме в найновіших подробицях і в ненаївному тоні оповідачів. Навпаки, повідання про мерців – вони у Грінченка трохи чи не всі нові та рельєфні і побільше не мають до себе паралелів у тих українських збірках, що досі були повиходили. № 84 (т. І, стор. 49): «Як Ничипір ділив вареник» подає собою неначе резюме з Квітчиного оповідання «Мертвецький Великдень», припустивши навіть, що Квітчине оповідання спирається на переказ народний, все ж згаданий Грінченків № 84 навряд чи належить до прототипів «Мертвецького великодня» , а найшвидше сам постав підо впливом Квітчиним. (Квітчині писання, видані в Харкові десять років тому, в великому числі пішли між простий народ). Відомостей та оповідань про відьом у Б. Грінченка є таки чимало, порівнюючи з іншими етнографічними збірками; але здебільшого вони вже відомі коли не з українських збірників, то з Афанасьева та Романова . На декотрих оповіданнях, дарма що теми в них давні, налягло багацько сьогочасних наверстувань, – пор., прим., № 89-ий з II т.: «Про те, як жінка зробила чоловіка собакою, а сама зізналась з нечистою силою»: воно, тільки без української обстанови, знаходиться в арабській «1001-ій ночі», яка через численні видання XIX віку відома по Російській імперії скрізь. Найцінніші од усіх, через те що в них видно ще живу віру, – це ті звістки, котрі йдуть не з центральної України, а з півн[ічної] частини Чернігівщини. При перерахованих чотирьох відділах треба одзначити дуже корисний додаток: два докладні огляди усіх тих скільки-небудь цікавих звісток, що їх досі подавали й етнографи й не етнографи про народні вірування в мерців, в відьом тощо, та які були наукові розвідки про ці вірування; для читачевої вигоди Б. Грінченко не тільки подав заголовок якоїсь статті або книги, але коротенько переказує й її зміст.
Відділ VIII у Грінченковому збірникові не має заголовка. Його випадало б назвати: «Про святих, про біблійні особи та події»; але наша провінціальна преса перебуває в дуже нещасливому становищі, і через те належного заголовка для відділу VIII у Грінченка не надруковано. Завважити тут варто, дивовижні примхи провінціальної цензури доходять аж до того, що Б. Грінченко, кажучи про праці відомого етнографа Драгоманова, навіть про ті, котрі в цензурних межах видало імператорське географічне товариство, приневолений у своїй книзі цитувати самісінькі заголовки драгоманівських писань і ніде не наважується назвати прізвище їхнього автора. Через ті самі дивні провінціальні умови друкування, аж незрозумілії для преси столичної, слово піп не пишеться в «Материалах» всіма буквами, а замінюється однією літерою п (напр., т. II, стор. 161). Мабуть, цензурними ж утисками пояснюється й те, що цей VIII відділ у Грінченковій збірці вийшов геть убогий на зміст. Після яскравих «Малорусских народных преданий» Драгоманова, та «Народных легенд» Іванова, та багатющої серії релігійних легенд «Житя і слова» відповідні перекази у Грінченка здаються дуже безбарвними. Цікавіші од інших – легенди: «Кровосмеситель Андрей», «Ангел, служивший на земле», «Святый Петро» (як його покарано за мстивість), «Человек, пробывший триста лет под землею в гостях у мертвого брата» (т. І, стор. 287 – 291), але всі вони не нові. До останньої легенди (про триста літ в гостях у мерця, записаної в Канівському повіті на Київщині) у Б. Грінченка не зазначено варіантів. Скрізь бачачи надзвичайну бібліографічну начитаність Б. Грінченка, читачеві випадало б думати, що інших варіантів і нема. Але ж вони є , є й видрукувані, от хоч би в статті Олександрова в львівській «Зорі». Од старовинної сіро-візантійської легенди про «Семеро юнаків ефеських» Грінченків варіант одступив більше, ніж інші. Бо якдеінде, то скрізь слідно виразну релігійно-моралізаторську тенденцію: хтось не вірить в міць божу і в те, що колись мерці повоскресають – і бог наочним, живим прикладом свідчить перед невірами та слабовірами, що в нього триста літ – як одна днина-година, і що воскресения з мертвих – річ неминуча. В Грінченковім тім варіанті з Канівщини нема ніяких релігійних питань: попросту сирота-парубок нікого близького на світі не має, ось він висватав собі дівчину та пішов на могилу до брата посадити жолудь вдень свого весілля та й перебув у брата під землею 300 літ, а як вийшов він з могили, то побачив, що із жолудя встиг вирости велетенський дубище та й уже всох, і коріння перетрухлявіло. Щоправда, отією подробицею про всохлого дуба Грінченків варіант має певну схожість із східними легендами про семеро юнаків ефеських, принаймні з шиїтсько-арабською версією XI в., вкладеною в уста халіфові Алієві; бо й у тій шиїтській легенді воскреслії семеро юнаків як вийшли вранці із своєї печери після тристалітнього спання, щоб зробити собі ранішнє обмиття, то побачили, що й джерела нема, і всі дерева коло нього вже повисихали ... Є тут, у цім VIII відділі у Грінченка, невеличке оповідання, яке, коли не помиляємося, ще ніколи не друкувалося в українському записі: це – жартівлива вигадка про жида-нововихреста, що його на тому світі не хотів приймати до себе ані Мусій, ані Христос (т. II, стор. 149 – 150, з Канівщини). На сході, прим, у Сірії, це звичайнісінька легенда; вона сталася навіть за сюжет для простонародного прислів’я, тільки замість жида фігурує в арабському прислів’ї християнин, що помусульманивсь та й зараз помер: «МитІ йеллі асіам уддуhp у мат ul = єаср: 1а Мъаммад єирфу, у 1=Масіъ тбарра минну» («Він – наче той, хто навернувсь до ісламу опівдні і помер надвечір: ані Мохаммед його не визнав, і Христос одкинувсь од нього»). До цього-таки VI11-го відділу годилося б перенести казку «О царском сыне» з Грінченкового відділу XIII (т. II, стор. 262 – 269, з Чигиринщини); бо в тій казці тільки без ім’я Соломонового розказано в повній основі всеньку апокрифічну історію про біблійного царя Соломона, починаючи од сварки з матір’ю ще в череві її та й закінчуючи полоном у «змія» (себто у Асмодея) та врятуванням од шибениці через ті хитрощі, що Соломон (у Грінченка попросту «хлопець») здобув од змія дозвіл засурмити на сурму.
Про відділ IX скажемо далі. Відділ X: «Предания о явлениях и лицах исторических» і відділ XI: «Предания о местностях». Звертає на себе увагу тут оповідання: «Дарий та Макидон» (I, 128 – 129), що його «люди розказують». Судячи з неукраїнської форми деяких слів (напр, персицькиії), треба було б гадати, що оповідання навіяно читанням якоїсь сьогочасної російської книги, – можливо, навіть підручника; проти цього здогаду промовлятиме хіба зміст. Інші історичні перекази – з часів козаччини. Частину їх Б. Грінченко передрукував з брошури Журавського (Чернігів, 1890), отже, врятував їх од забуття. Шкода, правда, що Журавський переказав їх не од слова до слова так, як чув, а в формі віршованій; тільки ж, здається, тая форма не надто вплинула на точність запису, принаймні д. Журавський каже так: «Записывая это предание от старика-крестьянина, я не имел совсем ввиду впоследствии излагать его в стихотворной форме. Сами собой вылились эти стихи и именно в тех местах, где чувствовалась какая-то гармония в словах старика; сам собою сложился и размер; я старался лишь сохранить целые выражения и слова» (I, 140). З легенд Журавського декотрі можуть доповнити торішню статтю Сумцова: «О малорусских религиозных сказаниях» (у харківському «Сборнике ист[орико]-филол[огического] общества»).
Відділ IX: «Рассказы о явлениях жизни семейной и общественной» (казки побутові, фабльо) і відділ XIII: «Сказки фантастические, игра слов и остроумие». Казок в українців не тільки є не менше, ніж у росіян, ба навіть, напевне, більше: принаймні, читаючи казки Афанасьева, я досі не знаходив, можна сказати, жодної, якої мені не довелося б чути на Україні. Але друком у світ видано українських казок (не так, як дум та пісень) надто мало: збірки Куліша, Рудченка, Чубинського, Драгоманова, Манжури, Ястребова та ін. цілком не вичерпують українського казкового багатства й подають тільки дуже незначну частину його. Через те більш ніж 200 № (близько 340 стор.) у Трінченковому збірникові – це дуже й дуже корисна вкладка до української казкової літератури. Вони становлять, мабуть, чи не найважливішу для нас частину Грінченкової двотомової книги. Здебільшого все це новини, опубліковані досі хіба у варіантах великоруських або білоруських, і то тільки почасти. Серед цього рясного і цікавого матеріалу одзначимо три казки про героїв-«богатирів». Є казка про Чурила (т. І, стор. 159 – 165, з Харківщини), але виступає Чурило тут не як красень, а як «сильно могучий богатир»; кволому Іванові-царевичеві він чинить супроти його непокірливої та дужої дружини в ліжку коли не достоту таку саму молодечу послугу, яку чинить Зігфрід Гунтерові в «Нібелунгах», то зовсім близьку до того. Про дитинство Іллі Муромця є в Грінченка оповідання без Ілліного ймення (т. II, стор. 269 – 271, з Черкащини), близьке до катеринославського варіанта Яворницького («Илья Муромец в пересказе малороссийского слепца». – «Киевское слово», 1889, № 659). Бова Королевич, Єруслан Лазаревич та Ілля Муромець виступають у казці з мандрівним, міжнародним сюжетом: «Чоловік болтанський, богатир бусурманський» (т. І, стор. 188 – 195, з-під Києва): богатирі – дорожні товариші меткого селянина (а в західноєвропейських переказах – кравця), що забив ЗО оводів (завважмо, до речі, що в південній частині тієї-таки Київщини, де записано цю казку, нам довелося чути, років тому дванадцятеро, гасло болтанського богатиря в трохи відмінній формі проти тієї, що в Грінченка, а саме так: «За одним махом-пахом тисячу душ побивахом»). Поміж фабльо одзначимо в Грінченка, прим., оповідання про двох людей: з рукою щасливою та з рукою нещасливою (II, 190 – 191, з Черкащини); це оповідання, що стоїть так близько до повісті про Са’да та Са’дія в «1001 ночі», досі записано на Україні (західній) тільки з жидівських вуст (див. Франкове «Житє і слово», т. II, стор. 191); міжнародну літературу подано там-таки (у III т., стор. 221). Українське оповідання про «Шемякин суд» досі було відоме тільки в перекрученому запису у Чубинського (II, 657; чомусь Грінченко не одзна-чив цього); тепер воно з’являється в трохи кращому записі (II, 335). І все-таки він, запис отой, примушує багато чого бажати, треба б кращого варіанта, – ще один приклад на те, як українські етнографи, захопившися думами та піснями, занедбали прозаїчну словесність. Тим часом оповідань про «Шемякин суд» є на Україні сила і, напр. Димінському в 1850 – 1860 рр. пощастило записати на Поділлі путящого варіанта . Відому мандрівну індійську тему про розбитий горщик записав Б. Грінченко у такій формі (т. І, 225 – 226), що підходить найбільше до варіанта з «1001 ночі» (про одного з сімох братів настирливого цилюрика). Казка про Йвана Вірного (т. І, стор. 92 – 96), з Воронежчини, уже почасти відомая за Рудченковим варіантом з Чигиринщини («Сказки», 1869, т. І, стор. 211, № 81: «Вірний крепак»), звернула мою особливу увагу через те, що страшенно, аж до здивування близько, скидається на сьогочасну народну арабську казку в Сірії про Садика (себто «Правдивого»), що я чув її 1897 р. в глухому арабському селі Шуейр на Лівані . Більшу близькість має арабська казка навіть і не до Грінченкового запису (з Воронежчини), а саме до Рудченкового запису (з Чигиринщини); з отим вона частенько збігається трохи чи не слово в слово. Я наведу тут арабську казку не в арабському тексті , а в перекладі:
Був один пастух на ймення Садик. Його звали Садик (тобто Правдивий) тому, що ніколи він не брехав, і хоч би яку шкоду зробив, то щиро признавався. Він служив одному емірові і пас його товар («6awm»). Одного дня поїхав той емір в гостину до другого еміра, і розбалакалися вони про те, чи є на світі вірна і правдива челядь. То той емір, що в нього Садик пас череду, почав вихваляти свого Садика. А другий емір споривсь і казав, що й Садик напевне тільки вдає правдивого, а де можна – там свого пана одурить. І побилися вони об заклад: коли отой другий емір викриє Садикову неправду, то забере у першого еміра половину всієї його худоби, а як не викриє, то оддасть своєї худоби половину .
Роз’їхалися вони. То отой другий емір сказав своїй дочці , щоб вона перебралася за просту дівку та й пішла підсипалася до Садика, що пасе товар. Був у череді величенний віл Із золотими рогами. І зачала тая княжна-наймичка підлабузнюватися до Садика та вмовляти, щоб він того бика зарізав; як заріже бика, то вона його покохає. Він аж збожеволів, її волю вволив: зарізав бика і золоті роги поклав на ніч коло себе, коло голови. Поклалися вони вдвох спати, а емірівна вночі вкрала тії золоті роги та й утекла до батька. Батько зрадів. Думав: «Попався Садик і буде одбріхуватися!»
А Садик як прокинувся та побачив, що нема золотих рогів коло нього, засумував. Були б золоті роги, оддав би панові, а тепер рогів немає – пан не повірить, що їх украдено, – чи не доведеться одбріхуватися? Взяв він тоді свою гирлигу, устромив у землю, зверху настромив на гирлигу свого тюрбана , – стоїть гирлига, наче жива людина! Підходить він до палиці, вітається з нею: «Добридень, паночку» – і сам собі одповідав: «Доброго здоров’я, Садику!» – «Прийшов тобі сказати, пане, що золоторогий бик здох». – «НуІ як здох, то повинні зостатися золоті роги. Де ж вони?» – «А я не знаю». – «То ти брешеш? не здох бик!» – «А таки твоя правда, пане! не здох!» І пішов він собі геть. Думав, думав та й надумався: «Скажу, що вовки з’їли злоторога». Знов підійшов до гирлиги та до настромленого тюрбана: «Здоров був, пане!» І сам собі відказує за пана: «Доброго здоров’я, Садику! Що тобі треба?» – «Вовки з’їли золоторога!» – «Якби вовки з’їли, то золоті роги були б зосталися!» – «Твоя правда, пане! – були б зосталися!» І знов одійшов Садик, і знов сів. Думав-думав та й тоді підійшов до гирлиги. Знов вітається до палиці та до тюрбана: «Здоров був, паночку! Оце наскочили на череду розбійники-бедуїни (“(азу) та й золоторогого бика з собою погнали!» . Сказав і сам собі одказує, наче емір: «Якби бедуїни були наскочили, то й увесь товар були б одігнали. Брешеш ти, Садику!» – «А таки брешу!» І одійшов Садик, і знов сидів, думав та й надумався: треба правду казати. Підходить до гирлиги: «Добридень, паночку!» – «Добридень, Садику! За яким ділом?» – «Та за яким? Прибилася до мене дівка та зажартував я з нею, і підлестила мене, щоб я твого золоторогого бика зарізав. А я й піддався на тую дівочу спокусу: бика зарізав, золоті роги коло себе на ніч по клав, а вона тії роги вкрала та й утекла». – «Ну що ж, Садику! Хоч і винен ти дуже, а за твою правду тебе прощаю!»
А тим часом той другий емір радіє та й радіє. Закликає він до себе того еміра, що йому служив Садик. Розказав він йому, як вийшла справа, показав золоті роги і каже: «Ану, клич свого Садика, нехай одбріхується!» Перелякався Садик, як почув, що його кличуть до панів, але пішов. Прийшов, привітав обох емірів, а ті його грізно питають: «Де бик-золоторіг? Де бик?» Каже: «Прибилася до мене дівка, спокусила мене своєю красою, спонадила: заріж та й заріж бика – золоті роги! Я й зарізав, роги коло себе на ніч поклав, а вона роги вкрала і втекла. Не хто ж і винен, як я, – карайте мене!» І каже йому емір: «За твою правду прощаю тебе! Іди знов до череди та паси її, а ще й оцей емір половину своєї худоби нам оддає».
Хто порівняє арабську казку з нашою, того не може не вразити надзвичайна їхня близькість.
Закінчуються «Этнографические материалы» Б. Грінченка прислів’ями та загадками (676 №№), що їх немає у Номиса, Комарова та інших Грінченкових попередників. Прислів’я здебільшого мають у дужках відповідні пояснення, але деякі, що їх збирач уважав за зрозумілі, пояснень не мають, і це велика шкода, бо їх можна по-різному тол кувати (напр. прислів’я: «Забувсь, назад озувсь» залишилося не пояснене). Прислів’я № 105 – ледве чи прислів’я: «Микита сіно віз не довіз: покинь сани, возьми віз». Скільки знаю, так дражнять іволгу, удаючи її крик: так я й сам чув, так сказано і в Гребінчиній передмові до альманах у «Ластівка» (СПб., 1841, стор. 5).
Отакий, коротенько кажучи, зміст цінної збірки Б. Грінченка. Тексти видано дбайливо , щоб еони були придатні й для філологів. Одзначимо деякі явища з царини фонетики та морфології. 1) Пригірщі, І, 38 (з Київщини) – тут на місці ъ – і, а не и; пор. кирві (крови), кирниця, дрива тощо. 2) Навстяж, І, 246 (зам. навстежь) – один з випадків переходу українського є в я, – пор. панянка, пляскати, скляп, лящ, люб’язний і т. ін., явище, що спостерігаємо його ще в київському Святославовому Ізборникові р. 1073; проф. Соболевський на підставі цієї риси бажав би вважати Ізборник 1073 р. за великоруську пам’ятку, не знаючи, що оця заміна є на я любісінько існує в мові українській і до того більше, ніж у великоруській. 3) Мнісце (І, 54 – 55, з Волині)=місце, зо вставкою н, – пор. імня, сніяты (сіяти) у Федьковича або у Вагилевича («Gramatyka języka małoruskiego», Львів, 1845, XI). Завважмо, що й у чеській живій вимові ми чуємо вставне н саме в цьому пні mest. 4) Чо, І, 93 (Воронежчина) з чого, чоо. У «Житю і слові», в записах з Галичини, таких прикладів є дуже багато (доброо, такоо і т. ін.). 5) Одігсь, І, 128 (з Катеринославщини) – зам. одягсь, пор. запріг, потріс (явище, пояснене у 1-му т. «Истории звуков русского языка» Потебні). 6) Дай нам свого подію (зам. свого подою, І, 158, з Харківщини) – звук і замість сподіваного о перенесено в родовий відмінок з називного. В південних і центральних українських говірках це буває не часто, на Чернігівщині – частіш («погоїти живіта» співає весільна після в Борзенщині, за записом Марковича), а на Поліссі таке переносіння звука і в непрямі відмінки – річ дуже звичайна («кінь, plur. кіні, deminut. кіник і т. ін.) . 7) Хлаки, І, 190 (флаги): великоруське г (ґ), що вимовляється в визвукові як к, перейшло і в непрямі відмінки в українців, як к; – а втім, судячи з російського ж таки прикметника флачный (моск.), треба гадати, що й у великорусів звук к перекочовує часом і в нелрямі відмінки. 8) Устрочила, І, 292 (Борзенщина) зам. узрочила (помітила, постерегла): встановлено т, піспя чого з перейшло фонетично в с; пор. ще прикм. короткострокий (Поділля) зам. короткозрокый (короткозорий). 9) Сьватий, II, 71 і д. (Волинь), сьватить, II, 126, № 93 (Волинь) зам. святий, святить – звук ьа (я), що нелегко вимовляється після губних, зовсім втратив своє небінне зм’якшення; пор. цьвах зам. цьвях. 10) Викшей, II, 81 (Волинь) зам. висшей, вищей (другий ступінь од високо) – доволі незрозуміла фонема; як вона постала? м. б., з еыхшей. 11) Кісто, II, 182 (двічі), записано в Київщині (тісто); це для Київщини явище не часте. 12) Убід , II, 267 (Чигирккщина), буїться II, 288 (Черкащина) – у зам. ненаголошеного о. 13) У постоліх, II, 287 і 288 (Черкащина), з наголосом, очевидячки, на середньому складі, – мабуть, тут і вийшло не безпосередньо з Ѣ, але з ненаголошеного я, з постолях зам. звичайного постолах; пор. чоботях (і чоботіх) та штанях (шта-ніх) при звичайному чоботах, штанах. 14) Смотер, II, 294 (з Київщини) – російське слово з українською евфонічною вставкою перед р. 15) Личйцця, І, 91 (з Харківщини^ лікуватися) – звук и після л з’явився через поплутання з тим дієсловом лічити (в розумінні «рахувати»), що в ньому після л чується в українських говірках то тверде и, то м’яке і. 16) Сьої, І, 54, 55 (Волинь, зам. сеї) – звук о виник в цім генетиві за аналогією з тої. 17) Зарів віл, І, 248 (зам. заревів, записано десь на заході) – тут минулий час (власне дієприкметник) утворено без лъ, як у буковинському [він] заток (заткнув; у Федьковича). Синтаксичною стороною цікаве чигиринське вживання кличн. відмінка в ролі називного: «Той Иванче ввіходить у млин», II, 221; звичайно це помічається тільки в піснях та прислів’ях, а не в живій мові. Навпаки, у т. І, стор. 185, зустрічаємо (на Харківщині) зам. кличного відмінка називний: «Меч самобієць! берись!» Мабуть, пояснити це треба тим, що тут кличну форму складено не з одного слова, а з двох слів; пор. звичайний вислів «пане суддя!», де в кличнім відмінкові поставлено тільки перше слово. Цікава отака фразеологія (в розумінні «а їй дуже важко»): «а їй ремена (времена) короткії приходять» (II, 113, Чигиринщина) – це або цілком східний вислів, або це чималий церковнослов’янський архаїзм. Лексичною стороною Грінченкові «М атериалы» являють так само чимало позначного; але два слова там не можна зрозуміти: 1) І, 31: «пішли дівчата по грицики та по щав’яни» (Харківщина); «грицики» це гриби, але що воно за «щав’яни»? Не пошкодило б у таких випадках, щоб збирачі пояснювали незрозумілі слова; 2) 11, 241 (Чигиринідина); • «скинбеї» (кендюхи? тельбухи?). Троє слів одзначив сам збирач Грінченко як незрозумілі; ми знов можемо їх пояснити: 1) зілля дріяка проти нічниць, І, 29 (Харківщина) – видима річ, тут мова за теріяк; 2) Кошолок (І, 57, Чернігівщина) це здрібніла форма од кошіль; 3) Кельма, II, 309 (Канівщина) – лопата або лопатка у штукатурів (пор. польське kielnia); на Київщині термін «кельма» – один з найчастіших в мулярській обихідці.
Лишається ще сказати про той вигляд, в якому Б. Грінченко подає зібрані в його матеріали, себто про їх обробку. Цією стороною Грінченків збірник безперечно вищий над усі інші. І том «Материалов» спочатку поставлений був слабіш, але потім до нього пороблено потрібні додатки при II томі. Окрім старанної систематизації етнографічного матеріалу, слід підкреслити ще три системи покажчиків до нього.
По-І-ше, Б. Грінченко поробив бібліографічні вказівки до кожного номера в збірнику, а коли це буває казка, то до кожного мотиву її, одзначаючи варіанти. Треба завважити, що українські етнографи побільше не мають цієї похвальної звички звертати увагу на те, що вже було надруковано, а через те деякі матеріали виходять на світ разів по десятеро, більше-менше в однаковісінькій формі. Візьмемо для прикладу оповідання про бусла: однаковісіньке оповідання про бусла, надруковане спершу в «Преданиях» Драгоманова (1876), нам доводилося потім зустрічати як щось нове у «Киевской старине», 1883, далі в «Зорі» в одній з статей Лепкого, далі в тій самій «Зорі» у Верхратського, в ній-таки у Комарова (1892), далі в «Волынских епархиальных ведомостях», 1895; сюди-таки можна додати словника Шейковського під словом «Бусел» і 2-й том повної збірки творів Руданського (Львів, 1896). В «Материалах» Б. Грінченка про бусла немає запису, а через те й не зазначено варіанти про нього (можлива річ, що Грінченко був би назвав варіантів ще більше, ніж я); але в інших випадках у нього старанно зібрано різні розкидані вказівки: і з спеціальних праць, і з випадкових повідомлень, і з белетристичних переробок ; часописи для дітей, шкільні хрестоматії, ба навіть лубочні малюнки – усе те Грінченко заносить до своїх приміток. По цих його примітках можна не тільки порівнювати варіанти, ба навіть одразу можна ставити питання, чи не могло часом котресь оповідання піти в народ найновішим, книжним шляхом, – напр., через якусь популярну брошуру. До речі, скажемо, що Грінченко одзначає, од кого записано щось, письменний чи неписьменний був оповідач, скільки йому було літ, часом навіть – од кого сам оповідач засвоїв своє оповідання . Попереду ми вже були мали нагоду згадати, що до бібліографічних даних притягнено й матеріал галицький, ще й дуже великою мірою до того. Скласти цьому справжню ціну ми можемо, аж коли згадаємо, що навіть проф. Сумцов, автор спеціальної «Современной малорусской этнографии», буває цілком незнайомий з дуже важливими галицькими етнографічними творами та виданнями .
По-2-е, окрім бібліографічних приміток при окремих номерах дано в Б. Грінченка скількись осібних загальніших покажчиків наприкінці відділів. Ми вже за них згадували були вище: це – реєстр (з оглядом змісту) всіх тих опублікованих українських етнографічних матеріалів, заміток та розвідок, що можуть бути корисні кожному українському етнографові, як збирачеві, так і дослідникові. Бажалося б, щоб ці покажчики, доповнені скільки можна, видав Б. Грінченко в світ окремою книжкою .
Є ще й третій, дуже зручний покажчик, наприкінці II тому (стор. 356 – 390). Там подано в стислому, але цілком зрозумілому викладі зміст кожного номера обох томів, подано вже по-російському. Цей покажчик дозволяє дослідникові не порпатися по цілому великому збірникові і значно заощаджує час.
1897
II
Дещо про рукописи Миколи Білозерського
Саме тоді як у Чернігові одбувавсь археологічний з’їзд (я на нього не поїхав), мені довелося чимало попрацювати над дуже цікавими археологічно-етнографічними матеріалами, зібраними не де, як у Чернігівщині-таки. Це – папери Миколи Білозерського, брата Кулішевої жінки Ганни Барвінок. Мало хто про них знає, і прийшло мені оце на думку – подати про них звістку ширшій публіці.
З Миколи Білозерського був неабиякий колекціонер. От він ціле життя своє збирав матеріали для історії козаччини; певне, лагодився написати про козаків многотомову історичну працю. В його паперах ми знаходимо широку бібліографію, виписки з літописів, з усяких актових джерел, з учених розвідок, із журнальних статей і т. ін.; виписок дуже багацько, і вони дуже цінні, та все сировий матеріал, нічого обробленого нема. За життя свого покійник надрукував 1856 р.: «Южно-русские летописи, открытые и изданные Н. Белозерским». Це – так звані козацькі «кройнички». Поміж ними є т. зв. «Черниговская летопись». Оригінал її – в мене в руках. Порівнюючи рукопис і друкований текст, я бачу, що з філологічного погляду видання М. Білозерського не первосортне: він як друкував, то виправляв орфографію на «етимологічний» лад, а через те позатирав чимало характерних діалектичних особливостей . Найбільшого літопису, який був в його руках, він там не видрукував, – може, через те, що пам’ятник той – дуже великий. Це – літопис значкового товариша (чи «полковника») Онисима Білогруда, доведений до 1734 року. Для найдавніших часів Білогруд-літописець черпав звістки із Стрийковського, далі користувався козацькими «кройничками», далі – писав сам.
Окрім історії, Мик. Білозерський цікавивсь народною словесністю (піснями, казками тощо), взагалі етнографією вкраїнською і, нарешті, живою мовою. І цей його матеріал – сильно цікавий. Він не тільки сам записував із уст народних, але збирав і всякі давні записи, всяке старе шпаргалля кінця XVIII – початку XIX віку, де серед інших писульок трапляються народні пісні. Папір того старого шпаргалля здебільша ледве держиться, – зовсім перетлів. Звичайно, не все там щиро народне: частенько – то писані збірки російських віршів, а поміж ними трапляються і українські пісні. Інтересний там є лічебник 1816 року: починається лічебником, далі переходить на російські вірші (переважно дуже патріотичні, проти Наполеона), а серед них – ода Котляревського до князя Куракіна під отаким заголовком: «Пѣсня на новій 185 (!) год пану нашему батьку князю Алексѣю Борисовичу Куракину», та ще є там і звісна великодня вірша: «Христос воскрес, рад мир увесь». Серед трохи пізніших етнографічних матеріалів є рукописний опис борзенського весілля – Маркевича.
Філологічні матеріали Мик. Білозерського – то спеціально словарні: записано чернігівські слова з поясненнями, що вони визначають.
Ще треба згадати про матеріали для історії українського письменства. Єсть поміж паперами Мик. Білозерського велика пачка в альфабетному розпорядку: «Материалы для словаря украинских деятелей». Та вона не дуже цікава, бо неповна. Інтересніша друга пачка, про Шевченка (бібліографія, виписки з друкованих і, здається, ще не друкованих споминів і т. ін.); ще інтересніша пачка – про Костомарова, а найінтересніша, аж до пікантності – про Куліша. Куліша покійник сильно не любив, але знав його дуже близько і поставив собі довголітню мету: збирати про Куліша всяку звістку, всяку дрібну дрібницю. Чого-чого тут нема! Є, приміром, рубрика: «Привычки Кулиша», – і туди заведено навіть злісну звістку про те, що Куліш часто полоскав рота, – з неприхильними поясненнями, що в роті у нього завсігди бував якийсь осадок, якась падь. Або знов – є рубрика: «Отзывы Кулиша о людях», – і в ній тенденція: довести, що в Куліша було сім п’ятниць на тиждень. Для того, хто писатиме Кулішеву біографію, оця Мик. Білозерського пачка про Куліша дасть незвичайно багацько; тільки ж доведеться все те перепускати крізь призму дуже-дуже суворої критики.
А. Кримський
1908
До цього мого листа, надрукованого 1908 р. в «Раді», додам тепер от що:
1) Архів Мик. Білозерського передала мені Мик. Білозерського вдова.
2) Етнографічну частину того архіву здав я 1924 року до Етнографічної комісії Української Академії наук.
3) Біографічну частину здав я до академічної Комісії для складання біографічного словника діячів української землі.
4) Стародавні рукописи Мик. Білозерського (в тім числі літопис Онисима Білогруда) і Маркевичів опис українського весілля (цікавий з діалектологічного і лексичного боку) здано до рукописного відділу Комісії для складання словника живої мови Української Академії наук.
5) Всі інші матеріали з архіву Мик. Білозерського переховуються в рукописному книгосховищі при моїй історично-філологічній кафедрі в Академії наук під доглядом бібліотекаря В. Г. Іванця та наукового секретаря моєї кафедри М. З. Левченка.
1927
