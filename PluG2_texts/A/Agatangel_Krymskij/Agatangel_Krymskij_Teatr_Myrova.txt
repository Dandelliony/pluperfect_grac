Театр Мирова-Бедюха
Од 7-го мая ст. ст. гостює в Смоленську одна з менших українських труп – П. С. Мирова-Бедюха. Про неї досі щось не чутно було зовсім, а тим часом це має бути якесь дуже гарне драматичне товариство, принаймні, якщо судити з тих надзвичайних, палких похвал, які розсипає «Смоленский вестник». Оцінки сієї російської часописі визначаються величезною, аж неймовірною, прихильністю як до театру Мирова, так і взагалі до українства; прихильнішого суду, ніж написав російський рецензент, не міг би написати ніякий патріот-українець. Впрочім, можемо до речі сказати сміливо, що власне український суд про свої театри (див. «Зорю» та «Правду») був раз у раз дуже строгий і суворий, навіть занадто суворий; отже, певне, що ніхто не посмів дорікати нам російським прислів’ям: «Всяк кулик своє болото хвалит».
«Смоленский вестник» знаходить, що загальний характер виконання названої трупи, ансамбль – знаменитий, замітний, одличний. Публіка, говориться далі, геть губить голову од «восторга та восхищения» і хоче все чути по двічі; оплескам, здається, нема кінця, одним словом, можна сміло заявити, що тутешня публіка театром малоруським цілком удоволена. З-поміж артистів сієї трупи часопись надто похваляє загального любимця – Мирова, Питаєва-Пронського, Мирославського, з пань – Мирову-Стороженко, Романовську, котрі, як видко, мають і голос дуже гарний. Виставили поки що «Назара Стодолю» та «Дай сердцю волю...». Згадана російська часопись вважа непотрібним подавати зміст «Назара Стодолі», бо, мовляв, «кто же не знает всех произведений Кобзаря?» В другім місці вона нашого Кобзаря зве прямо «Тарас» і каже: «Це справедливий син свого народу, який він любив над усе на світі, якого долю він виплакував кривавими слізьми, який кохати він завіщав нащадкам під страхом покарання божого, «бо хто матір забуває, того бог карає», – наказував він»...
Такими-от прихильними, щирими увагами рясно пересипані рецензії «Смоленского вестника». Незвичайні похвали грі артистів Мирова-Бедібха так само на кожному ступені. Очевидячки, в Смоленську ще не знають про «сепаратизм», а судять просто по безпосередньому вражінню.
