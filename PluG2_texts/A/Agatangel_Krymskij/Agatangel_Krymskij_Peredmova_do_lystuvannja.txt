[Передмова до публікації «Листування Ів. Франка з Аг. Кримським (1890 – 1906)»]
Не сам я впорядковував оце Франкове листування. Як усі інші листи, писані поважними діячами до мене, так і ті, котрі писав до мене Ів. Франко, я ніколи не одкладав в окремі пачки, не перев’язував мотузочком чи що. Переховувалося все здавна начебто в хронологічному порядкові, але геть без ладу, в моєму чималому, тільки ж доволі хаотичному архіві – по верхніх полицях моєї бібліотеки, вгорі на книжкових шафах, серед пороху та павутиння, або в позабиваних скринях. Видобути Франкові листи звідти, з-поміж безлічі всякого іншого писаного надіб’я (старих історичних документів, усяких давніх манускриптів, усяких фольклорно-етнографічних записів, неопрацьованих чи недокінчених літературно-наукових матеріалів або й попросту всякої хаотичної писанини) – то вже була сама по собі чимала робота. Та не моя. І ще більший виходив труд – впорядкувати оті всі видобуті на світ Франкові та інших галичан писання, порівняти Франкові листи з листами Павликовими та ще багато з чиїми, пояснити неясності, долучити до Франкових листів історично-літературні коментарі на підставі опублікованих літературних даних, словом, зробити те, що зветься «зредагувати». Це все пильно проробив знов не я. Над усім попрацював мій покійний небіж М. Кримський, я ж тільки пособляв йому своїми споминами, знат-тями, порадами. Він помер, довівши свою копітку працю, можна сказати, геть до краю, так що рукопис уже й до друку придатний був би. Аж для остаточної редакції (було це року 1931) вирішив і сам я уважно перевірити все написане, повиправляти неточності, коли вони будуть, а тоді десь далеко сховати перевірений рукопис, нехай би він побачив світ аж по моїй смерті. Перечитавши тоді написане аж надто пильно, я переконався, що фактичних помилок у коментарях нема ані же. Все ж деякі бібліографічні вказівки я подавав-таки од себе. І навпаки, я одкинув чималий коментар до Франкового листа № 4 (про мою недавню полеміку з Драгомановим). Через що одкинув? Тільки через те, що в моїх розвідках, статтях, замітках (Київ, 1928) відносини мої до Драгоманова, а тим самим і до Франка освітлені з якнайбільшою докладністю і безсторонністю. Все інше в племінниковій роботі я позалишав так, як воно було зредаговане, дарма що іноді я мав би дріб’язкове право почувати себе трохи скривдженим.
Бо племінник хоч писав з натуральною симпатією й пошаною супроти свого старого дядька-академіка, та заразом він на правах аж надто близької людини не завсігди сушив собі мозок тим, щоб додержати тонкої дипломатичності в своєму гоні. Так, у моїй дискусії з Франком (лист № 5), де мої й Франкові погляди на обов’язкову норму літературної української мови різко розбіглися, коментатор безоглядно обстав за Франком і навіть пустив проти мене та Грінченка і інших «вісімдесятників» явну іронію. В коментарях до листів № 38 і № 39 (чому я, обминувши можливу для мене кафедру української філології, вибрав для офіціальної служби готову кафедру любої для мене арабістики) висловлено суд, який не збігається з думкою Франка. Бо, за фамільярною коментаторовою оцінкою, «нема де правди діти, загальне враження од листування навряд щоб було зовсім вигідне для характеристики А. Кримського». Гадаю, що оці слова проти мене несправедливі. Та їх я не зважився викинути: чи цю тираду, чи все таке інше, позалишав я неторканим, та й, раз уже згодився пустити листування в друк ще перед своєю смертю, нічогісінько вже не змінюю. Навіщо б я мав у чужих коментарях щось змінювати, змодифіковувати?
Адже ціле півстоліття відділяє мене од того моменту, коли в Галичині з’явилася перша моя друкована річ і розпочалося листування з Франком. Та й не абияке півстоліття! Завершила його Велика соціалістична революція, в могутньому напористому ході якої один місяць дорівнює десятьом рокам звичайного часу. Навіть, здавалося б, чималі деталі попереднього життя видаються тепер такими давніми-давніми дрібницями! Все, що тоді чинилося, обернулося в давноминулу плюсквамперфектну історію, tempi passati і все, що з тих часів ще не затерлося в людській пам’яті, – то наче фрагменти з середньовіччини. Тепер мені вже неспроможний завдати болю навіть найсуворіший привселюдний суд про моє тодішнє я і з його помилками, і з його добрими пориваннями, які забезпечили мені щиру інтимну приязнь незабутнього Франка. Нехай же листування йде в світ без мого прихорошування!
