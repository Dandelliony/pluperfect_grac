Етнологічні й філологічні ложки дьогтю в бочках меду
І. Слова «воля» й «вільний» в якутській мові
Всі знають, що Леся Українка – один з найкращих наших поетів. А що «найбільше кидається в вічі кожному читачеві, так не оригінальність і нешаблонність її поетичних тем. І ото й тепер, недавнечко , Леся Українка помістила поему «Одно слово» – знов на оригінальну тему, а саме на ось яку.
Політичний засланець, оселений серед якутів у Сибіру, гине з нудьги за волею. Прихильні якути, радніші йому чимсь пособити, допитуються, чого йому не стає; аж виходить, що в якутській мові нема слів воля, вільний, визволити, або «випустити на волю». І чужинець, помираючи з неволі, каже:
...Я знаю: я від того
Вмираю, ідо у вас ніяк не зветься,
Хоч єсть його без міри в вашім краю.
А те, від чого міг би я ожити,
Не зветься теж ніяк: немає слова!
Але й його самого в вас нема...
Якби було хоч слово, може б я
Ще й жив би з вами...
Тема, безперечно, гарна. Закінчення ефектне.
Та, на жаль, саме те, що дає найбільшу красу цій поемі, є фактична неправда. Гуртом кажучи, нема в світі такої мови, щоб у ній не було слів воля, вільний, визволяти. А зосібна – і про якутську мову треба завважити те саме, бо воля і вільний буде по-якутськи босхо , а визволити, або «випестити на волю», – це буде по-якутському босхоло [...].
III. Про назвище «Мала Русь»
Поміж нашими часописами «Рідний край» виглядає так, що й найкраще. Навіть чужі люди, великоруси, похваляють «Рідний край». (Це мені доводилося чувати в Москві). І справді-таки: цей часопис ведеться не тільки в теплому народолюбному напрямку, ба й цікаво й жваво, і мені здається, що читач із простого народу має зовсім легко засвоїти собі ті ідеї і ту науку, яку подає йому «Рідний край». Тим гірше буває глядіти, що «Рідний край» часом може розповсюднювати й популяризувати поміж селянами грубу неправду, та йто не тільки противонаукову, ба ще й образливу для народної вкраїнської самосвідомості. Це я кажу про надруковану в 17-му ч. 1906 р. статтю Л. П. «Через віщо склалася і що означає назва Мала Русь».
Гуртом кажучи, єсть у тій статті чимало геть усяких непевних висказів , та я маю спинитися тільки на самій суті, на питанні про назву Мала Русь, Д-ій П. заявляє (стор. 6), буцім «в давні часи слова малий і великий, приставлені до імен собственних, означали не те, що означають вони в наші дні, або сказать, в часи недавні». А саме-іменно, на думку д-ія Л. П., коли греки звали одну землю великою, а Другу – малою, то тим вони «визначали не тільки просторінь земель і численність людності в тих землях, а визначали ще й те, що одна земля по своїй людності суцільніша..., а в другій – людність перемішана» . І от, приміром, про Малу Азію д. Л. П. завіряє читача, ніби названо цю країну од греків Малою через «мішанину племен, язиків, звичаїв, через часте завоювання чужинцями...». «Малою земля ця назвалась, втерявши багато з своїх попередніх азіатських ознак» , – себто наче «змалівши». До цього неправдивого свого завірення д. Л. П., за одним заходом, приточує ще друге, таке саме неправдиве завірення: буцім назвище Мала Азія – стародавнє, буців воно йде «з часів найдавніших», «з давнього давна» . Нарешті, д. Л. П. подає з усього такого свій висновок, що, мовляв, так «само через умалення стародавніх ознак людності своєї і південна Русь названа Малою» .
Таке перекручення історії [...] робить не хто, як наш «Рідний край», та й авторитетно підносить цю неправду селянам. Очевидячки, не можна думати, щоб він це робив свідомо, із злої волі: навпаки, треба думати, що тут винне самісіньке незнаття, як філології, так і історії.
Вдаймось перш усього за підмогою до філології. Чи дає вона право толкувати слово Малий в класичних мовах так, як толкує д. Л. П.?
По-латині Мала Азія була Asia Minor, по-грецьки т) Mtxpd ‘Aaia. Або, знов (і це з історичного погляду буде геть старіший приклад), назва для Малої Арменії була по-латині Armenia Minor, по-грецьки – rj Міхра Арцeviа. І та ін. Отже ж ані латинське слово minor, ані грецьке слово ціхроС не можуть значити: «той, що втратив свої стародавні ознаки» або «той, що має мішану людність». Ні! ці слова визначають у латинській і грецькій мові якраз те саме, що в нас і в росіян визначає слово малий (малый) в ім’ю села «Мала Бурімка» (супроти «Великої Бурімки», себто – більшої) або слово Малая – в адміністративній російській назві для кавказької області: «Малая Кабарда» (супроти «Большой Кабарды»). І це треба сказати не тільки про грецьку та латинську мову. Бо й по всіх старих азіатських мовах (вірменській, перській, арамейській і інших) те слово малий, яке буває географічним епітетом і прикладається, приміром, до Малої Азії, може собою визначати тільки те саме, що й наше сучасне малий.
Це каже проти д-ія Л. П. філологія. А що скажуть документальні історичні свідоцтва?
Один із найстаріших прикладів на те, що якась країна зветься Малою, це не Мала Азія (як, очевидячки, думає собі д. Л. П.), але Арменія (Вірменщина). Як розпалася всесвітня держава Олександра Македонського і пошматувалася поміж його наступниками – «діадохами», то Вірменщина припала Селевкідам, і вони правили нею через своїх намісників-сатрапів. Щоб спосібніш було орудувати тею великою країною, вони її розбили, скажемо по-теперішньому, на губернії. Більша губернія назвалася «Велика Арменія», менша губернія – «Мала Арменія». Словом, діло діялося тоді зовсім так само, як за наших часів діється воно в російській адміністрації на Кавказі, де Кабарда через адміністративний російський поділ розбилася на «Большую Кабарду» і «Малую Кабарду»; і безосновно завіряє д. Л. П., що «не так було, не так і думалося (про слово малий) в давню давнину». Потім, літ за 200 перед Р. X., вірмени скинули з себе селевкідське ярмо; тільки ж імення «Велика Арменія» й «Мала Арменія» вже позоставалися навіки. І ми стрічаємо ці назви не тільки в істориків та географів грецьких (приміром у Полібія, що писав літ за півтораста перед Різдвом, у Страбона, що писав за часів Августа й Тіберія, і в інших), – ба зустрічаються ці назви і в своїх рідних вірменських істориків, для яких терміни «Велика Арменія» і «Мала Арменія» були тим зручнішими, що династичне життя Малої й Великої Арменії пішло не одним шляхом; обидві країни жили самостійним політичним життям, і політична історія Малої Вірменщини бувала не раз навіть славнішою.
Щодо Малої Азії, то вона стала так зватися («Малою») вже значно пізніш, як Вірменщина, і зовсім несправедливо заявляє д. Л. П. , ніби вона «стала Малою вже за часів найдавніших», бо, мовляв, погречилася й «змаліла в стародавніх ознаках своєї людності». Що погречилася вона здавна, так се правда, бо вже й за часів греко-перських війн (V в. перед Р. X.) ми бачимо, що вся країна аж пересякла грецьким елементом; а після Олександра Македонського, за часів т. зв. еллінізму, весь півострів аж до Кавказу погречився незвичайно . Тільки ж тоді країна ще не звалася через те «Малою Азією», як хибно подає д. Л. П.; такого ймення за класичних часів не було, і назву «Мала Азія» ми вперше зустрічаємо аж у V віці по Різдві Хр., та й то не в греків (як думає д. Л. П.), а в римського письменника Орозія в формі Asia Minor. До того ж часу це була попросту «римська провінція Азія». Може комусь із читачів цей римський титул «Азія» (для невеличкої частини цілої Азії) здасться переборщено величним. Так варто пам’ятати ось що. Перший раз римляни загосподарилися на цім півострові в 130-му році, коли-то пергамський цар Аттал завіщав їм своє царство; вони теє царство взяли собі – і зараз-таки, через свою римську пиху, бучно назвали його «Азія», дарма що се був з Азії зовсім малесенький шматочок. Потім вони, щодалі, то більше й більше захоплювали земель на тім півострові, – і все те разом звалося в них так само «Азія», або «провінція Азія». З того бундючного титулу виходило, неначебто римляни панують над цілою Азією. Але ж тим часом в Азії (не в римській, а в справжній Азії) повстала з III віку по Р. X. могутня перська держава Сасанідів, з традицією давніх іранських «великих царів» і з нахилом панувати «од моря до моря» (од Індійського океану до Чорного й Середземного морів), – держава, що не тільки не залежала од Риму, але ще й Рим не раз був од неї зазнавав доброї халепи. Пишно величати «Азією» самісінький римськопідданий півострів, коли тим часом володіли величезною частиною Азії «великі царі» Сасаніди, ставало вже незручно, – і отож допіру тоді, за сасанідських часів, римляни свою римську частину Азії («провінцію Азію» з «Іонією») охрестили Малою Азією (Asia Minor – дослівно «Азія Менша») на те, щоб одрізняти її од Великої Азії, себто од більшої частини азіатського материка. Оцю назву: «Мала Азія» ми, як сказано, перший раз зустрічаємо в Орозія, в початку V віку . Після того ми вже й у грецьких письменників зачинаємо стрічати т) Міхрі’Ааіа (очевидний переклад з латинського Asia Minor). Так отже що значить «Мала Азія»? – Це значить: «Се – та сама країна, та сама Азія, що й увесь материк, та й чималенька своїм розміром, тільки що не така велика, я ціла Азія».
 Таким самим побутом і в назві «Мала Русь» (Russia Minor) слово Мала (Minor) має вказувати тільки на обсяг, на розмір. Коли ж д. Л. П. каже, що «через умалення стародавніх ознак людності своєї південна Русь названа Малою», то він тут допускається не одної, а декількох історичних помилок.
Наперед усього названо Малою Руссю (Russia Minor) не всю південну (українську) Русь, не Київщину, не Чернігівщину, не Переяславщину, а тільки Галицько-Волинську державу, самісіньке князівство (чи королівство) Галицько-Волинське. «Руссю» звалася була найдавніше самісінька Київщина або (потроху) ще й інші землі, що з них політично складалася великокнязька Київська держава. Як же ж іще перед татарським находом Київська держава зовсім ослабла, а Галицько-Волинське князівство (чи королівство) вбилося тим часом у велику політичну силу, то от воно й назвало себе, нарешті, пишним і гордовитим титулом «Мала Русь», себто «трохи чи не Київська держава». Ця назва: «Мала Русь» була в галицьких князів почесним титулом, і князі пишалися ним і офіціально. От, приміром, Юрій II в 1334 році гордо величає себе в своєму офіціальному титулові: Dei gratia natus dux totius Russiae Minoris («з божої ласки прирожденний князь цілої Малої Русі»). Нехай-но кожен читач сам зміркує, чи міг би князь Юрій надавати своєму оцьому пишному титулові таке розуміння, яке надає йому д. Л. П., себто: «Ми, з божої ласки, князь тієї Русі, що змаліла в стародавніх ознаках своєї людності...»
Яким способом трохи пізніше почали греки звати «Малою Руссю» не саму вже Галичину, ба ще й Київщину та й усю південну Русь, а московську Русь назвали «Великою», – про це я тут широко не розводитимусь, бо писав про це іще недавнечко в передмові до своєї української граматики . Там у мене подано й уривок із грецької грамоти Царгородського синоду 1354-го року. Тут лиш коротко поясню дещо. Хоч своїм титулом («Мала Русь») Галицько-Волинське князівство трохи й одрізняло себе од Київщини (простої «Русі»), тільки ж мова в Галицько-Волинському князівстві і в Київщині була одна й та сама або більше-менше одна й та сама. Се мусило кинутися на увагу найпередше чужинцям, – от, грекам. І справді: незабаром, у тому ж таки XIV віці, греки зачали звати Малою Руссю ще й Київщину. А в Русі московській, рязанській і в інших північних країнах мова тоді, к XIV-ому вікові, стала виразно не така, як на півдні: то ось тії країни греки почали звати «Великою Руссю», бо вони ж просторонню своєю були справді значно більші од «Малої Русі», себто од нашого рідного краю.
Із статті д-ія Л. П. виходить іще, що він (та, мабуть, і редакція «Рідного краю») вірить в якусь сильну затрату стародавніх руських ознак українцями, а в великорусах добачає він ті староруські ознаки без затрати. Думати такечки – зовсім безпідставна річ [...].
