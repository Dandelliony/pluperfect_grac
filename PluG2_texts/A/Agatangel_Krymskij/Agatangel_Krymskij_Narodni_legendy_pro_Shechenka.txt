Народні легенди про Шевченка – і пісня про «Шевченка»
І
Влітку 1890 року мені частенько траплялося читати простим, неписьменним міщанам городка Звенигородки на Київщині Шевченкові поеми: «Катерина», «Наймичка» і ін. або й його лірику. Запевне, всі не могли наслухатися досхочу; а вже щодо жіноцтва, то жінки раз у раз аж плакали, слухаючи, приміром, «Наймичку», і радніші були, щоб і по скількись разів я читав їм те саме. Здебільшого бувало так, що слухачі мої допіру од мене знайомилися з Шевченком. Та часом, правда, доводилося мені чути й таке: «Це – Шевченкове? О, я вже знаю дещо з цього. Який він був гум! Як він прикладно все нам вйтолкував!» Але за особу великого Кобзаря, що народивсь не де, як на тій самій Звенигородщині, я й од таких не міг був нічого довідатися, опроче, що він тепер повинен бути в Петербурзі, – живий, очевидячки. Та одного разу каже мені старий Андрій Поштар : «Я його знаю, – деньгай був такий!» На Шевченка-деньгая (багатиря) я й уваги був не звернув. А ще зминуло скількись днів – син Андрія Поштаря, парубок Яків, розказав мені таке:
«Шевченко усе ходив із Кулішем: вони разом товариствували; тільки ж Куліш не був такий хвабрий та хитрий, як Шевченко. А Шевченко був багатир страшенний; куди він ступне, за їм гроші річкою течуть, і бідняків-голодрабів збиралася коло його сила: есі доставали грошей повні пригорщі. От його дуже не злюбила поліція та десятники, бо такий багатир. Щоб загарбати його гроші, вони навели на його сильний сон, поклали у гріб та й поховали. Але Шевченко був великий знахур, та не собакуватий; три дні він був у землі, а там – ожив, і живе, мабуть, і досі.
Мій оповідач, Яків Поштар, народивсь бл. 1870 р. Легенду він чув навіть не од батька, а од письменного хлопчика, на прозвання Нете́личка, а Нетеличка ніби це вичитав звідкілясь .
Збігло після того років п’ятеро. Знов я приїхав на літо до своєї Звенигородки (1895) – і якось серед розмови із своєю сестрою Ганною Кримською випадково довідався, що в Звенигородці і серед простих людей і серед інтелігенції зачала циркулювати літ тому вже двоє-троє (тобто рр. 1892 – 1893) чутка про те, начебто Шевченко приїздив був недавнечко на свою батьківщину. Бо тут не тільки в народі, ба й серед тутешньої урядовницької інтелігенції панує думка, що Шевченко має бути ще живий. Кажуть, що в 1860 р. привезено з-за кордону й поховано [очевидячки, над Дніпром] лиш закриту мідяну труну: сказали всім, начебто в ній лежить тіло поетове, а направду ж його там не було. Труна, кажуть, була порожня, а Шевченко зостався живий: він поїхав на Полтавщину й оселизсь там, маючи пашпорта й папери свого приятеля Кричмана. І от, чотири тому роки (так переказувала 1895 р. поголоску моя сестра), цей «Кричман» одвідав Кирилівку, Тарасівку та м. Звенигородку. Він усе дуже уважно оглядав: живовидячки, пригадував собі свою батьківщину, що на ній давненько не бував. У Звенигородці бувши, він скількись разів заходив за ділом до слідчого Клебанівського; тепер [тобто 1895 р.] його вже тут немає. Клебанівський, кажуть, упізнав, що той «Кричман» – то Шевченко, й тоді ж таки ніби так і казав не раз своїм знайомим звенигородцям, що це зовсім не Кричман. Одвідав Шевченко й свою сестру в Кирилівці; сестра, кажуть, «получає пенсію» од цариці. Старі селяни упізнавали приїжджого й гукали до нього: «Тарасе!» То Тарас обертавсь і обережненько подавав знак: «Цитьте! Мовчіть!» Між іншим, він казав людям, що коли він помре, то після нього знайдеться чимало нових його писаннів, ще не друкованих ніде.
Оповіданню цьому у Звенигородці легко ймуть віри, між іншим, через те, що воно покликається на свідоцтво всім відомої живої людини, слідчого Клебанівського. Той Клебанівський із Звенигородки вже виїхав, протестувати проти будь-яких чуток, з його ім’ям зв’язаних, уже не може, і вони любісінько можуть розповсюднюватися за його авторитетом.
Не важко одшукати джерело цього переказу (або коли хочете – сплітки) . Кричман – це, звичайно, д. Кречмер. Він, може, й справді приїздив-таки до Звенигородки і міг бувати у слідчого Клебанівського; але, здається, ані Клебанівський і ніхто з його знайомих не вважав тоді, що то не Кречмер, а Шевченко. Знали хіба, що Кречмер цікавиться Шевченком і його родичами, сліпими-бідаками. А от, чотири тому роки, хто одвідав Кирилівку й Моринці (та не Звенигородку), так це О. Я. Кониський. Він і списав свою подорож у львівській «Зорі» («Подорож у рідні села Шевченка»); його справді, – як не одному потім у Києві оповідав сам-таки Кониський, – селяни вважали були за Тараса Григоровича; коли Кониський казав їм, що йому цікаво подивитися на ті місця, де жив Шевченко, то йому хитренько одповідали: «Еге, кожному дуже цікаво подивитися на те місце, де зріс» . Тепер , як бачимо, Кониського приїзд і Кречмерів приїзд позливалися у людей в одну й ту саму подію, та ще люди додали до неї й дещо з давнього репертуару переказів про Шевченка (металеватруна).
(І
1885 р. в «Киевской старине» (сентябрь, II, стор. 187 – 188) подав Михайло Васильєв одну пісню з типу т. зв. солдатських чи «некрутських», що записав він її «от бывшего кантониста» в с. Лебедині Чигиринського повіту (на Київщині). «Кантонисты» ж – це, як відомо, були хлопчаки, які з дитячих літ училися на солдатів; були це солдатські діти, байстрята, підкидьки, завербовані в окремі малолітні роти та батальйони – характеру більше-менше кріпацького, тільки в залежності не од панів-поміщиків, а од військового відомства. Пісня, що подав М. Васильєв, не виблискує художніми прикметами; навпаки – багато в ній елемента протихудожнього; тільки ж цікава вона тим, що її герой, якого «записала мати ще й маленьким у салдати» (тобто, живовидячки, в «кантоністи»), зветься «Шевченко». М. Васильєв написав теє слово з буквою великою: «Шевченко» та й надав своєму записові заголовок: «Народная песня о Шевченке». Ось вона:
Уродився та й Шевченко, 
Уродився та й удався, 
Тільки дурний його розум, 
Що в солдати записався.
«Не сам же я записався, 
Записала мене мати, 
Записала мене мати 
Ще й маленьким у салдати».
Ой повезли Шевченка
Тісною улицею,
Назад руки зав’язали
Та білою сирицею.
Ой привезли Шевченка 
До нового трахтиру, 
Там Шевченка розібрали, 
Як мати народила;
Посадили на креселку, 
Чорні кудрі обстригали, 
Чорні кудрі обстригали, 
А Шевченко умліває.
«Розвивайся, суховерхий дубе, 
Бо на тебе мороз буде, 
Роздівайся, та Шевченку, 
Бо на тебе прийом буде. 
Ой не плач ти, Шевченко, 
Та й не плач, не журися, 
Бери деньги бумажнії, 
Мед-вина напийся».
Ой, ударився Шевченко 
Та об поли руками: 
«Деньги мої бумажнії, 
Пропав же із вами»!
Ніяких коментарів до свого запису М. Васильєв не долучив. Та за чотири роки передрукували це в Галичині, у львівському часописі «Зоря» (1889, ч. 6-7, стор.115 – 116) під тим самим заголовком: «Народна песня про Шевченка. З «Киевской старины» переписав А. Борковський». Борковський був тоді редактором «Зорі». Невважаючи на виразну малохудожність цієї співанки, він – чи не з редакторсько-патріотичного обов’язку? – у передньому слівці до передруку спромігся добачити в ній дещо «казкове, поетичне». «О чарівній силі імені і творів Шевченка свідчать також казкці пісні, що собі зложив про него народ український», – пише А. Борковський. «Слава Шевченка між українським народом далеко скоріше [ніж через книжки] мусила й мусить ширитися майже через самі усні оповідання про него; а такі оповідання, звісно, мусять згодом чим раз більше одскакувати од правди і принимати стрій казочний, поетичний» (стор. 115) . Наче для наочного ілюстрування того «строю казочного, поетичного» далі й передруковано з «Киевской старины» пісню про «дурний Шевченка розум, що в салдати записався».
Саме ж тоді почав видаватися у Львові літературно-політичний місячник «Правд а», дуже патріотичного напряму. І от, у лютневій (Шевченковій) книжці 1891 року вмістила «Правда» на стор. 96 – 97 статтю: «Народна пам’ять про Шевченка». Хто автор статті, не підписано: може й О. Я. Кониський. І читаємо ми там:
Пам’ять про Шевченка жива в народі: він давно стояв (став? – А. Кр.) героєм народних переказів і пісень; час же взятися до збирання з народних уст усього того, що є в народній пам’яті про Шевченка.
Подаємо на перший раз пісню про Шевченка, записану в селі Сніжній, Сквирського повіту, в Київщині. Жодних коментаріїв не робимо на сей раз, хіба скажемо тілько, що пісня ся свідчить, що народна муза не вмирала на Україні і во віки не помре: вона тілько переміняє зміст відповідно часу, як і подобає усьому живому, усьому поступовому. Ось ся пісня:
Молодий Шевченко вродливим удався,
Тільки його дурний розум,
Що в салдати записався. 
Ой не сам же він записався, записала його мати:
Приїхали його брати, 
Та й не вийшла мати з хати. 
Десь у тебе, Шевченко, 
Та й не рідная мати:
Приїхали ісбе брати, 
Та й не вийшла з хати! 
Ой повезли Шевченка битими шляхами:
За ним, за ним Іванюша 
З червоними бумажками.
Ой вдарився Шевченко об поли руками:
«Лихо ж мені, мої бумажечки, 
Пропав же я тепер з вами!» 
Ой привезли Шевченка до нового прийому:
Ой крикнули прийомщики, 
Щоб лоб брити йому 
Ой в Києві на риночку дві квіточки в’ється,
За горою кам’яною, 
Там Шевченко з турком б’ється,
Ой в Києві на риночку дві квіточки звито, – 
За горою кам’яною 
Там Шевченка з коня вбито. 
Оця «Правди», 1891, замітка, вкупі з попередніми, свідчить, що людей, охочих прикладати цюю співанку до поета Шевченка, було тоді, в 1880 – 1890-их рр., чимало, дарма що зміст її виразно вказує: не про поета нашого ця пісня, але таки про «Шевченка» – шевцевого сина. Я з цього приводу тоді й до «Правди» написав , зазначаючи при тім, що співають пісню тую не тільки на Київщині, батьківщині нашого поета, де про нього пам’ять легше могла б зберегтися, ба й у крайній Подільщині, де люд за Шевченка навіть і з книжок не знає десь певне нічогісінько ; можлива річ, що співають її й ще деінде. Найголовніший довід, що вона не торкається Тараса Шевченка, це її зміст. Змістом своїм вона й кришечки не нагадує обставин поетового життя, бо тут попросту оповідається чи за малолітнього кантоніста, чи за т. зв. «охотника», якогось гуляку, що за гроші «у салдати записався», – пішов у москалі замість когось іншого (так же й співають: «Деньги мої бумажна, згинув я із вами!»); після він їде битися з турком, а вже ж Шевченко з турком не бивсь. І треба дивуватися, що націоналісти наші з патріотизму, чи що, хотять неодмінно зробити цю пісню «народною згадкою про Тараса», хоч тутечки одне-однісіньке слово «Шевченко» може хіба на щось натякати. Думається, – писав я, – що пісеньки про таких «охотників» зв’язувати з пам’яттю Шевченко-вою – навіть і з патріотичного погляду не виходить до ладу.
III
Не думаю, що «патріотів» – націоналістів моя замітка переконала тоді . Але етнографи, мабуть, звернули на ню деяку увагу. Бо коли в «Киевской старине» 1901 р. надруковано було ще один варіант згаданої пісні, то редакція цю пісню захарактеризувала вже як звичайнісіньку всім відому типову «некрутську», дарма що Звенигородська жінка, од якої новий варіант записано, пристосовувала пісню саме-іменно до поета Шевченка.
От що надруковано було в «Киевской старине» :
Народна пісня про Шевченка
В ч. 9 «Киевской старины», 1885 р. (відд. II, стор. 187), умістив М. Васильев народну пісню про Шевченка. Цю пісню записав він од колишнього кантоніста в с. Лебедині, Київської губ., Чигиринського повіту. Тепер нам надіслано ще одного варіанта народної пісні про Шевченка, і цей варіант в деяких своїх частинах має схожість :з згаданим М. Васильєва записом, що зберігся в чистішому вигляді. Нового варіанта записав проф. А. Станіславський в Казані 1879 р. з уст старої жінки Домахи, яка була родом із с. Товстого, Звенигородського повіту, і знала Шевченка особисто. З ЇЇ легендарного і незгідного з дійсністю оповідання виходить, що цей варіант має бути самого Шевченка, який начебто приїздив до своїх родичів, після того як його забрали в москалі. Десь тоді, мовляв, навідавсь він до якогось Каракоца – садівничого в м. Вільшані (маєток гр. Вл. Браницького, старш.), і на погулянні у того Каракоца, що відбулося напередодні Шевченкового від’їзду, він напідпитку бувши, при всій громаді, де буцімто й Домаха була (?) , одспівав ось таку пісню, що, мовляли, сам на себе склав:
Уродився Шевченко, 
Уродився, вдався, 
Тільки його дурний розум, 
Що в салдати дався. 
Ой повезли Шевченка 
Та й битими доріжками, – 
За ним, за ним стороженьки 
З голими шаблями. 
А де на ніч приставали, 
Там віконця забивали, 
А до мене, молодого, 
Отця й неньки не пускали. 
Ой повезли Шевченка
Рано до прийому,
Та й крикнули на Шевченка:
«Голіте лоб йому!»
На стільчику посадили,
Чорні кудрі обголили,
Чорні кудрі обголили
Та й до полку приділили.
– Ой лягай же, Шевченку,
Лягай, просипляйся,
А завтра день ранесенько
Та й на муштр збирайся.
Положився Шевченко, 
Положивсь, проспався, 
А поутру вже раненько 
Та й на муштр зібрався.
Домаха повідала, що є ще навороти, але вона їх не пам’ятає, та навіть і за певність вищенаведених не дуже ручиться.
 Вже не кажучи про те, що цяя пісня нічого спільного із Шевченковою творчістю не може мати, слід пам’ятати й те, що це є звичайнісінька всім відомого типу некрутська пісня, до Шевченка лиш пристосована.
IV
Здається, що найстарший запис пісні про щевчикового сина, охотою записаного в москалі, маємо ми в рукописній подільській збірці волосного писаря Димінського 1860-их або кінця 1850-их рр. Переховується вона тепер у видавництві Української Академії наук, і вже дещо з неї почав публікувати керівничий видавництва М. З. Левченко.
Записував Димінський фольклорні матеріали на Проскурівщині і побільше цікавився казками та жартівливими вигадками; але подекуди записував він з народних уст і пісні. І от, на лл. 162 об. – 163 об., поміж двома казками, ми знаходимо у нього в’язочку «некрутських» пісень, а серед них – пісню про Шевченка. Публікуємо всеньку тую в’язочку, щоб краще було видно місце «шевченкової» співанки .
Песни
Чи чули ви, люди добрі, як ся земля трясла?
Тогди, тогди наша Польща на біду перейшла.
Чи виділи ви, люди добрі, як ся сонце мінило? 
Тогди, тогди новобранці в некрути ловили.
Ой, ой ловили, ловили темненької ночі,
Не єдная стара ненька виплакала очі. 
Ой ловили, ловили, везли їх возами, 
Як погляне єден на другого, обмиється сльозами.
Ой чорниє галоньки круту гору вкрили, – 
Молодиє новобранці жалю наробили. 
Не так тії молодиє, як тії старії 
Покинули ж інки-вдови і діти дрібненькі.
Ой чорниє галоньки, знесіться аж вгору
Молодиє новобранці, верніться додому!
«Ради би ми ся вгору знести, та й туман налягає, 
Ради би ми ся повернути, та цар не пускає.
Ой не так цар, як царова мати:
Хоче нами, новобранцями, Польщу звоювати».
Ой вродися, шевченьку, та вдайся, 
Щоби з тебе ніхто не сміявся 
Ой вродився шевченько та вдався: 
Дурний его розум взявся 
Та в жолніри записався.
Не сам же він записався,
Записали го люди:
Як буде жив шевченько,
То в жовніри дати. Розвивайся сухий дубе,
Бо вже взавтра мороз буде. 
Становися ти, шевченьку, 
Бо вже взавтра прийом буде.
«Я ж морозів не боюся,
До морозів розів’юся.
Я прийому не боюся,
Я сам туди ставлюся». 
Ой привели шевченька, поставили в куточку: 
Скидай, скидай ти, шевченьку, білую сорочку.
Ой пішов та шевченько та лужками-бережками, – 
За ним, за ним єго мати, та з синіми бумажками. 
Ой вдарився шевченько та по полах руками: 
«Гроші ж мої бумажнії, тепер же пропав я з вами!»
Терном, терном битий шляхом, 
Гей! гей! терном битий шляхом.
Туда ішов офіцерський повчок,
Гей! гей! офіцерський повчок. 
Й а вперед офіцере ідут.
 Гей! гей офіцере ідут.
А за ними москалики ідут,
Гей! гей! москалики ідут. 
Єдному назад ручки позов’язовані, 
Гей! гей! позовязовані.
Їм кучері позачісовані,
Гей, гей! позачісовані. 
За тим повком отець-мати ідут, 
Під пахою сорочку несут.
«На, сину, та сорочку вбирайї
Гей! гей! та сорочку вбирай», 
«На що ж мені сорочку вбирати? 
Десь я буду кватиру мати. 
Гей! гей! квар[т]ирушку мати?»
«Ой ти, сину, та дитино моя!
Гей! гей! та дитино моя.
Ой де ж твоя найвірніша дружина?
Гей! гей! найвірніша дружина?» 
«Ой є в полі високая могила, 
Гей! гей! високая могила, 
Там же моя найвірніша дружина, 
Гей! гей! найвірніша дружина.
Ой мав же я золотий перстінець,
Гей! гей! золотий перстінець.
Да дав я єго барабанчику,
Гей! гей! барабанчику. 
Щоби добре барабан вибивав, 
Гей! гей! барабан вибивав, 
Отцу-мамі та жалю додавав, 
Гей! гей! та жалю додавав.
У Києві, 3 лютого 1927
