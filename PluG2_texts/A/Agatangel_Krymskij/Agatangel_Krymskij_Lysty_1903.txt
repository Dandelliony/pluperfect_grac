185. До Б. Д. Грінченка
Дорогий товаришу!
«Энциклопедический словарь» Брокгауза і Єфрона прохав мене написати статтю «Шевченко» (речинець – 20 – 25 августа), тільки ж я не маю на те часу. Чи не схотіли б Ви взяти на себе цю статтю (Вам заплатять по 3,5 крб. за стовпець)? Коли згода, то одпишіть мені якнайшвидше, а я замість себе порекомендую «Энциклопедическому словареві» Вас.
Ваш А. Кримський
Звенигородка в Київщині,
19 22/VII 03
186. До В. М. Гнатюка
Звенигородка в Київщині,
23. VII 1903
Високошановний добродію!
Будьте ласкаві передати членам Товариства ім. Шевченка мою щиру подяку за ту честь, яку воно мені зробило, вибравши мене своїм дійсним членом. Рівночасно посилаю рекомендованою опаскою найголовніші дати свого життя, які Ви бажали мати од мене, і спис замітніших своїх научних праць і статей; само собою розуміється, що, написавши більше як 500 статей, я не можу подавати повний їх спис; навіть і сей, який посилаю, займе в Вас багато місця.
Долучаю й 10 крб. як свою вкладку за 2 роки.
Вас особисто, високоповажаний д. Гнатюк, щиро вітаю з нагоди Вашого іменовання членом-кореспондентом Російської Академії наук. Я завсігди дуже високо цінив Ваші праці і тепер незвичайно радий, що Академія наук Вас пошанувала. Вам, мабуть, відомо, що в члени-кореспонденти Російської Академії наук не легко попасти і що така честь припадає далеко не кожному видатному російському вченому, а тим паче – заграничному. Може бути, що якось спроможусь і надрукую свою (давно вже написану, тільки не переписану) оцінку Ваших праць, які знов кажу, шаную дуже високо.
Ваш прихильник
проф. А. Кримський
P. S. Прохав би прислати коректуру мого бібліографічного покажчика мені на перегляд, бо буде без того багацько помилок друкарських.
