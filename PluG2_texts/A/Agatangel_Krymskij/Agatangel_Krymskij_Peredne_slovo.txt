Переднє слово
[до видання «Твори Степана Руданського». Т. V, Львів, 1899]
Так само, як і ті писання Руданського, що увійшли в другий і третій том нашого видання, поема «Цар Соловей» і «Старочеські співи» переховувались у шановного П. Г. Житецького в Києві. Він, оддаючи мені 1895-го року рукописи поетові, думав, що оддає мені їх усі, а через те я, друкуючи 2-й том, заявив, що поему «Цар Соловей» треба вважати за загублену (стор. 1). Та позаторік, переглядаючи скриню з лексичними матеріалами для історичного українсько-руського словаря, яку мені доручив шановний Павло Гнатович, я, на свою несподівану втіху, знайшов у ній не тільки «Царя Соловея», але ще й невідомий нікому переклад із «Королеводвірського рукопису». Воно, правда, розповсюджений переказ про те, буцім Руданський не написав нічого кращого над «Царя Соловея», показується дуже переборщеним, бо я, наприклад, реальні «Приказки» і «Світові байки» поставив би вище од алегоричного «Царя Соловея»; але що на тій поемі лежить-таки печать талану, того ніхто заперечити не зможе.
Автор назвав «Царя Соловея» казкою, і справді її можна читати з великим заінтересуванням попросту як казку. Тільки ж іздавна вже було звісно (од. покійного Ніщинського), що автор хотів тією казкою алегорично обмалювати відносини слов’ян поміж собою. А втім, сам кінець казки мусить напоумити навіть зовсім недогадливого читача, що цар Соловей – то слов’янський прабатько, царевич Пастух з чарівливою дудкою – музикальний народ чехи, пан Мисливець з поляни – поляки, царівна Золотокрила – Україна, а одновірний з нею Причепа – москалі. Коли читач одразу держатиметься сього погляду, то всяка сторінка з казки дасть йому якийсь історичний натяк. Отак у насмішливім оповіданні наймитовім про панотця та в цинічненькій сцені між панотцем і молодицею читач миттю почує одгук середньовікових фабльо або новел Боккаччієвих про неморальне життя духовників, а в нещасливім гусакові, що його живцем спік головний панотчик, упізнає безсмертного чеського Гуса; в кумедній халепі, яка скоїлась німцеві від Пастухової дудки, читачеві вчуються поважні слов’янофільські ноти; в житі та кию коло степу неважко буде впізнати Житомир з Києвом, а в розговінні царівни і Причепи у православного попа – зустріч України з Великоруссю на спільнім релігійнім грунті.
Рукописи, з яких друкується сей том, власноручні авторові. У Руданського, як звісно, трапляється немало провінціалізмів . Котрі з них, на мою думку, цікавіші для філолога (приміром, «рямінний» замість «ремінний»), ті я зазначив удолині, хоч виправляв у тексті. А от які менше цікаві діалектичні особливості я повиправляв без усяких приміток: 1) тверді голосні після р (цара, царові, царом, царувати, затраслась, свараться, мираться, кучеравий, з гора, до мора, загораться, ви-прадає, раса); 2) помішання є та и (чиплявся, стрикоче, занихає, забринить, втиряю, втиче, стрипинути, обирну-лася, всюде, похелилася, еї – зам Гість] звичайного її); 3) и намість і (на смертельним); 4) о замість і (спокойно, спокойний, розкошний); 5) є зам[ість] і (весенній, меж, «ступень» чується часто по всій Україні, і через те я його не виправив на «ступінь»); 6) суголосні глухі замість дзвінких (вітбуває, вітки, откриті, вігдати, вітдалився, заміхтіли, михтять, лехкою) ; 7) випадання й (на гладкі підлозі, при лихі долі, у старі столиці, вражі силі, по правді божі, а не чоловічі, в сі долині, на ні, при ні, по траві зелені, панні уродливі, на рані глібокі; також: «стані» зам[ість] «стайні», «но» зам[ість] «іно» або «йно»); 8) ю зам. і і навпаки (цілувати, глібокий) . 9) у зам. о (покуштувати); 10) придихальне г в початку слів (гатаман, гинший); 11) я зам. е (сужано, опущане, заручана, відломляне); зайве в (увсе, увся, увсі, увзяти, увзяв, встидливая); 12) І та и зам. 6 в формах єм і єсть (сконавись, яким, затопивись, пізнававись, пам’ятаним, вважав-їм, виучавїсь просив-їсь). Правопис я виправив так, що замість ы та и (так усе у Руданського) поставив скрізь и та /; та ще замість «луче» (з одним ч) поставив «лучше», замість «счастливий, счастя» – «щасливий, щастя»; та ще замість росіянизму «седмого» написав «сьомого». Всі оці дані стосуються тільки до тексту «Царя Соловея»; спис виправок у «Королеводвірській рукописі» подано далі на належнім місці.
В 3-ім томі, уже як він видрукувався, я побачив ось які друкарські помилки (прохаю читачів виправити їх): Стор. 20, в примітці 2-ій викинути слова: «зросійщена форма» і перенести в примітку 1-у.
Стор. 		Замість 		Треба
21 ряд зн. 4 	виходить 		виходило
27 – згори 8 	а Русалиму 		в Русалиму 
74 і 75 		чоботах 		чоботях
86 ряд. ост. 	най 			дай
87 ряд. 1-ий треба читати так: «Якось він підсунув ручку».
87 ряд 2 	Го! 			в то
87 » 6 		Май 			Дай
99 » зн. 15 	з боків 		через зад
99 » ост. 	закрити 		покрити
Окрім того, мушу завважити, що в декотрих приказках другого тому єсть такі відміни проти рукопису, про які я нічогісінько не згадав у передмові. Поясню, через що так воно сталось. Друкуючи той том, я не вислав до Галичини увесь текст відразу, але переписував його частинами і так одсилав. Серед приказок Руданського були деякі порнографічні, і їх важко було друкувати, а деякі – попросту вільні, або з одним-двома незвичайними словами; щодо таких, то я був певний, що, випустивши дотичне слово, можна буде їх друкувати. Та зараз же я побачив, що в Галичині дивляться на сю справу інакше. Єсть, наприклад, приказка у Руданського про лінивого сина; батько питає його: «Та скажи ж, нарешті, до чого ти здатний! До якої роботи?» А він відказує: «Щоб робити діти». Я сподівався, що вона піде в друк, а вона не пішла; а ті приказки, в яких я робив пропуски, теж не друкувалися, бо робилися незрозумілими. Тоді я, хоч як мені було прикро накладати руку на чужий текст, зачав» відсилаючи до Галичини рукопис, потайки робити в нім дрібненькі зміни: наприклад я переписував «кізяк» замість одного грубого слівця, і т. ін.; таким способом я обрятував з півтора десятка приказок, які без того зовсім не могли б були побачити світу. Згаданим змінам підлягли приказки, надруковані на сторонах: 42, 44, 88, 90, 96, 97, 98, 104, 105, 110 – 111, 115, 120, 123, 127, 131, 133. Може, колись мені пощастить оголосити ті речі так, як вони написані в самого Руданського; і навряд чи буде від того шкода для чиєїсь моральності!
