Про научність фонетичної правописі

Д. Волан, як видко з «Буковини», ч. 54, думає воювати проти фонетичної української правописі тим способом, що покликається на слова Леконта, члена Паризької Академії наук: «Тільки необразовані і неотесані народи, які не мають ані літератури, ані історії, можуть уживати фонетичну правопись». Сей аргумент колись уже була виставила також «Галицька Русь», значиться, він доволі популярний у Галичині чи Буковині, а через те я вважаю непоганою річчю пояснити читачам, що думають про фонетичну українську правопись не Леконти, які про українську мову, певне, й не чували, а спеціалісти-історики руської мови, [...] професори Петербурзького і Московського університету.
В Петербурзі історію руської (себто велико- і малоруської) мови читає проф.
Соболевський. Він [...] у всіх своїх працях держиться тільки кулішівки (див., напр., його «Лекции по истории русского языка», СПб., 1892, і всі статті, які він містив у «Журнале министерства народного просвещения»). В Москві історію руської мови викладає проф.
Брандт, щирий великорус. Він теж у всіх своїх філологічних розправах наводить українські слова не інакше як кулішівкою, і, перекладаючи Міклошича на російську мову, він усі українські слова перевів з абецадла на кулішівку.
Та він не обмежується тим мовчазливим признанням вищості кулішівки над якоюсь іншою правописсю: він щороку з університетської кафедри рішуче заявляє, що найбільш наукова з усіх малоруських правописей – кулішівка.
Правопись Максимовичеву (етимологічну) він гудить, бо бачить в ній багато ненаучності, «не говоря уже о бессмысленности этимологического правописания вообще». В своїх недавно виданих (1894 р.) «Лекциях по фонетике сербского языка» проф.
Брандт дуже вихваляє сербську правопись, бо вона, каже, чисто научна.
Думаю, що не завадить знати австрійським русинам, як дивляться на фонетичну українську правопись в двох найважливіших осередках російської просвіти, джерелах російської філології.
