
Образки з життя робучого люду. Написав Іван Франко. 
Львів, 1890. XVI+320 стор. 8°. Ціна 1 злр 50 кр.
Не можна не порадуватися, що Франко напоумився видати оці оповідання, котрі досі було надруковано врозкидку – чи окремими книжечками, чи по часописах, – через що вони не могли звернути на себе належної уваги. Тим часом ці оповістки зовсім не те, що останні утвори Франка – усякі Граби та Трацькі, які могли би здаться хіба для довшого роману, але окремо зовсім не цікаві: повістки «В поті чола» варті великого пошаловку, бо задумані глибоко, порушують важкі, пекучі питання. Хоч це й одрубні оповідання, але вони всі мають тісний зв’язок між собою, власне ідеєю, і вкупі виразно обмальовують змагання автора. Звісно нам, що він соціаліст, але в цій книжці громадівським химерам місця одведено мало; під загалом висловлених думок сміливо підпишеться кожна чесна людина, бо Франко виступає тутечки проти того, що дійсно гнобить усіх; промовляє в користь «принижених і ображених», будь старих, будь малих. В докладну оцінку цієї книги я не вдаватимуся, бо це одібрало б дуже багато часу, а так зазначу дещо.
Кілька оповідань односиться до долі дітей, до їх виховання, їх становища – питання, котре і в більш просвічених народів не зовсім порішене як слід і становить болюче місце: всі ми забуваємо, що діти такі самі рівноправні люди, як і дорослі; що людська кривда, а надто сваволя батьківська, вчительська, глибоко зачіпляє дитину і дає якнайшкідливіший вплив. Дитині що-небудь заборонили, не позволяють чогось робити – вона хоче розправляти, вимага доказів, а в батьків (навіть світлих) один одвіт: «Так треба», «Так я хочу» або: «Не смій мислити самостійно! Роби і мисли, як я і люди». Подивімось, напр., на цього франківського Мирона. Почав він рахувати і б’є дубчиком об землю – старий Рябина його лає: «Не смій бити, бо земля наша мама». Вже ж бо старий певно що не вірить своїм словам, але каже, аби дати яку сувору хлопчакові. Та й ще посилає натомість «Отченаша» читати! Зробив Мирон якеєсь одкриття фізіологічне – з його сміються і лають. Спитає: «За що? Чому ж не так, як я кажу?» – відповіді нема (бо батьки самі не знають, що одвітити) або єсть єдина: «Не загадуйся такими питаннями, бо це гріх, бог не велить». Добре поняття буде в дитини й про бога! Та ще Мирон знаходиться в розмірно сприяючих обставинах, а от подивітесь на Степана Леськового або на Галая («Лесишина челядь»): тому бідоласі одібрали усяку свободу, убивали, убивали, аж поки геть не приголомшили. Коли ж не забила тямку дитини хатня обстанова, то ще зостається школа, котра так сильно заохочує дітей до науки, що в них являється огида, обридження до неї. «Всі вони під час того шкільного року заодно робили собі блискучі надії, як то буде гарно, як вони увільняться від щоденних різок, позаушників, штурханців, пай та попідволосників і як покажуться знову у повнім блиску своєї поваги на пасовищі» (стор. 40). Биття, биття – конечна педагогічна умова (часом чиниться воно над школярами – по приказу вчителя – руками товаришів!). Шкода тільки, що Франко не гурт порушує тему безмежного панування батьків і вихователів над дітьми в інтелігенції, в світлій громаді, а тема дуже добра! Але і в тому, що він намалював, є доволі над чим подумать. Читаєш у Франка про становище в менше освіченій верстві, а знехотя повстають в голові усякі любості нашого гімназіального виховання. Різок, правда, уживається педагогами в наших гімназіях мало (тільки з волі батьків), зате там є ще гірша, ще тонша моральна мука, бо скрізь, скрізь заходи знищення самостійної мислі. Мале дитя (от, напр., з-поміж таких, які вчаться у Валька) не може в сильнім ступені чути гніту над думкою, а підросла гімназіальна молодіж відчуває цеє ой як добре! Не знаю, які гімназії галицькі (певне, що кращі за наші, бо дух конституції, волі мусить навіть непомітно переймати всі галузі життя), але в наших кожен покуштує, яково-то солодко буває виявити своєрідну думку, своє «чом і нащо?», виявити найдрібніший знак самостійності. «Як ми кажемо, так воно й треба! Мовчать і слухатись!» – гукають на «резонера», та потім ще й обурюються, коли він не має довір’я до своїх вихователів! До гімназії приймають вони дитину ще здорову, а випускають молодика напів-знівеченого, напівперековерканого. Скільки мусить од-терпіти бідолашний хлопчина! Далебі, б’ючийся кулаками та різками сільський вчитель – іще симпатична особа в порівнянні з «просвіченим педагогом», котрий силується переробити думку ученика на свій штиб.
Впрочім, ції світлі педагоги не цураються й грубішої, менше тонкої муки учеників. От учитель Степана Леськового («Олівець») набив його за те, що він не мав олівця: наші просвічені директори садовлять гімназиста в карцер по 4 години за те, що він на лекції замість слухати – щось мазав у зошиті, або за те, що почав на лекції застругувати олівця не маленьким, а столовим ножем (я наводжу правдиві, дійсні факти). Грубий, невчений Валько («Schön Schreiben») знущається і б’є жидка за теє, що він жид; в нас просвічений «смотритель городскаго училища» (скінчивший щонайменше гімназію) навмисне назначує день писемних іспитів у суботу, аби змусити й жидків писати; коли вони не захотіли «грішити» в той день, їм усім одложено екзамени аж на після канікул. В нас ученики-християни можуть силоміць годувати товаришівжидів салом, а такий-о смотритель зо сміхом рішає: «Якщо ти од сала вмреш, то вони підуть у Сибір...»
Сваволя, тиранія над особистістю, над мислю ученика – ото уся система виховання в школах усякого сорту в нас в Росії, а почасти дещо подібне мусить бути й у Галичині. Які ж наслідки будуть з нашого виховання? Одвітити дуже неважко. Може статися, що дитину за-б’ють-затуркають, позбавлять її всякої своєї волі, вироблять з хлопця якогось автомата, котрий у житті буде спосібний вчинити яку підлоту по приказу старшого. А може зробитися й такечки: бачачи з боку учителів цілковиту зневагу його особистості, страшенну фальш і запинання себе в величаву мантію, дотепніший ученик (або син) не одчує нічого іншого, опроче невимовної погорди до цих фарисеїв-тиранів, перестане довіряти жоднісінькому слову їх. їх вчинки стануться «насінням обурення, погорди і вічної вражди проти усякого неволення та тиранства», – каже Франко (стор. 61). Ще далі молодик обтрушує з себе усе, що тільки йшло од наставників, не дивлячись, чи було там, може, що й добреє; почне проповідувати проти усього, чому вони вчили (як. напр., це ми бачили в Вольтері); буде поміхою на світі і собі, і другим. Про Мирона Франко каже: «Стане Мирон гарячим проповідником правд науки, забажає перевести їх в життя, понесе їх між темних і погибаючих... Ну, і незавидна його доля! Навістить він і стіни тюремні, і всякі нори муки та насилля людей над людьми...» і т. п. (стор. 35). Переложити «правди науки» тощо на звичайну мову: стане соціалістом або й яким-небудь ультра-соціалістом з його химерами, – будь якими благородними, так химерами ж. І вихователі та батьки дивуватимуться, що з дітей вийшли нігілісти, соціалісти і др. -істи. Та не тямитимуть наші педагоги, що вони ж самі виною того, що діти їх одсахнулися; не зрозуміють вони, що в соціалізмі побіч його хиб є жива струя, яку вони виключили од себе і яка саме й вабить до себе молодіж... Читаючи оповідання «Малий Мирон», «Грицева шкільна наука», «Schön Schreiben» і «Олівець», незна-рошне пригадуєш Помяловського. Навряд чи я помилюсь, сказавши, що Помяловський має дійсно вплив на Франка: многі місця нашого знаменитого письмовця достоту такі, як в «Очерках бурсы», а «Малий Мирон» нагадує «Вукола». Тільки ж Помяловський пише з більшим талантом і виразніш; особа його Вукола не має в собі тих помилок психологічних, що Мирон Франка. Вукол товче квіти задля видобутку парфумів, сіє в землю гроші «на ріст», роздумує, як-то йде годинник, як корова дає молоко, – все це питання, які природно властиві дитині. Чималенький Мирон, «чудово розумна дитина», задумується, чим людина бачить. Адже ж дитина, стільки разів на день заплющуючи очі, певно, ще в сповиточку взнає, що вона бачить очима. Так само, мовляв, «професорські» досвіди з ушима й ротом здалися б своїми прийомами скоріше якому вченому природознавцеві, ніж дитині. Опроче того, ще більше спільності, ніж із Вуколом, має Мирон із Васильком (в оповіданні Марковички «Два сини»). В особі Мирона узято всі черти, дані Марком Вовчком, та прибавлено ще другі. В «Лесишиній челяді», одному з найкращих оповідань Франкового збірника, ми бачимо нещасливу долю дівчини-сиротини, одданої за першого стрічного. Тут Франко порушує жіноче питання лиш ізлегка, а вже рішуче обстає за правами женщини в своїй гарній повісті «Маніпулянтка» (NB. Ця повістка, опроче, що важна ідеєю і талановитою психологією Целіни, одзначається ще й великою займаючістю ходу дії). Тут порушено і рівність женщини із мужчиною, і відносини її до мужчини, представлено той глиб геройства, на яке спосібна слабка жінка чи дівчина. Запевне Франко узнає за неодмінну річ жіночу освіту, боронить од нападів женську діяльність, женську публічну службу. Хапаючим за душу способом живописує він перед нами ті незгодини, в яких знаходяться женщини-«емансипантки», ярко малює їх кривди. От бідну Целіну молодий Темницький наміряється обплутати своїм сильцем; старий Темницький висміює безталанну дівчину дуже уїдливо, доводячи, що її ревна служба, її гарячі ідеали хиляться тільки до того, аби вловити жениха. Навіть добродушна стара служанка Осипова – і та несвідомо вражає нещасливу Целю своєю наївною мовою: «Адже ж паннун-ця щодень сім годин сидить там, за решіткою, мов на виставі. Хто хоче, може прийти і обзирати паннунцю, скільки його воля, і паннунця не може йому сього заборонити...» (стор. 216). Багато, багато є всякого терня в житті женщин-робітниць, але наскільки ж вони совісніше виконують свою службу, ніж мужчини! Наскільки більще в них почуття обов’язку! В оповіданні «Маніпулянтка» є Ольга Невірська, котру звабив один академік; «спонукана своїм гарячим темпераментом і його пестощами та намовами, вона на хвилю тратить з очей границю, через котру обов’язуючий суспільний порядок не позволяє переходити безкарно...» (стор. 242). І ось немощна дівчина являється справедливою героїнею: щоб не зашкодити другим жінкам, які зостаються на публічній службі, вона заживає отрути! Без усякого сумніву, Франко (та й хіба він один?!) не бачить нічогісінько ганебного в тім, що Ольга переступила границю, через котру суспільний кодекс боронить переходити; він цілковито стоїть на боці героя-дівчини, котру «формалістичні і бюрократичні душі назвуть упавшою і легкодушною», назвуть здеморалізованою.
Така її доля…О боже мій милий! 
За що ж ти караєш її, молоду? 
За те, що так щиро вона полюбила 
Козацькії очі?..
А за віщо, боже милий?
За що світом нудить?
Що зробила вона людям,
Чого хотять люди?..
Бодай же вас, чорні брови,
Нікому не мати,
Коли за вас таке лихо
Треба одбувати!.. 
Чи винна ж голубка, що голуба любить?..
Але Франко дуже розумно розсуджує, що світові порядки поки ще не змінено і вони мають свою силу. Отже, треба з тим рахуватися, розсудливо рішає він і свою думку щодо цього питання об’являє дуже виразно.
Женщин-робітниць він поділяє на три категорії. «Жіноча служба публічна – то широкий, запилений і погано вибрукований гостинець, на котрому три шляхи. Шляхом направо йде купка жінок, у котрих в серцях горе життя, розчарування і ригор службовий висушили відмолоджуюче джерело чуття і людської самодіяльності. Се жінки бюрократки... з дуже затісненим круговидом життєвих інтересів...» До таких формалісток належить виведена Франком в цім само оповіданні пані Грозицька, котра навіть перед лицем смерті не кидає невмолимої службистості. «Наліво йдуть істоти, якраз противні тамтим, живі, палкі, бажаючі жити, повні запалу до праці, повні посвячення і співчуття, але власне для того поражені на найтяжчі покуси, на найбільші небезпеки, похибки і помилки. Здовж шляху, котрим пройшла ся громадка, від часу до часу лишається якийсь недовідомий остаток: то труп, то калюжа крові». З цього-о гурту і Невірська. А посередині йдуть тії, що поводяться не чуттям, а розумом: «Людськість, гідність і індивідуальність людська в тій громадці хорониться свято і переноситься, як найцініше насліддя все наперед, до далекої, кращої будущини». Так-от Франко, оддаючи належну честь Невірським, таки не узнає їх за норму, а знаходить, що medio tutissimus ibis . Значиться, будь то з принципу, засади, будь попросту з розсудку, з зрозуміння власної вигоди, – а так званої в світі деморалізації, по думці Франка, не треба; він признає «свободу серця» (кажучи словами його героя Темери), але ж уважаючи на існуючі суспільні відносини, поручае керуватися розумом і підклоняти йому чуття. (Взагалі вартність новел Франка становить та обставина, що, коли він торкається тут якого-небудь питання, то саму теорію, з якою багато хто не згодився б зглядом оконечного її ідеалу, він зводить на практичний грунт; прихильник соціалізму, він такечки обстає за здійсненням лиш частки, найближчої точки своєї мети, через що однак не перестає бути соціалістом, а тим часом на таку програму мусить пристати усякий поступовець, хоч би був не соціалістом. Певне, що завзятіші та нерозумніші громадівці мали би вважати Франка за ретрограда; так воно й буває). Шкода тільки, що Франко не подав нам жінки третього шляху. А може, він хотів зобразити таку в особі Целіни? Так Целіна – це ж та сама Невірська: її лиш випадкова обставина спасла од долі Ольги, а не керування себе розсудком.
Не лишає любляче око Франка нікогісінько, хто терпить на цім світі: чи то дитина, чи жінка, чи хлоп, чи жид, чи злодій-арештант, – в кожному наш славний писатель одшукує «божественну іскру» і взиває нас на милість до всіх пригноблених. Найбільше ж, як соціаліст, він зверта увагу на економічні питання, на потребу праці економічної задля покращення долі нашого «меншого брата», та й малює такі образки, що читача й знехотя переконає. Читачеві стає зовсім зрозумілою, зовсім природною можливість такого явища, як причинний Стебельський, котрий, прийшовши до одчаю од думок за біди люду, рішив геть чисто в усьому сам собі вистарчати, бо інакше чоловік мусить затягати довг у других. «А хто затягає довг, той довжник... мусить віддавати. А як не має що віддати і не знає, як віддати? А тут вірителі – хлопи, баби... Плачуть і кленуть! Спати не можна вночі... страшно... все чуєш плач і прокляття! А найгірше ті діти – такі нужденні, голі, попухлі... і не кленуть, тільки плачуть і вмирають... Я через два роки заснути на волос не міг, усе той плач уночі чув. І мусив покинути все. А як почав сам собі вистарчати у всім, то легше стало» (стор. 73). Він узяв робити тільки грубі роботи, одягатися лише в те, що сам зладить, «а перша річ – м’яса не їсти і пера до рук не брати». Стебель-ський являє нам болісний, крайній розвиток соціалістичних таки мрій, але на першу хвилину читач сам робиться близький навіть до подібного стану, бо Франко виразно показує, що погані в світі занадто, що згортати руки і зоставатися в дотеперішнім становищі далі вже годі і нечесно: тра щось діяти. Оцей муляр, що з своєю сім’єю зависить од одного слова самовольного підмайстра; ці арештанти, що піддані під власть звіреві-капралу; ці бідні хлопи, котрим визискувачі-жиди одбирають останню хатину і виганяють господарів на голод і старцювання, та ще на підставі закону; цей ремісник, в котрого й є охота працювати, так «закон» не дозволяє, а жене в жебрацтво або на крадіж; нарешті цей бідний закон, що гнеться в користь багатиря і сильного – все те дійсно такі речі, що коли їх одчуєш, то вони вопіють до бога, не дають уночі спати і т. ін.
Франко вміє оповідати дуже ловко, дуже ярко. Покинути його книгу, заплющити очі, а перед вами так і пролітає отая сила мерзоти та бід людських світових, що їм не може запобігти й закон.
Іще про цей славетний «закон». Мені здається, що Франко не несамосвідомо малює відношення мужиків до «закону» (вигаданого панами!), як до чогось необов’язкового, бо мужик зна свій, інший закон. «У камеральнім чи в панськім лісі – то крадуть, що хто може захопити, а в моїм ані ні прутика не ткнуть, хоч се туй під носом», – говорить селянин і не бачить очевидячки нічого поганого в такій крадіжі. Війт Бойкський («Цигани») сам виправляє циганів, котрих злапав жандарм і оддав на його поруку. Та й хіба ж може простий хлоп інакше стати до того «закону», коли бачить же, що той «закон» являється, напр., якомусь жандармові способом осягнення «бельобунгу», служить його особистим примхам і оддає в жертву грубих поодиноких осіб життя цілих родин (див., напр., «Цигани»); як мужикові односитися інакше, коли «закон» одбирає послідню худіб-чину чи хатину од харпака-хлопа, коли той «закон» вимагає податків, більших од самого заробку («Добрий заробок», «Домашній промисл»), коли він оддає мужиків на справедливу панщину («Ліси і пасовиська»), коли він позволя збиткуватися над особою людською! Частенько франківські мужики так крити кують існуючі порядки і цей самий злоповісний закон» що й світлий публіцист міг би позаздрити основності їх суду. Такі розсудливі мужики виведені, напр., в «Домашнім промислі» або от в «Історії моєї січкарні».
Я не стану довго розводитися про ці чудові оповідання – ви самі, шановний читателю, познайомитесь із ними; це буде найкраще, бо вони самі за себе говорять. Зазначу хіба ще тую обставину, що, малюючи злигодні бідного люду, Франко ніколи не силується ідеалізувати страдальців. Якою реальною виходить хоч би та сцена, де бідолашний, пригноблений старий ром і собі грізно підніма голос, коли розмовляє з плохеньким війтом. Тим часом не один письмак побоявся б виставити сердегу з цього боку, опасуючися, що така сцена попсує ціле вражіння.
Але я мерщій переходжу до одної з найбільш визначаючихся повісток Франка – «На дні» – і хочу зупинитися на декотрих думках Темери, себто Франкового любимця.
Темера був посадовлений у Дрогобицьку вежу, де побачив себе «на дні суспільності». В тій казні він стрів таких забитих людей, що навіть був на часину всумнився, невже перед ним такі люди, як і він, брати його, вміючи чуть, як і він, красу і погань життя: «Така тут видніється страшенна пропасть між людьми а людьми!» Тут Франко талановито нам малює хапаючі за душі картини зниження людської особи (надто звертає увагу той Бовдур), але переходьмо до самого Темери. Ідеали його – «віддати життя своє боротьбі за свободу, свободу народу від чужовладства, свободу людини від пут, які на ню накладають другі люди і нещасно уладжені суг спільні відносини, свободу праці, думки, науки, свободу серця і розуму» (стор. 91). Як бачимо, бажання цілком слушні і симпатичні, які поділяє певно що всякий світлий чоловік. (Воно правда й те, що наведені слова можна і ширше розтягати по-своєму). Навіть не видко того блуду, якого б тра сподіватися од соціаліста, – відсутності думки національної , бо як же інакше розуміти «свободу народу від чужовладства»? Очевидячки, тут річ не про любов до людськості взагалі, але іменно до народу українсько-руського. «Адже ж і всі ми – чи ж це така сама, нижня верства поміж народами?» – сумує Франко в другім місці (стор. 268) об нашій народності.
Та чи перечить ся любов 
Тій другій а святій любові?
До речі, не можу не нагадати слів і Павлика в одному листі, призначеному задля великоруських народників (NB. Жоден з великоруських народників того пись ма не одчитав): «І ми поклоняємся народові, але поклоняємся лиш тому, що є в народі доброго». Себто і Пав лик не проти народної думки? Виходить, значиться, що можна ж бути й соціалістом і не погоджувати народними святощами? Тільки, на жаль, раз у раз трапляється навпаки.
Ціль в Темери, отже, поставлена добра, але ж способи переведення її можуть бути різні, – так невже ж таки треба неодмінно бути соціалістом, щоб працювати над осягненням цих бажань?! Невже ж народовці хотять не того самого?! Тільки що вони націоналізму не закидають, як загал наших драгоманівців.
Андрій Темера бідкається, чому це люди не липнуть до соціалізму («правдивої науки», по його термінології). «Чи тому, що вона своїх здобутків не видає за око-нечну безвзглядну правду? Ах, а людям треба ще поваги, котра би згори диктувала: так має бути! Треба ще «писанія», котре становило би початок і кінець мудрості, поза котрим усе було б або фальшиве, або злишнє!..» Еге ж, пане Темеро: власне через те, що в тих здобутках «правдивої науки» не бачимо ми «без взглядної правди», а багато дечого ще непевного! Тут вагу має не послух «писанію», а щось інше: «Хіба ж треба заразісінько й полинути за новою думкою тільки через те, що вона нова?! Не треба озиратися, чи часом не химера то?! А вже ж не можна хапатися за тії теорії, з яких непевні самі їх прихильники. Та отой же Темера боїться, що часом «всі ті наші думи, наші змагання, наші бої, – може, все те тільки одна велика помилка, яких тисячі прошуміли досі, мов густі вітри, понад чоловіцтвом?» (стор. 114). Чи ба! Отож, якщо хто не соціаліст, це ще не значить, що він раб поваги, авторитету писанія». Докажіть, що громадівство єдино спасенна стежка, – і побачите, що не так тоді однесуться всі до вас.
Темера плачеться, «чому-то чоловік не машина, така, котрую тільки розум накручував на свій лад? Пощо ще тої другої, необрахованої сили – чуття?» (стор. 95) . Еге ж, чому ні? А таки воно так є, то й оконечний ідеал соціалістів неможливий, бо «люди не янголи», скажу я словами того господаря, що одповідав Франкові у «Народі» (№ 11). Коли б настав такий ідеальний порядок, то й людей треба б інакших, які б розуміли усі свій обов’язок, совісно виконували свою частку праці, а не висіли б на шиї других. Значить, наперед усього треба просвіти і, запевне, – на національній основі, в національнім дусі; цієї умови не можна забувати надто нам, хитаючимся між переходом в ляхи і москалі, чи можна зачинати й бесіду про нехтування національності, коли національне питання в нас ще не порішено?! А просвітою народною займались і займаються українофіли, котрі і не соціалісти. Рівночасно потрібне матеріальне підвищення народу; соціалісти і, натурально, Франко в своїй книжці дуже підносять цю статтю, і в цьому їх велика заслуга. Тільки ж знов – се роблять і не соціалісти; робота ж громадівців буває тоді направду добродійною, коли вони більше звертають уваги на ближчу дійсність, на бідного мужика, а не на ідеальну анархію і т. ін.
В повісті «На дні» Франко являє себе й добрим психологом в смаці Достоєвського; його психологія робить замітний вплив, леденить душу жахом. Читаєш і не можеш не скрикнути:
Отаке-то на цім світі 
Роблять людям людиі
Але рівночасно це оповідання повне щонайкривавіших або обриджуючих сцен, які похвалити не можна. Не конечно стіснятися законами естетики, це так; та й самий предмет вимага часом кривавих сцен. Але Франко іменно любується в їх і подає їх нам надто залюбки. Коли б’ються арештанти та роз’юшують обличчя одно одному, то Франкові, очевидячки, мало тих поражаючих, страшенних подробиць, які ним намальовано: він ще примушує кров дзюрити на хліб. Читач із жахом бачить ці страховиди, мов перед очима, а Франко ще наддає порівняння: «Залускала ручка о кістки, загепала о набрескле, напухле тіло, мов о подушку, а борці ще не пускалися, ще не переставали кричати, мов пацюки, котрим незручний різник лихо встромив ніж у груди. Капрал розлютився і собі ж почав обох частувати кінцями чобіт попід ребра» (стор. 102). Майже що сторінка сеї новели, то й вам подібна болісна картинка («лазаретна», мовляв): тамечки докладно оповідається за харкотиння на стіні над головою сплячого жида, там Бовдур вибльовує пожуту мачку в лице дорожівського ґазди, там пси рота лижуть, там одтинають померзлі пальці, там рука застромлюється в перерізане, іздригаючеєся горло, там далі – кров, кров, скрізь, кров . Питання, нащо то? Нащо таке надуживання прав реальної школи? Ще можна розуміти ті картини цього роду, котрі мають певну ціль, вмовляють в нас огиду до мерзоти і тим можуть чинити добротворний моральний вплив. А у Франка є багато такого, що болісно дратує одні лиш нерви. Тоді яка ж різнь між читанням таких описів а дивінням на бої биків, півнів, на секцію трупа або що?
Подекуди Франко малює порушуючі чуття образки (здається, умисне) на те, щоб сильніш провести ту чи іншу соціалістичну тезу. Розказав він, напр., як вигнали хлопа з обійстя його, чого виною – неспільність капіталів і грунтів; потім він заставляє цього хлопа чисто випадково вбиться, а порушений читач, не аналізуючи себе, сперва знехотя вірить, що така жалісна смерть скоїлася іменно од неспільності капіталів. Прийом доволі хитренький.
Сливе усі повістки, уміщені у «В поті чола», одзначаються своєю тенденційністю, і ідею ясно видко одразу. Тут не можна сказать, щоби Франко так собі, несвідомо зображав нам усе теє, що постерігає в житті: навпаки – він який-небудь життєвий випадок підведе під теорію і дасть своє світло. В цьому його вартість, але в цьому його й хиби. Справді, у Франка ми бачимо яку-небудь подію, свідомо освітлену з усіх потрібних боків, бачимо ввесь глиб душі людської, бачимо, немов на свої очі, всякі страшні сцени (о, Франко вдатний художник!) – але ж... все це загальнолюдське, що так скажу «космополітичне»: з малими виїмками, перед нами повстають не русини-галичани, але просто люди – не раз любісінько можна вважати франківського русина і за українця, і за кацапа, і за поляка, і за німця, і за італьяна – кого хочете! А от візьмім повісті Нечуя-Левицького: тут скрізь рясно розсипано силу побутових дрібниць, які навіть ніби злишні, бо не мають прямого одношення до ходу дії; тим часом яке велике достоїнство становлять ці, мовляв, «непотрібні», подробиці! Франко ж діє не так: малюючи й галицьке таки життя, він загально бере з його тільки ті черти, які йому потрібні задля проведення ідеї. Правда, іноді несподівано і у його переривається загальний тон, в оповідання вдирається якась дуже мила черта, щиро народна, вдирається наддаткова подробиця руська, так що й хвилини не можна усумнитися, щоб перед нами був не наш братчик «хохол», з його властивостями, з його, напр., природним гумором. Я пояснюю подібний вибух тим, що значна частина повісток Франка має темою справдешній засновок, так що інша злишня черта життя сама собою, незнарошна прохоплюється. Однак не знаєш, яким оповіданням Франка оддати перевагу: чи побутовим малюнкам, чи цим – першої категорії, бо й те, й те однаково вабить до себе. До того така підстава теми, як мужицьке життя, має в значній мірі звужувати і обмежати старання зоставатися писателем-космополітом.
Є ще у Франка оповідання з сатиричною примішкою, є образки з життя цілком без соціалістичної тенденції. За їх тра обізватися з якнайбільшою похвалою. Видко, що побут селян Франкові дуже добре знайомий, знайома й душа народна. А вже ж реаліст Франко дає нам тутечки такі поетичні, але й не приукрашені картинки, що зараз перечитаєш знехотя і вдруге, і втретє. От, наприклад, перлина з цього разочка – «Лесишина челядь». Подекуди віє од них духом Федьковича, іменно же в тих, що написані ще в 70-х роках. У Федьковича часом узятий і спосіб оповідання, як-от у «Двох приятелях» (по-рівн. Федьковича «Побратим» і особу Якова в «Три як рідні брати», ба, й у «Лесишиній челяді» (розмова з коханком, гра на сопілці – в тоні Федьковича). Шкода, що малюнків цього роду у Франка меншість, а читаються вони дуже залюбки.
Додає любості і краси новелам Франка ще й гарна мова, яку не часто доводиться встріти. Правда, задля українця трапляється іноді на сторінці слів із тройко, що їх треба глядіти в словарі; однак вражінню то не вадить. Для нас, українців, любо прочитати «В поті чола» ще й тому, що воно надруковано не то фонетикою, ба й вимовою, близькою до нашої. Галичани дуже лякаються нашого такого древнього закінчення -ський і -цький, хоч це щиро питоме наше закінчення, одрізняю-чеєся од польського та російського; Франко сміливо його вживає. Він пише: остатжй, домашж’й, трегій тощо; далі вживає форм: моЬти, кишешв, сьогодні, міні. Навіть стрічається у нього – ллє ся (зам. ле ся), але під впливом своїх земляків начеркує: бурян, підюдили, здорове. Галичани, уникаючи нашого подвоєння співзвуків перед м’якою самогласною, але ненавидячи ъу допускають такі чудові склади і слова, як бє, ле, ве, бю, пю, бурян. Адже ж бє – бье, а не бйе! (От, напр. російське слово белый вимовляється бьелый, а не бйелый). Ле – льє, а не льйе, пю – пьу, а не пйу, ря – рьа, а не рйа. Хіба, наприклад, однаково вимовлятимуться такі склади в словах: буръян і рясно? тдъюдив і дюра, ходю? бъю і бюро (bureau), въязати і святий? подв1ръя і повітря? не (часом говорять зам. ні) а конъектура? Очевидячки, букви є, ю, я, ї, є являються йотованими лиш в початку складу, а після співзвуків (консонант) вони не йотовані, а йоровані. Українці (як і росіяни) так на це і дивляться. Значиться, треба неодмінно взяти знову засланий ъ або, коли він такий страховинний, то б як по-російськи. (Можна б писати з апострофами, та це дуже незручно). З-поміж галицьких часописів єдине тільки «Зеркало» вживало досі ъ в подібних належних випадках, за що українець може тільки подякувати красненько. («Зеркало» ж, коли що друкує етимологічним правописом, не цурається також форм: перший, легкий (зам. – їй), – отже, не закидуючи етимології, зближає правопис до живої вимови). Тепер, правда, те саме тра сказати й про «Зорю».
Щодо складні, то вже, мабуть, така наша доля – завсігди скидуватись на польщину, московщину або й Німеччину. От і у Франка (признатися, що не гурт) стрічаються речення з такими-о конструкціями: «Єму здалося, як коли б із скали виповзував дим...» (стор. 169). «У нього все здавалося бути обраховане...» (стор. 213). Часто він пише: «просити о що», «спитатися а що» і т. ін.; не рішаюсь я назвати таку конструкцію полонізмом, бо в древньоруських пам’ятниках вона на кожнім ступені, але на Україні так не кажеться.
Кінчаю свій перегляд. Наостанці не можна не пожалкувати, чом це Франко тратить свої сили на дрібні повістки, а не пише довшого суспільного роману. В недовгих новелах, якої б високої ціни вони не були, талант Франка не може розгорнутися в усій повні.
Москва, 20 жовтня 1890 р.
