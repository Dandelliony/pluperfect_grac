Та хто ж таки справді винен?!
(Із життя міщан на Київщині )
І
Мої тато померли ще тоді, як я була зовсім мацісінька. А я в їх була одиначка. Спершу я жила з мамою, а там, мало не з десятьох год, пішла на службу до панів у нашій же таки Звиногородці. Значця, з пуп’янка почала служити.
Вибула в одних панів щось чотири годи, та в других літ із п’ятеро; якось так випадало, що на добрих хазяїв натрапляла. Правда, я й сама вдалася роботяща, роблю безперестану: така вже, мабуть, на маму скинулася! Тож мене й жалували геть усі.
А як служила я в Басенкових, то Басенчиха вірила на мене, як на себе, – ключі без усякого опасу давала, бо я зроду не злодійкувата. Та й було геть в усьому вона зо мною радиться, розказує за всі свої знакомості, за всенькі свої справи. Проста була жінка, а чоловік її – вчитель був – дуже нею погорджував: мовляли, з сильне великого розуму; свинуватий був, та й усе! Я ж така весела, язиката – і панію розважу, і ще навчу, як і що одвітити чоловікові.
Мамо раз у раз одвідували мене, то Басенкова часом і чаєм їх напоє. І ото раз сидять мамо в кухні, чаюють собі, слухають моєї мови, а далі як стій: «А чи знаєш. Марійко, що? – маєш до нас вертати. Мо, тобі тутечки й бозна-як добре, але час уже власною хатиною розгосподаритися. Тут, у наймах, хто тебе пізнає? А в себе, може, нагодиться добра людина».
Я послухалася та й одійшла од Басенків, хоч як стара не хтіла пускати. Та й мені сильне шкода було кидати пані.
II
От живу я вдома, роблю, пораюся вкупі з мамою коло хазяйствечка, на городі, а найбільше – шию, бо мамо саме й жили з того.
Але ж ледве надійде неділя – я вже зараз із другими дівчатами! Повбираємось: на пальцях – каблучки; та й мало не увесь день сидимо на бруковці: коло собора, коло жидівських крамниць. Надворі опар, а ми посідаємо в холодку, розмовляємо, регочемо... а того насіння – у! надзюбаємо стільки, що лушпайки аж лящать попід ногами. Понаходить сюди часом і парубків юрба, жартують, зачіпають нас, щипаються, а найбільше налазять – до мене: вже я тіко й знаю, що того штовхну кулаком у бік, тому дам по потилиці; а часом, як болюче щипне котрийсь, то так стусону його, що аж лаяться зачина.
Раз сидимо ми, дзюбаємо насіння, коли гульк: тягнеться до нас десяцький Трохим. А він десятникував не більше ще як з місяця. «Ах ви! – каже, – скільки поналузували! Понасмітювали лушпинням так, що й на двадцять віз не визбираєш. А тут цими днями має приїхати у Звиногородку його превосходительство губерна-тур!» Далі поглянув на мене, а мені до того часу ще й не доводилося бачити Трохима зблизька. «Уся біда, певне, що од цієї, – каже він ніби суворо, – ану, дівчино, гайда зо мною у холодну, під арешт!» Та й тягне мене. Я видерлася, ховаюся поза дівчата, а до Трохима мелькома приглядаюся. Отже, він такий рославий, на обличчя непоганий, тільки руденький. «Помалу! – регочуся я. – Бо от, як дмухну, – волосся тобі займеться». Десяцький не ображається, а, знай, біга за мною, та ба! – не впіймає! Ото вже він і сів – сіла й я собі поза дівчатами. Розказує він їм, як то губернатур має приїхати та що з того буде. «Бачите, – говорить, – як жиди геть усе виносять з лавок? Бо якщо знайдеться щось контрабандне, то заплатять штрап». Ми аж роти пороззявляли. Оддалік стояло скількись хлопців.
Десяцький моргнув до їх... «Е! Мабуть чи і в вас нема недозволяного! – як стій крикнув потім він до нас; та несподівано – на мене! – От я зараз витрусю в тебе контрабанду», – бубонить він та облапує мене. Я з усенької сили верещу, дівчата й хлопці регочуть. Галас такий піднявся, що аж собака якийсь загавкав та заскавчав з переполоху і жиди повискакували з лавок. Випустив він мене, а там гримнув: «А оце труситиму зараз других!.. Хлопці! Нумо, помагайте мені!» Ми із криком-гуком врозтіч, зашамоталися, а вони подалися за нами... Гармидер, метушня... Ох, цур йому тепер і згадувать!
Другої неділі Трохим знов коло дівчат; знов пурує зо мною. Розпитує, де я живу. А в нас, бачте, коло бруковки сидять самісінькі пани та жиди; люди ж живуть далеко од неї. Тим-то він і не знав нашої оселі. Я не сказала, дак що ж? Він увечері пішов назирцем за мною та й вистежив, де наша хата. Діло було так: як пішла я додому, то вже було звечоріло, я й не помітила, що він за мною слідкує. Аж біля наших воріт обернулася: коли він тут, бо слідкував за мною! Схопив мене за руку і сміється. Хтіла я була розгриматися, дак, може, мамо почують – сваритимуться, ніби я хлопців зачіпаю. Видертися? Знов не хочеться, бо тут збоку бур’ян: хоч сонечко зайшло ще недавно, а може, там росяно! А втім, чого мені його лякатися? Що він десяцький? – велика моція!
Взяла я та й зосталася коло воріт. Він усе жартує, а я мовчу. «А чи знаєш? Я за тебе посватаюся», – каже він раптово. «Здурів! – говорю, а сама придивлююся до його пильніше. – Я за тебе й не піду». – «Чом? Адже ж я не те, що ваш братчик-міщанин: я десяцький! Віддасися за мене, не будеш хліборобка, буде тобі легкий хліб». – «Ти старий», – кажу я, а йому вже літ із тридцятеро. «Дурна ти! – говорить. – Я ще молодик: а пани – то й пізніше женяться... А то хіба ти краще хочеш піти за мужика, за мурло?» Я мовчу, але бачу, що його правда: за ним було б жити лучче. Розпитує він мене за мене, за маму – я одповіщаю. «Таки-так, – мовить він ізнову, – я посватаюся за тебе. І будеш ти пані не пані, а все ж щось трошки більшеє, ніж проста міщанка». Я мовчу та дивую.
Чуємо, щось возом стугонить. Я оступилася й одійшла ближче до хати. їде якийсь парубчак. Трохим його зупинив: «Через город їхатимеш?» – «Атож», – говоре той. «Ну то й я провезуся з тобою». Сів на його воза, і потарахкотіли! Та ще й злегка кахикнув до мене, себто: «Примічай», – мовляв... Такий бравий, вип’яв груди, гукає на хлопця – а я вже бачу, що це він саме передо мною отакечки чепуриться; та й чогось мені весело так стало.
Далі познайомивсь він із мамою, бо чи ж десятникові багацько тра приключок, щоб зайти у чиюсь хату? Вчащає до нас. Та ще ніби й за ділом! Сподобавсь матусі. Тії ж таки осені він і висватав мене.
ІІІ
Думка-то була в мене, що в хаті правуватиму я, в усьому буде моє першенство. «Він мене так любить, – гадаю, – а я вже ж знаю світа: по панах служила, либонь же, не дурно. Зумію його до рук прибрати».
Коли минає це дві неділі. Ми вже були пообідали. Я шкрабаю черепашкою горщики, обмиваю їх, та ото й поставила одного побіч. А чоловік розіклався собі на скрині: сидить та й ковіньку в руках держить. І чую я: він усе бух-бух! злегенька калатає по горщикові. Я й кажу сердиго до його: «Закортіло неодмінно горщика розбити, чи як?» Трохим тоді кинув стукати, але мене зло не кидає. «І де це видано?! Палицею по посуді!» – воркотю я. Зирк, він знов узяв стукотіти. «Мара на тебе! – гримаю. – Уп’ять зачинаєш?» Трохим не вгаває. Кричу я, кричу, він мовчить та ще дужче гуркає палічкою по горщикові, а далі як хрьопне! Так горня й розчахнулося! Я в галас, а Трохим мовчки підвівсь та й вийшов... «Пх! – закрутила я носом, – да він морочливий, із примхами».
Після тієї пригоди проживали ми якийсь час знов сумирно. Тіки вертає якось чоловік із пожарної; тоді була його черга на каланчі калавурити. Час був уже надвечір. Прийшов мій голуб, ліг на тапчані і давай свистати. А я того свистання аж ненавидю; ба й пані Басенкова не витерплювала, якщо десь учує свист. «В кімнаті святі ікони, – буркнула я, – а він свистить, немов на собачню». Трохим плюнув і змовк. «Це, либонь, у тебе в голові свистіло», – міркую я, помовчавши хвилину. «Чи ти собарник який, чи що, щоб свистати в хатині?!» Мій Трохим, що вже сидів був нишком, як не свисне тоді знову! Аж мені трохи вухо не луснуло. «Безголов’я на тебе!» – гукаю, а він – свись задруге! Я лаюся – він пішов до ванькирчика та й там свистить, аж розтинається. «Цур тобі й пек!» – подумала я: бачу, що тра втишитися. Припинила я язика. Чую, й він перестав, тільки мугиче пісню:
Ой, знати-знати, 
Хто не жонатий: 
Білеє личенько, 
Як у паняги.
Ой, знати-знати, 
Хто оженився: 
Скорчився, зморщився, 
Ще й зажурився...
Що це він, дратується?! І де він вивчивсь тії невірної пісні? Тутечки такої не співають. Мабуть, із своєї Юрківки приніс до нас! Бо хоч він і десяцький, але не з Мщан: селянин, мугиряка! А може, й сам зложив... Слухаючи пісню, пораю вечерю та аж трохи не плачу з наруги. Нарешті виходить мій лисий дідько з ваньки-ра. Став він у сінешніх дверях, подививсь... «Я хазяїн у хаті, – говорить, – жінки отаманували тільки за царя Гороха, коли людей було троха». Та й вийшов. «Норовистий, – бачу я, – любить похимеритися».
Але ще так-сяк жили в лагоді.
IV
От і весна надійшла.
Ми не дуже-то розкошували. Навіть у хаті ми жили не в своїй, а в найнятій, бо мамина була така тісна, що і вдвох ледве містилися; а втім, сам Трохим одразу захтів, щоб ми жили окреме од мами... Він чомусь маму не злюбив...
До того ж, хоч і казав він перед весіллям, що не буду я за ним хліборобкою, а проте ж на перший час прийшлося. Правда, нам пощастило. Земля в Звиногородці дорогая – за деякі грунта понагонювано на торгах аж дев’ятнадцять карбованців за рік; тільки далеко од города, ген-ген туди при хуторі, земля дешевша. Тільки ж трапилося, що в Івана Тетерука як стій померла й жінка, і за нею й усенькі діти. А Тетерук був узяв гарне поле в оренду на дев’ять год та й вже був держав його п’ятеро год, коли оце скоїлася йому така халепа. Геть усе остигло йому на світі – і надумавсь він передати комусь свою землю, що вже з осені була засіяна: а сам захтів піти служити в Київ або куди очі глядять. Трохим і каже, що це, мовляв, нам на руку ковінька. Узяв з нас Тетерук трохи одчіпного за пашню, і ми по-рядилися платити за грунт в управу всі оплатки... – знаєте? – двічі на рік... Отак узялися ми до хліборобства. Трохим сказав: «Попрацюємо коло землі доти, доки підможемося грішми та вибудуємо свою хату».
Отож ми обидва зберігаємо та ховаємо гроші. Я добувала гроші більше з базару. Тільки розсвіне – вже я й повіялася по бурковці на точок. Спечу хліби, паляниці – продам; перекуплю на базарі молоко й масло та розносю на продаж по знакомих панах. Добре заробляла я й на городині – от хоч би й на картоплі, бо в мене не проста, а мариканка. Тепер уже видко її в нас скрізь; мовляють, буцімто всі подоставали її од одного польського панка, що привіз тую картоплю у Звиногородку, мовляли, з самісінької Гамерики; а тоді ще було не гурт. А спитаєте, як її придбала я? – од тієї критки, що колись служила в Завадських. Дуже гарна та добряча жінка. Похвалилася вона мені раз, що в неї мари-канки самої є ціле картоплище. «А звідкіля ж це?» – питаю. «А, – каже, – я в Завадських украла собі скількись мисок та й розвела». – «Наділіть мені її, я вам заплатю», – прохаю я. Вона й згодилася. І що ж? Я того ж таки року вже мала дещо й на продаж... Або от знов: як де дом будують, я наймаюся валькувати стіни. А все то копійчина йде, все то копійчина йде!
Отак я горюю-працюю, не згуляю й у неділю, та й показується, що заробляю я більше од Трохима, бо йому на день припадає жалування сорок копійок, а я запрацюю сімдесят. Бо таки й так! Робила я колись добре на панів – чи ж задля себе самої не загорюю гаразд? Отже чоловік мій – не те: йому це було наче байдуже: ото й праці його, що десятникує та там трохи на полі руки прикладе. Знає ж він і шевство, дак лягавий: не хоче шукать роботи; вже я сама мусила її задля його напитувати, на точку або на збиржі. І на полі з його казна-який женчик: жне – як мокре горить: вже й я, жінка, а понажинаю більше. Та ще лається, що важко! Бо лягавий. Опроче, раз у раз нарікає, ніби я його погано годую. Каже, що я ненаситна на гроші та така скупа, що йому аж гидко стає. А треба ж було гроші щадити!.. Вже й то зле, що мусили найняти собі ще одного женця, бо Трохимові доводилося часто ще й на пожарні чатувати; а йому, лежневі, це була на руку ковінька – аби не жати!
V
Отак зминув рік, як ми поженилися. Дітей в нас нема та й нема. Я працюю та й працюю без передиху. З чоловіком частенько доводилося трохи посваритися, бо любить похимеритися, вередує. Звісно, я його налаю – знов же й він мені вчинить щось на злість, а потім і помиримося.
Ба то раз одного дня я вже була порала вечерю, а Трохима чогось довго не було. Налагодилася я вечеряти й без чоловіка, коли він так довго бариться. Аж ось, чую, в сінях щось грюкає – чутно, як Трохим мацає руками двері; далі відчиняє, увіходить... Господи, отож він як ніч п’яний! Досі за ним цього не поводилося; та й у селі, я знаю, він горілки заживав мало. Сів він мовчки на лаві, а мені вже серце клекотить од гніву.
Дивився він, дививсь... «В тебе губа достоту свиняча», – каже, та й заплющив очі. «П’янице гидкий! – залементувала я. – Де це ти надудливсь!? Стида тобі немає!» Він поглянув, далі встає та й мовчки зупиняється побіля мене. Хтіла я ще налаяти, коли він як не заміриться та як не грякне мене по спині! – я аж присіла. Не встигла я стямитися, як він мене вишкребнув удруге, втретє, та й: «Я десяцький, – приказує, а сам хитається та склеплює очі. – Я не мужик... Да убоїться жона мужа!» Замірився він ударити мене ще раз – я навтікача і притаїлася надворі. Трохим ускорості захріп.
Сіла я коло повітки та плачу-плачу. Чи ба! Мала верховодити в хаті, а вийшло, дивіть, он як! Баринею орудувала, а з мугирем нічого не вдію!.. Ет! Не одвітю ж я на ніяке його питання, доки не перепросить мене!.. І обіда взавтра не варитиму! Побачить він, що то жінка може!.. Я йому не забавка!
Другого дня я вже нікотрої страви не готую. Нарешті приходить муж із поліції, а ми було обідаємо по-панськи – уже в одинадцять часів. Питається обіду. Я нічичирк, мовчу, ніби мені позакладало. Трохим постояв, далі плюнув та й пішов. А я радію, а я радію, що все, мовляли, по-мойому вийшло! Збігло годин зо дві – прийшов Трохим, знов п’яний! «Я, – говоре, – в харчевні пообідав, за гроші... а знаєш? Там годують краще за тебе». – «Ти знов пив?!» – з плачем викрикую я. «Еге ж, та ще й за свої гроші», – піддає він перцю. Я його картаю, а там – хіп спересердя за коцюбу! хтіла йому гаразд боки покалатати. Трохим (та й дужінь!) видер коцюбу, дав мені в лице і кудись зник. А я, наче дурна, стала серед хати й схаменутися не можу. За часинку верта Трохим із терпугом та швайкою в руках: десь позичив у сусіди-шевця. «Я, – каже, – про тебе дуже дбаю: пошарую я трошки твого язика, щоб був іще гостріший». Вловив мене, здушив за шию та й витягає мені язика. Я од страху покусала йому руку та й утікла надвір.
Од того часу я вже не важилася й забалакати до його, коли він уп’ється; тільки мені й одрадости, що коли він тверезий: тоді вже можу налаятися всмак; а як п’яний – то б’ється. Правда, тоді ще він заживав не гурт: хіба що підпоять! Опроче, й своїх грошей він не цвиндрив. Все-таки він зробивсь такий настирливий, що часом стало не можна кобенити його навіть тоді, як він тверезий. Було лаєшся, а з опасом: бо бачиш, що далі-далі буде йому невидержка і кинеться він з кулаками. Вмів він і мовою дошкулити. Вже ж я не хочу хвалитися, але ж що правда, те не гріх: на лайку мене в цілій Звиногородці ніхто б був не переважив! Ну, а Трохим – той і мені знав як допекти словами! «Пойми, – каже, – я не звертаю й виймання на тебе, бо ти у сравнена’ зо мною дурна, безглузда баба. Ти ж не тямиш ані читати, ані слова зговорити прикладно. Що ти кажеш – що Рябко бреше...» (Це ял сердитий, то зараз по-пан-ськи ушкварює, дума, ніби в його речі дуже до прикладу йдуть!) А найбільше – носиться з тим своїм десятни-цтвом: достоту дурень з писаною торбою! Не дай боже з Івана пана! Вбилося мені теє десятництво в тямкиї
VI
Отаке наше життя тяглося цілих четверко років.
Тим часом покупили ми собі грунт без хати за сто карбованців, – саме понад нашою річкою Тікичем, – збудували хату, та й по грошах! А втім, мені було до того вже байдуже: дітей нема, ховати гроші нема задля кого, а принаймні я рада, що вже є хоч своя земля: хоч є де вмерти. Радію, радію... Але ж як святили хату, то на освятинах трапилося щось несподіване.
Зібралося в нас чимало гостей; були там і мамо. Я привітно гостюю всіх; усі веселі, гомонять. Була балачка й за промірок, що тоді по сто чоловіка на день мерло; була балачка й за друге. Вже всі були підпилі, коли зайшла розмова за чужоземські звірі та за море. Ба то Андрій Поштар оповідає, як у Вадесі морський кіт прокусив п’яту його братові. «Там у Вадесі, – каже, – є в морі і свині, і собаки, і коти, – часом аж по хвилях плигають». – «Е! – говорить Трохим. – А я так щитаю, що в морі поводяться навіть люди. І ото, як у морі води прибуде, то тоді...» Тут замішується наш дяк, а він найстаріший, либонь, по всенькій Звиногородці, та й дуже письменна людина: «Дак ви ж дурак! – каже він до Трохима. – Плещете таке, що й купи не держиться! У морі і води ніколи не прибува, і людей нема, бо то хляб земська». – «Ба є! – одмовляє Трохим. – Є, є!» – «Трохиме, – кажу тоді вже й я, – ну чого споришся? Вже ж пану дякові краще за тебе знати сеє діло, бо на те вони дяк: екзаменовиті, класи поскінчали...» Та на безголов’я своє забалакала я! «Вони дяк, а я десяцький! – загорлав він. – Тебе ж я взавтра добре пошустрю, щоб не була така бистра та спритна... Є такі люди, є! – кричить він ізнов. – Піднебіння їм зелене, а язик гадючий. Та от і жінка моя з морської породи – дивіть!» Та й як стій кинувсь до мене, щоб я роззявила рота перед гостями. Горлає: «Покажи, бо інакше вижену тебе з моєї хати!..» – «З твоєї?! – крикнула я. – Я ж горювала на неї більш за тебе!» – «Плюнь тому в морду, хто це тобі сказав! Хата моя: бо хіба ж бумагу написано на твоє м’я, а не на моє?..» Я вже й не тямлю, що й одвітувати. А мій муженько лізе з кулаками. Бачу, мамо мої йдуть додому, не прощаючися навіть. Почимчикували мерщій і другі гості, а він бучує, бучує...
Як бачите, зле було мені вже й досі. Але саме лихо ще тіко розпочиналося.
Хліборобство ми залишили, бо Трохим не схотів удруге наймати землю. «Цур йому, – каже, – з тим обробітком поля!..» Натомість він ізнайшов собі роботу в кухні у справника; скоро на пожарні немає йому діла, зараз він готує в справника; а кухарювати він вивчився добре. Там, у кухні спразниковій, просидює цілий ранок, аж до післяобіда. Кирпу задер – у, як високо! Мене вже займає сам, перший, та лає неподобними словами. А що вже він мене бив – лишенько й згадувати! Бо й справді: впивається раз у раз, впустився вже і геть розп’яничивсь. Правда, наших грошей пропивав він небагато: усе жиди, а часом і міщани його вгощають, себто замість хабара. А случаїв таких багацько: набредуть ніччю на когось в обході – от вам і хабар; одчинять жиди свої крамниці рано в неділю або в велике свято, ще як йде служба в церкві – знов хабар! За безпатентні шинки – теж помазала дати треба... Ой господи! Та всіх тих приключок, щоб хабар узяти, навіть не вилічиш: є таки багатенько! Звісно, хабарничають не одні десяцькі: тут усі одного заводу; правду кажучи, самі десяцькі дістають ще дуже мало. Але ж на те, щоб геть розледащіти, добре їм вистачить і того, що припадає. А вже як прийде Новий год або Великдень, то їм ллються й гроші, й горілка звідусіль.
Отож розопсів мій Трохим вкрай, вже мені й жити з ним невидержка!
Почала я тинятися по сусідах, скрізь просю поради; та дарма! Не порадить мене ніхто гаразд. Та от хоч би побіжу до сусіди Хіврі: то вона сама мені пожалкує-ться на свого ж таки чоловіка, аж набридне слухати. Розказує мені: «Ото була я сьогодні сердита та й побила Тишка (а це син Хіврин, йому чотири роки). А він узяв та й сховався за льохом. Взяла я була, каже, сапати картоплю, аж гульк! Цеє клятоване хлопча як не пожбурить мене грудкою в голову та й репетує: «Солодко?! Га? Отак-о було й мені!» Та й подалося геть. Як прийшов чоловік, я йому пожалілася, а він: «Ба нащо ж ти, справді, побила його?! От до чого він призводить сина! Бідна моя головонька!»
Як почую я щось таке, то мене аж досада пориває, що сусіда сова мені під ніс свого Тишка, наче можна це рівняти до моєї недолі.
Тільки мамі, а більш нікому на мене не жаль. Тільки мамо одні мене розважають та втішають. «Не корися, доню, – кажуть вони, – не корися йому ніколи в світі, бо буде каяття, а вороття не буде!» Отож як побуваю я в мами, то неначе новітньої моці наберуся проти Трохима... Нарешті нараяли мені мамо, щоб я пішла на заробітки в Київ. У нас був один знайомий в управі; паш-порт мій був у Трохима, так той панич написав мені інакшого пашпорта: на прожиття в Києві «для ізліченія», себто ніби я слаба. Нишком од чоловіка я й утікла в Київ.
VII
А в мене в Києві було сродство – по тітці. Тітка моя з міщанок, да пішла за одного чиновника, а він потроху вислуживсь аж у дворяни. Перші три дні в Києві перебула я в їхній кухні, а далі вже я й сама зміркувала, та й тітка сказала, що довше мені не личить в їх жити: до них в гості находжають дворяни – ще, може, ненароком мене зуздрять, буде тітці ніяково. Не дурна ж я яка, слава богу, і сама це розумію. Ну, правда, що й я теж собі міщанка, а не яка мугирка: жид не скаже на міщанина: «мужик-гадюка»; тільки ж, звісно, не випадає-таки, щоб коло тітки пани побачили мене.
Я нашукала собі квартирю, познакомилася з перекупками та й почала торгувати овощами.
Вранці було виходимо ми цілим гуртом до Дніпра, на баржі, купуємо у мужиків дешево, а потім продаємо на Басарабці. Купців є доволі, все спродаси скоро. А як попродаси – іди знов на баржі. І зимою є торг – апельсинами та яблуками... А от як підеш розносити свій крам по вулицях або по подвір’ях, а надто там, де вчаться школярі, – от, кажеться! – і грошенят заробиш, і весело час згуляєш. Трохи соромно й згадувати, що вони часом витворяли!.. Гарно жилося мені в Києві, а до того, й зарібно. Заприсягтися, що в місяць я двадцять п’ять карбованця заробляла. А яка ж то робота? Легка, не занятлива... Понашивала я собі одежі, зовсім справилася. І поздоровшала я. стала гладка, мордата – навіть знялася у хвотограхвії, щоб після знати, яка була тоді.
І що ж! Недовго пораювала! Достаю я листа од Трохима: довідавсь він, який мій адрес. Пише: «Приїжджай, дражайшая супруга, назад!!» Знайшов дурну! Я витратила два злоти, щоб писака написав йому такий одвіт: «Я б, мовляв, і радніша – дак ти ж мені грошей не прислав на дорогу». А Трохим про гроші не одвіча нічого, тільки ж знов присилає мені два письма, щоб я їхала додому. Я вже й одписувати на їх була не захтіла, коли це приходить письмо од мами; це їм написав той самий чолов’яга, що виправив мені пашпорта в Київ. Наказують мені мама в тім письмі, щоб я їхала додому в тім менті, бо Трохим зазнався з однією дівкою. Вона вже, пишуть мама, живе в нашій хаті та й одіж мою носить, а Трохим похвалявся, що тільки коло того заходжується, аби я на його листи йому навпрямки одписала, що до його їхати не хочу; тоді, бачте, вийде, ніби я втікачка, а значиться – хата буде вже Трохимова, і він мене вже більше не прийме до себе!..
Як довідалася я про таке, то побачила, що треба покидати Київ... Ох, та як же швидко збігли ті п’ять місяця, що я вижила в Києві! І не змигнулася, а вже оце ладнаюся виїжджати додому.
VIII
Була тоді зима. Доїхала я залізною дорогою до Цвіткова, а звідтіля потряслася возом до городу. Снігу не було, а мороз сильненький, земля попримерзала. П’ятдесят верстов – добра промашка, та ще по груддях! Розтрусилася я й отерпла та поколіла од холоду, доки приставилася до Звиногородки.
Ну, перш за все заїхала я до мами, щоб розпитаться що і як. Злазю з воза, аж зирк! Та це ж Трохим мій іде вулицею напросто мене! Як угледів він мене – бачу, здивувавсь та й побіг назад. А я увійшла до мами в хату та й почула всеньку сторію. І знаєте, хто тая дівка? Одна сирота, що тільки в жидів і наймичкувала. «А тобі з ним буде гембель, – кажуть мамо вкінці, – мабуть, битиме тебе». – «Будь-що-будь!» – говорю я і попрямувала до себе.
Додому півгодини ходки буде. Ось уже й до річки, й до нашої хати недалечко. Я вже йду понад берегом. Гульк! Назустріч мені береться Мотря!.. – її, падлюку, звуть Мотря... – і під пахвою в неї клунок. Мені обличчя її було якось по знаку, а вона мене не знала зовсім. Ото порівнялися ми на вузенькій стежці. Припинилися ми обидві. Вона бліда, як гіней: догадалася, хто стоїть перед нею!.. «Здорова була, серденько, – кажу я, – що це в тебе за вузол?» Вона з переляку впустила його на землю, а сама потютюрилася: очей на мене не зведе. «Мабуть, заробила?» – питаю я привітненько, а сама аж трусюся та колотюся, чую навіть, як серце мені лускотить од злості. А далі з лютості: «Падлюка ти, собарниця!! – гукаю. – Зараз мені покажи, що несеш!» Мотря стоїть, не рухнеться. Я подивилася на клунок: там усе моя одіж. Позирнула я на Мотрю, – аж вона й одягнена в моє плаття: в мою ярочу свиту. Це, значця, вона мою гірку працю геть поносила, геть збавила! Це я на неї загорювала!..
Кинулася я на цього ворога, звалила на землю та б’ю-б’ю,бо в мене серце вже так запеклося. Я аж натомилася, а вона тіки плаче, не борониться. Потягла я її до хати: нехай передягне мою одежу. Подоставала вона з горища свої дранки... Аж страхіття дивитись! Усе подерте, розшарпане. І знайшов же в ній Трохим що путяще!? Чуднота, та й годі!.. А чи вірите? Я була хтіла попобити її ще раз на дорогу, та аж рука не здіймається! Коби вона, поганка, хоч налаяла або сама одбивалася! А то тіки плаче!.. Позв’язувала вона все своє збіжжя в клунок та й повіялася геть із тим драним манаттям.
Припхавсь далі й Трохим, та, певне, усе вже відав. «Приповзла непрохана гадюка!» – оце перша його мова. «Дак ти ж сам писав, щоб я приїздила!» – кричу я. Трохим нічичирк, чогось мовчить, тіки важко дихає... Я пішла до ванькирчика, коли чую: щось у хаті сокирою гряк та й гряк! Вибігла я: це чоловік рубає моє плаття, що я одібрала в Мотрі. Сам аж блідий од злості: мені було лячно й слово промовити до його... Порубав та й зачав мене картати. «А ти, злодій! – вигукую я. – Ти хочеш украсти мою хату!» Трохим хоч був тоді тверезий, не п’яний, стебнув мене в спину з усенької сили, я ледве встояла. «Іди жалуйсь на мене! Я десяцький: нічого не боюся!» – засичав він на мене, мов тая зміюка.
IX
Вижила я вдома з тиждень, і світ мені став не милий. Тая собачая тінь, Трохим, уже двічі був упивався та й бив мене палюгою. А й тверезий не пройде, щоб не буркнути: «Гадюка!..»
Иду я до матінки на пораду; напоумили вони мене поскаржитися поліцейському надзирателеві.
Пішла я.
На моє щастя, надзиратель був тоді п’яний. Я його надибала на шляху та й саме тоді, як він йшов проз думу. А в нас, знаєте, і пожарня, і дума, й обахта – все в однім домі. От я геть усе оповістила надзирателеві. Він, як почув, зайшов у думський двір та й покликав мого чоловіка до себе. Небагато він і слів розводив, а просто вхопив за барки та як трепене! Геть обірвав мундир. Далі по пиці, по пиці: «А нє обіжай жени, а нє обіжай!» – примовля. Я собі стала трохи оддалік та тільки радію.
Набивши надзиратель Трохима як слід, пішов собі шляхом. Тоді попленталася й я. Хтіла я потрапити додому ближчим шляхом: навпрошки, через город канатної хвабрики. Лізу я поволі перелазом, через баркан, та й не дуже кваплюся. А надзиратель уже одійшов ген-ген. Коли це щось мене хіп за ногу! І не зогляділася я, як мене стягло з баркану й поволокло знов до Думи! А я, розтелепа, ані крикону. Це був Трохим: він стишку підкравсь до мене. Потяг він мене, запер у холодну, роз’юшив морду в кров та й продержав три години взаперті. А другі десяцькі бачать та тіко сміються, лукавії! «Коли випустю, тоді йди жалійся знов! – каже чоловік. – Товариші мої скажуть, що ви овсі тут не сиділа!» Що то я вже наголосила! Я там лементувала, наче порося під ножем у колія, – мабуть, на третій вулиці було чути! Тільки ж ніхто не вважав на те, бо нікому не дивно почути, як у холодній верещать заарештовані баби. Може, хто й слухав моє галасування, але ж кому клопіт розбирати, чи по праву мене було засаджено, чи крутійством?!
Після того гарешту два дні проминуло мені як у пеклі: ба чоловік мій справдешній гад пекельний. І ото знов я надумалася та й удалася до нашого старенького протійрея: може, він що врадить, бо це піп добрячий. Вислухав він мене. «Ні, – говоре, – я бачу, що ‘ґвій не-моляка скоріш ісправника злякається, ніж мене, священика, проти мене він боя не матиме!..» Пожалуваз мене піп, і пішла я до справника.
Бебехнула я справникові в ноги, стала навколінки, просю оборони. Він слухає мене, слухає... «Єто ти на Трахзіма?» – питається. «Еге ж, – кажу, – бо вже життя мені за ним немає». А він усміхнувся та й говорить якось так чудно та по-панській, що я й не второпала гаразд. Каже він: «Голубушка, їдального мужа на світі не буваєть; у наш вік нада буть реялістом, а не ганяться за їдалом... Побйоть муж – що за важность! Відь ваш брат привик ік єтому... Ну, ступай!»
Заплакала я та й пішла додому з нічим: замість оборонити, з мене насміялися, назвали дармоїдкою. А Трохим, як явивсь додому, то допік мені ще гірше (бо він знав, що я була ходила до справника). «Ото дурна! – говоре, – забула, що я в його готую!.. Ні, голубонько! Против мене дарма опиратися: нічогісінько не вдієш!.. Як маєш терпіти таку муку, то йди краще геть од мене, хоч знов у Київ, а хату покинь мені...» Еге! Ось ти чого бажаєш, падлюшна душе! А не діждеш!
Прийшов вечір. Сидю я самотою в хаті та вже метикую: чи й, справді, не розлучиться мені з чоловіком? Думаю: «Та ще, може, він згодиться дать мені одчіпного, то я й піду собі од його...» Аж от чую: «стук-грюк!» – щось тихесенько грюкає в віконце. Я вийшла – це мамо. «Не піду я до хати, – кажуть вони, – бо, може, чортяка твого невіру наднесе...» Стоїмо ми, балакаємо. Вони розпитують, як мені й що. Я й кажу: «Оце я вже гадаю, чи й справді не полишити Трохимові хату. Не хочу вже й сахатися до його, остогидла мені тая колотнеча!» А мамо як криконуть: «Доню?! Що ти?! Ніколи в світі цього не роби!! Подай краще прошения в суд, щоб йому щось удіяли: як побуває у страху, то запевне обміниться...» Шусть – ізвідкілясь народивсь Трохим – там, де його не сіяно! «Дак ось хто!! Дак це ви її намовляєте! – кричить. – Це ви тут раз у раз колотнечу сієте та зводи зводите! Ну, побачите ж, що вам буде!.. Ти мені не смій більше до матері вчащати!» – ревкає він уже на мене... Мати божа! Він дитині боронить неньку одвідати!!
Звісно, я його не слухалася та й щодня до мами! Написав один тутейший школяр мені бомагу, та й однесла я її до судії. Визначили день, коли одбуватиметься наш суд. Скоро Трохимові принесла об’явку з суда, я втікла до мами та й сиділа тамечки аж до розбору нашого діла, бо інакше чоловік убив би мене до смерті...
Прийшла нарешті днина суда. Я, вкупі з мамою, припхалася до судця в камеру. Ждемо ми своєї черги, коли це ввіходить мій муж. Йде проз мене та непомітно бух мене кулаком з усієї сили в живіт! Я крикнула. «Што там??» – суворо гукнув суддя. А Трохим йому на те бреше, що ніби це він невмисне натоптав мені ногу: «Прошу ізвіненія, пожалуста», – каже вже до мене... Ну, чи видали ви по всім світі таку гадюку?! Потім потягли нас обох до розправи, і що ж? Суддя присудив засадовити Трохима тільки на тиждень на обахту! «А хата, – каже, – хай буде вас обох...»
Х
Як мав Трохим уже вийти з-під арешту, я знов переховалася в мами.
Сутеніло тоді вже не зарані – то ми довго були просиділи, не засвітлюючи каганця. От стало вже в хатині темінувато. Двері я була прибила не щільно, і ось ми бачимо, що через щілину щось нам блискнуло; бачимо, що якийсь бляск лягає на стіну. «Треба зоглядіти подвір’я, що це за знак!» – кажу я до мами та й виходю на двір. Боже ж мій милостивий! Хату підпаляно з обох боків, а хтось, чую, утікає геть. Я була погналася за тою проявою, щоб побачити, хто це, але не збігла з їм. Та дарма, що я того пекельника в обличчя не встигла вглядіти: я й так, здається, впізнала, що то був Трохим... Вискікнули з хати й мамо, та й узяли ми вдвох голосити.
А тим часом полум’я ще було невелике, притушити було б можна, та й своя вода на городі – тече річечка – Звиногородка – а нам од страху якийсь обморок у голові, усенький глузд кудись загубивсь. І аж тоді допіру стямилася я та змогла пригадати, що під боком є своя річка, як уже й сусіди позбігалися, й огонь обгорнув більшу половину даху... Потім, як хата вже немало вся згоріла, пригналася й пожарня з водою та кишками, та звісно: врятували не гурт! Зосталися мої мамо старчихою.
Не було куди вже мені дітися, то й вернула я до себе.
Другого ж таки дня я мокрим рядном накинулася на Трохима: «Це ж ти спалив мою маму, це ти! Я гаразд пам’ятаю, як ти нахвалявсь!..» Він на те не б’ється, нічого, а тільки так тихенько одмовляє: «Це тобі так удалося: я ніколи не нахвалявсь... А втім: «не піймав за руку, не кажи, що злодій». Свідителів у тебе нема, а без їх тобі не повірять». – «Справді, горенько моє, що свідків нема, – кажу я, – а то був би ти пішов, злобителю, на Сибір!» Трохим мовчить, нічичирк, тільки в вічі не дивиться.
Од того часу він трошки присмирився, вгамувався. Тижнів зо три він не пив і мене не зачіпав. Навіть трапилося отак: у мене не стало своїх грошей, бо вже я всі попроїдала та решту оддала мамі після пожежі – то Трохим почав мені дещо давати на харч. Трохи згодом я й сама стала заробляти шитвом та вишиванням...
Отак, кажу, не було в нас колотнечі. Отже, він щось новітнє вигадав! Притулив мою душу до їдного чоловіка.
І як воно кумедно скоїлося!
XI
Сидю я якось-то, шию сорочку, та все думи гіркі мені в голові. Так усеньке моє життя й повстає передо мною. І бачу я, як на долоні, що не зазнала я в заміжжі ані хвилиночки веселої. Якбищо хоч діти були, то, може, тоді було б охітніш; а то й життя імені навкучило, вік ізвікувати не хочеться! Збігають мої молодощі марно, а й спобігти їх не можна вже... Сидю я, отаке думаю, журюся, а надворі одтепель: небо не смутне, не таке насупувате, як раз у раз, але ясне, голубе; сонце крізь вікно вигріває хату... Що то за сум, що то за тоска мені на душі! Яка зануда мене бере!..
Рипнули двері. Увіходить один наш сусіда. Поздрастувався, каже, що роботу мені приніс: «З вас добра шваля, пошийте ж мені сорочку та вишийте гарними взорами...» Мовчить, а все на мене пильно глядить, ніби питається, чого це я так потютюрилася. Достала я взори, що мала ще од Басенкової, показую, а сама мовчу. Чоловік той тоді й спитавсь, чого це я сумую, та спитавсь такечки прихильно! Побачила я, що він мені приятель, узяла та й розказала всю свою недолю. Пожалкував він укупі зо мною, аж мені полегшало.
Другого дня він мене знов одвідав, знов я з ним набалакала. Але прийшов Трохим – він заразісінько пішов геть.
Трохим тоді змовчав, та аж увечері накопавсь на мене: лається, чого це, мовляв, Харченко внадивсь до нас, в нас і днює й ночує! Та й давай паскудити Харченка поганими словами; а мені чогось зробилося так жалко, що аж-аж-аж! Кажу я: «Ти б краще дякував йому, що він роботу дає». – «Не хочу я ані роботи його, ані щоб він до нас ходив!» – «Ти мене тулиш до його?! – скрикнула я. – Коли вже на те пішло, то швидше випадало б, щоб тулила я тебе, а не ти мене...» – «Тую сорочку, що ти вишиваєш Харченкові, я візьму собі». – «Де ж це можна? Це ж ті самі гроші! Мені геть усе доводиться самій купувати, а ти ж того купила даєш мені не гурт. З чого ж я житиму, коли вже й не з шитва? – «Кажи що хоч, а сорочку ти мені оддаси», – в’язне чоловік та й товче оте саме щодня.
Вже сорочка була трохи не готова. Сиділа я коло вікна та й угляділа, що Харченко йде до нас. А в хаті був Трохим. «Щоб часом не було тут репету!» – гадаю, пішла та й перестріла Харченка в сінях. «Продайте, чи що, мені вашу сорочку, – говорю, – а то мені од чоловіка й просвітку не буде». Та й розказую йому, як той мене заревнував. А Харченко каже: «Ні, не стану я йому потурать. Я вже вдачу вашого з’їдителя знаю: я знаю, що цей невмивака сам не носитиме тієї сорочки, а тільки порубає на шматки. То вже краще я сам її зносю...» Тоді я сказала йому, що нехай прийде за моїм шитвом узавтра.
Вернула я в хатину... Матінко моя, що за буча піднялася! Адже Трохим насправжки притулив Харченка до мене! «А! Тобі в хаті не можна було з ним бачитися?? – напустився він. – Ах ти, невіро!! А доки я терпітиму? Не потовкмачив її добре якийсь час, не пошкромадив їй голови гаразд, то вже вона й кирпу загнула!.. Геть з моєї хати!..» Та й жене мене. Я пручаюсь та кричу, що хата спільна. «Спільна??! – загорлав він. – Спільна??!» І почав паскудити мене по-солдатськи: «Отже, я битиму тебе доти, доки ти сама не скажеш, що в хаті твойого нема нічого, ані на пучечка...» Взяв він мене мордувати, а тут я й сама розлютувалася: як завелися, то вже ніщо третє нас не розвело б... Нарешті чоловік мене поборов і подушив чобітьми груди, аж кісточки залящали! А далі підніс мене, вхопив віжки, закрутив мені за шию та й поволік мене до драбини. Певне, що тутечки він би був мене або вдавив, або повісив, якбищо я була не зібрала всіх сил, не вирвалася та не втікла. Вбігла я стрімголов у хату до однієї руської, що сидить на кутку. Вона теж шваля: миленна женщина, хай її господь поблагословить!.. Вбігла я до неї, вся колотюся, пальці мені правцем поставали, руку покорчило, очі мені наллялись, аж кров’ю позаливалися, все тіло дубом стало та околіло, сама я чорна, як сажа в челюстах... Ледве-ледве мене одволали.
Годі вже, щоб після того навернулася до нас яка жива душа. Геть усі сусіди немов цураються, жаднісінький не хоче одвідати. А одного разу трапилося так. Я була надворі та підмазувала призьбу, коли вгляділа, що до нас йде шевчиха Меланка. Уже вона була наближилася до наших воріт, коли це на шлях вискокує з хати швець та гука на неї: «Меланко!! Вертай!! Хочеш у свідки попасти, коли вони поб’ються, чи як?!» Я мало не заплакала: живу я між людьми, а одна як палець! Живу в городі, а немов на самоті, на безлюдді.
XII
Мами тоді в Звиногородці не було, бо вони поїхали в Лисянку служити в панів; тож мене ніхто й не розважить ніколи. І ото якось заманулося мені побачити їх.
Сказала я про це Трохимові та й помандрувала.
Через чотири дні мене не було вдома: отже, на ті чотири дні я немов одмолоділа або й одродилася! Ладна я була й зовсім не вертати в своє пекло, та ба! До того ж, нагодивсь тоді жид з балагулою – то за злотий я вернулася додому кіньми.
До нашої господи приїзд невірний дуже – я заздалегідь злізла з підводи та й почимчикувала до хати стежечками, через городи.
Вже сіріло, а до того, й було хмарно; і вдень був сипнув дощ, і тепер іще бризкав; люди вже скрізь позасвітювали світло. Припхалася я попід нашу хату: і світло бачу, і сміх та балачку чую. «Ач! – думаю, – гості наїхали!..» Не пішла я до хати, але сунулася попід вікно; зазирнула... А бий тебе сила божа! Край стола сидить Мотря та понуро, вовкувато дивиться, а муженько мій зазирає їй у вічі, розважає її, роздебенює, тупцює коло неї, регоче, веселий такий... (А вона досі жила а однієї жінки, що такі дівчата передержує). Захтіла я краще роздивитися та й випнулася вище; бо в нас, бачте, хатина стоїть понад обривою – вікно високо. Випнулася я, т’але ж незнарошна грюк ліктем об шибку! Либонь, Трохим зуздрів мою постать, бо коли вже пішла я до дверей, то їх уже було зачинято. Взяла я торгатися. Торгаю я двері, тискаю з усенької сили, аж нарешті вибила засув.
Метнулася я тоді в хатину та й до Мотрі! Я б її тут була геть усі зуби обкалатала, якбищо мене не придержав Трохим. В його на руках не пальці, а правдиві звірячі драпці, та цупкі такі. Втримав він мене, держить наче в обценьках. Потім поборов, вхопив якусь палюгу чи, може, навіть просту поліняку, та й давай мене лупити! Мотря, як оце побачила, то заголосила наче цаплена, потім кинулась була до ванькира, потім назад та й порвалася була втікати з хати. Тільки ж як нагукнув Трохим на неї: «Зоставайся тутечки!!» – то вона й лишилася.
І от тоді розпочав Трохим мене катувати! Б’є, б’є, не розбирає по чому. На мені був разочок намиста – він обірвав; коси розкудлалися – він їх почав своїми дранцями дерти. Оббив усю мою твар: геть роз’юшив у кров. Розплюснув мені й губи, й ясна, й бороду! – колотушив доти, доки я не зомліла. Підняв він мене тоді, трепенув та й гепнув об долівку: трохи всіх внутростей не вибив. І от тільки тоді й сам ущух. Я так і простелилася на землі навзнак, мов нежива.
Полежала я трохи, а навіть не чую, де мені тіло. Нарешті якось змоглася та й рачки долізла до швальні отієї знакомої руської. Вона мене була не впізнала: так мені спухла голова та набрякло лице! Якби який спасенний побачив мене в той час, то одразу б сказав,, що мого ката варт не то в вежу засадити, а й у Сибір на віки вічні заслати.
Пролежала я ніч у тієї руської, мов яке беревело. К ранку голова моя трохи стухла, і мусила я вертати додому. Увіходю в хату. Там сидить Трохим, сидить і Мотря. «Слухай, жінко! – грізно каже той гидот, – вона од сьогодні житиме в нас, у малій хатині». – «Я в суд подам, що в тебе дві жінці», – озиваюся я несміливо, стиха, бо терпла голова трохи не лусне, та й боюся я, щоб він її не розразив. А Трохим промовив насмішкувато: «Що ж! Подавай! Я скажу судцям, що прийняв Мотрю в хату за пожильчиху... Адже хіба закон претить приймати квартирантів?!»
Тож-бо то и є! На моє горенько, цей невіра знає судові порядки всі до ниточки. Це не те, що наш братчик – міщанин! Тому тільки погрозився судом – вже він, просторіка, думає, що його кудись засадять та зашлють; отже, Трохим – сам крутій, перед судцями ніякісінького бою не матиме, а ще й їм наговорить два мішки гречаної вовни. Знов же щодо пожильців, то Трохим каже правду: як будували ми собі свій будинок, то зробили там ще й одну хату з грубою, щоб оддавати в найми; тільки ж через нашу колотнечу ніхто ще досі її не наймав, навіть через врем’я. Так ото на цю хату й натякнув Трохим...
Я стою ні в сих ні в тих, а чоловік мій: «Ну, так не важся ж і слівця їй лихого промовити!.. Ані в вічі, ані позаочі!»... Бачите?? Боцім вона цариха яка, що вже й торку до неї немає!.. Та позаочі навіть царя лають!..»
XIII
Одтоді й живе Мотря під однією покрівлею зо мною, мені на,наругу. До того ж, Трохим ще й гроші переводить на те падло: харчує її.
Я ніяк не могла втишитись та й ще раз була підняла через Мотрю бучу, тільки ж дарма! Лиш мене знов побито. «Ні, ні! Тебе я швидше витлумлю, а не її, – примовляє мій песиголовець, – або зроблю так: вб’ю тебе та захороню на горищі; а як піде крига – тоді я пустю тебе за водою...» Як учула я цю мову, то аж похолола. Незабаром пішов лід – то я й удень боялася підійти до обриви, а вночі – спати не могла: все мені ввижається, ніби муж тягне мене в Тікич... Каже мені недавно руська: «Нуда пориває дивитися на вас! Той відьмур, побачите, ще дання вам дасть!» Ат! Що дання! Дання – то дурниця. А от я таки справді лякаюся, що він мені трутизни дасть. Бо десяцьким роздають мишак, щоб вони собакам розкидували; кажуть, що хто й оддалік понюхає того мишаку, той мертне як стій.
А що досадно, так те, що перед людським оком він проти мене дуже облесливий. «Жінка моя все щось слабує... В бідолашної жінки моєї якась важка хороба…»
Це так він говорить у товаристві, та такечки печаловито! Погадав би хто, що він направду мною опікується! Після такої мови ніхто й не повірить, що вдома він мене поїдом їсть. «Та я, – каже, – тебе гидую, я їсти з тобою гидую. Мені аж спротивиться, коли я подивлюся на твою бридку пику...»
Та усе б було ще нічого, а от найгірше мені те, що тая чортиця в моїй хаті оселилася. Чи раз я її стидала, як зустрінемося було в сінях. Чого вже я їй було не зичуі А вона мовчить... Мовчить або плохенько відкаже: «А куди мені тепер подітися?!» – «А навіщо ж ти, вража дочко, зазналась із їм? Бодай тебе скрутило та сказило!» – кричу я до неї. А вона на те: «Бо він мені сказав, що йому жінка вже вмерла, і обіцявсь оженитися зо мною. Я знов не з вашого кутка – повірила. Вже аж за місяць я довідалася через люди, що ти жива». Бачите?! Не тямлю вже, хто з їх двох лєпший.
XIV
Ну, кажіть: що ж мені випадало на світі білому діяти? Адже подивіться на мене: я й не стара ще, а вже, немов диня, зажовкла; од повсякчасної згрижі зсушилася, така зробилася, наче ключка або скепа: чоловік геть усе здоров’я з мене вийняв. Чи розвиднилося мені за всенького заміжжя хоч раз? Ні разу! Що я маю згадати? Б’є, лає, тулить, хліба не настачить, – ні їсти, ні пити, нічим душу закропити, – і нарешті навів у хату якесь дрантя.
Терпіла я, терпіла, отже й терпець мені тепер урвавсь.
Недавнечко Трохим сказав Мотрі, що далі вона вже й хазяйнуватиме, бо, мовляв, «у жінки моєї і гірки плюскні, не сповняні, і хліб гніту не має, і все в неї зле». А мені сказав просто: «Це я хочу й зроблю так, щоб ти мені хату повінила!» Отож, як учула я вже аж таку мову, то й нагадалася, що в мене є пани знайомі, Басенки: може, вони мене оборонять. Пішла я до них, розказала все діло. Ну чи повірите? Чужі люди, а всі вони аж іздригалися, слухаючи мене. От тільки найстарша панночка чудно якось зговорила. Засумувалася та й каже: «Безталанна ти, Марійко, безталанна мучениця... отже, Трохим ще безталанніший... а Мотря й потім!.. І ніхто з-поміж вас тутечки не винен...» Сказала та й пішла до покоїв. А пани мені нараяли позивати Трохима востаннє: може, суд присутяжить його переділитися зо мною.
Потім того нашукала я собі знов писаку, начеркав він мені прошения, та й однесла я його до судії. Потім пішла до судіїхи, впала їй в ноги та благала, щоб вона попросила свого чоловіка не обідити мене... Не знаю, чи що з того буде...
XV
Суд одбуватиметься взавтра. Тим часом я переховуюся в однієї тутешньої жидівки. Чогось мене зануда бере: нічого, мабуть, не вийде з того позва! Запевне, я вже нічогісінько не забуду взавтра розказати, аби під’їсти свого ката: додам навіть такого, чого ніколи й не бувало! Але вже я увірилася в тих судах...
Та вже будь-що-будь, а треба краю доходити. Звісно: коли б мені пощастило хоч капочку грошенят виправити з Трохима, то я тоді й горе покотила: зараз би гайда в Київ! А якщо, бува, мене на суді покривдять – то я піду собі світ за очі. За блиндаря стану, лірачів водитиму – тільки геть, геть з цього-о пекла!
1890 року, в іюні Звенигородка на Київщині
