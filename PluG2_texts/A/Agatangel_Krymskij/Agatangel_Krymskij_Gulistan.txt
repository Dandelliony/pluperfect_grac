«Гулістан» (Рожевий квітник) Мосліх-од-діна Сааді Шіразького
Сааді (1175 – 1291) є найпопулярніший поет Ірану, а найбільше люблять читати його «Гулістан». Замість багато розводитися про причини такої популярності, я подам переклад уривків з останнього твору. Читач і сам побачить, що найголовніша тенденція Сааді є ідеалізація бідності, погорда до багатства, до вельможного роду, до високих посад, зречення світових благ. Така форма життя, яку проповідує Сааді, не є чернецтво в точнім розумінні слова; найшвидше можна назвати се життєвим аскетизмом; на Сході звуть таке життя дерві-шестзом, або суфізмом. Своїм широким розповсюдженням суфізм обов’язаний тому, що вже віддавна життя людей в азіатських деспотіях нагадує собою сидіння під дамокловим мечем: не маючи ані хвилі запевненого спокою, східна людина волить зовсім обмежити свої потреби, бо хто не прив’язав себе до втіх сього світу, той і стратити їх не лякається.
Із передмови до «Гулістана»
Добра слава про Сааді, яка живе в устах народу, чутка про його слово, яка розповсюджена по землі, його милі оповідання, котрі ковтаються наче сахар, його писання, котрі шануються мов золоті грамоти, все те не то, щоб наслідок кебети та талантів Сааді. Ні, не в тім сила! Попросту, на Сааді поглянув ласкавим оком пан світу, полюс у коловороті часу, намісник Соломонового престолу, помічник віруючого люду, прославлений цар царів, великий Атабек Мозеффід ед-дін Абу-Бекр, син Саада, внук Зенгія, тінь богова на його землі. Господи! будь до нього милосердний та й його зроби милосердним! Отож він був ласкавий похвалити мову Сааді та щиро її вподобав; тому ж то, запевне, всі людоньки, і ясновельможні, і простаки, до поета прихилились ласкаво.
Грудочку пахнючу глиняного мила 
Дав мені раз в лазні приятель коханий. 
«Що! – кажу – це мошус чи якаясь амбра? 
З пахощів цих любих я неначе п’яний!» 
Глина одрікає: «Я звичайна глина, 
Та лежала поруч запашної рожі. 
Від сусіди слава і на мене впала. 
А інакше що я? Грязиво негоже!»
Боже-господи! поблагослови мусульман довготою днів його, подвій надгороду за його добрість і благородство, звелич його прихильників та правителів, понасилай загибель на його ворогів та завидників!
З книжки першої 
Оповідання VII
Один цар їхав на кораблі вкупі з хлопчиком-персом. Хлопчик ще ніколи не бачив моря і не відав корабельних недогод. Він став голосити, тремтів усім тілом, і що вже його розважали, ніщо не пособляло. Цареві з жалю все обридло, та що ж удієш! Був тут на кораблі один розумний. Він сказав: «Коли звелиш, я його вгамую». – «Дуже радий буду», – одказав цар. Мудрець звелів вкинути хлопця в море. Ледве той проглинув скільки ковтків, його схопили за чуба та й витягли. Він обома руками зараз же прилип до стерна, а скоро вийшов на корабель, сів у кутку й утих. Цареві це сподобалося. Він спитав: «В чому ж тут сила?» А мудрець одрік: «Доки він не скоштував прикростей од втопання, доти не знав ціни спокою».
Ячмінний книш тобі не до смаку,
О, ситая людино!
Тобі поганий він, мені ж смачний,
Бо з голоду я гину.
Чистилище було б для гурій пеклом,
Пекельникам воно здається раєм.
Оповідання XVI
Бачили, як одна лисиця бігла, а дорогою то падала, то знов іпідводилась. Хтось сказав до неї: «Яке тобі лихо, що ти такечки залякалась?» А лисичка: «Я чула, що оце ідуть лавою на ведмедя». – «От дурна! – одказали їй. – Ведмідь а ти – що в вас спільного? Ти а ведмідь – що в вас схожого?» Лисиця знов сказала: «Цить! якщо завидющі людці наговорять, буцім я й є отой ведмідь, та як мене злапають, то хто клопотатиметься, щоб мене визволили? Доки розберуть докладно всю справу, мене вже й живої не буде».
Доки з Іраку привезуть зцілющого зілля, доти слабий, що його покусала гадюка, встигне вмерти.
Оповідання XIX
Переказують, що Новшірванові Правосудному зготували на ловах печеню з дичини, а солі не було. Послали джуру нашукати трохи солі десь поблизу, в селі. Новшірван сказав при цьому: «Неодмінно заплати, щоб не давати лихого прикладу, а то ще й ціле село зруйнується». – «Чи ж може що скоїтися через таку дрібницю?!» – спитав джура, а Новшірван: «Підвалина кривди була в світі спершу маленька, та всякий, хто приходив на світ, збільшував її, аж доки вона зробилася он якою великою!»
Візьме цар з чужого саду яблуко єдине, 
Джури яблуню з корінням вирвуть геть із сада. 
Силоміць султан захопить пятеро яєчок, 
То війська його посмажать всі курки й курчата.
Оповідання XXVIII
Дервіш-пустинник оселився в якомусь закутку пустелі. Проз їхав цар. Дервіш, міркуючи, що вдоволення своєю долею є так само царювання, не підвів голови і не привітався. Цар (царі народ сердитий) обурився й сказав: «Дервішське кодло, вдягнене в свою хирку , то самісінькі товаряки!» Тоді до дервіша вдався візир. «Коло тебе, – сказав він, – ішов цар лиця землі. Чому ж ти не вклонився, як звичайність велить?» На се дервіш одмовив: «Скажи цареві, хай він просить поклонів у того, хто просить у нього ласки. Та додай ще: царі існують задля охорони підданих, а не піддані – задля покори царям».
Оповідання XXXI
Міністри Новшірванові радилися про одну справу великої державної ваги. Кожен виявляв свою думку відповідно своїм знаттям. Висловив свою гадку й цар. Бозорджімігр зараз пристав до неї. Міністри тоді нишком запитали його, навіщо він оддав перевагу гадці царевій над гадками тільки розумних людей. А він одві-тив: «Бо незвісно, чим скінчиться справа. Чи правдиві, чи ні ради моїх співробітників, знає тільки бог, – отим-то я волів згодитися з царем. Якщо він помиляється та вийде погане діло, то принаймні я не зостануся при всій вині: адже я так само думав, як і він».
Із султаном сперечатись – 
Се неначе мити руки
У своїй крові.
Стане день цар звати ніччю,
Ти скажи: «А онде й місяць,
І зірки зійшли!» 
Оповідання XXXVI
Були два брати. Один служив у султана, а другий трудом рук своїх заробляв хліб. Ото каже багатир до вбогого: «Чом ти не підеш на службу до султана, щоб позбутися своєї важкої праці?» Той одрік: «А ти чом не візьмешся до праці, щоб позбутися принижень, які дає служба? Кажуть-бо мудрі люди, що ліпше їсти власний хліб та й сидіти, ніж золотим пояском підперезатися та стояти, чекаючи панських наказів».
Волю місити голіруч 
Розтоплене залізо, 
Аніж згортати руки навхрест 
Перед якимсь еміром . 
Дорогоціннеє життя 
Гайнується на клопіт: 
Що їстиму улітку я? 
У що вдягнуся взиму? 
Дубове черево німе! 
Годуйся простим хлібом, 
Аби лиш спину не кривить 
В невольницькім поклоні!
З книжки другої
Оповідання V
Декілька пішоходців змовились піти на прощу та й спільно ділити всі дорожні вигоди й невигоди. Прохав я їх прийняти мене до кумпанії – не згодились. Кажу: «Коли ви гарні люди, то мені дивно, що ви цураєтесь товариства убогих і одкидаєте їх услуги. Я в своїй душі чую доволі сили й снаги, щоб послужити добрим людям по-чеськи, а не по-песьки...»
Один з-поміж них одмовив мені: «З тих слів, що ти од нас учув, не кривдься, бо, бач, сими днями був прибився до нас злодій в одежі дервішевій та й нанизався на нитку приязні з нами. Ну, звісно, що
По одежі не вгадаєш, хто є добрий, хто мерзенний; 
Що написано у книзі, зрозуміє лиш письменний.
А що дервішування всі шанують, то й проти того чолов’яги ніхто не мав ніякої призри. Ми його прийняли до гурту, мов приятеля.
Поверхній знак «тямущих» є клобук, 
По ньому розбереш дервіша серед люду.
1 
2 
348
Та, кращ, роби гаразд, а одягай будь-що:
На голову вінець, звізду на плечі.
Волосяниця ще черцем не зробить, – 
Будь насправжки аскет, вбирайся хоч в атлас.
Зречись страстей і порожнечі світу,
В оцьому чистота, а не в чернецькій рясі.
Таким способом ми пішли вкупі з тим чоловіком і йшли до вечора. Переночували ми попід муром однієї башти, а невірний злодюга взяв в одного з наших товаришів глечик, сказавши, ніби хоче вчинити «очищення» , та й по нім і слід «очистився»: він украв глека.
Подивись на ченця, що надів власяницю, 
А святі покрівці на осляку нап’яв!
Ледве зник злодюга з очей у дервішів, як пішов у башту та й украв там шкатулку. Доки розвиднілося, той падлюка встиг одійти на великий кусень дороги, а всіх його товаришів, що безгрішно собі спали, вранці позапаковували в вежу. Через отаку історію ми умовились не приймати нікогісінько до гурту й подорожуємо самі, бо, мовляють араби, «ес-селямето фі-ль уехдеті», «в самотині – гаразд».
Коли хтось один поміж цілим народом 
Учинить зле,
Втеряють пошану усі через нього:
Старе й мале.
Або ти не бачив: на пастівникові 
Паршивий віл
Заметить всю череду, збавить худобу 
Декількох сіл».
Тоді я сказав оповідачеві: «Хвала господеві (най святиться він і возвеличиться!), що я повчився дечому гарному в дервішів, хоча й не прийняли мене вони в своє товариство. Ваше оповідання мені наука, яка придасться й усім другим, що схожі зо мною». Таки-бо так:
Сповніть рожевою водою цілий став
І вкиньте пса туди, – спаскудите всю воду.
Оповідання VI
Одшельник був гостем у падишаха. Коли сіли обідати, він їв менше ніж звичайно, а коли всі підвелися на молитву, молився більше ніж раз у раз, щоб збільшити поголоску про свою святість.
Боюся я, арабе. 
Не дійдеш до Кааби: 
Ти вибрав путь погану, 
Що йде до Туркестану!
Вернувши додому, одшельник загадав дати собі обідати, щоб трохи душу закропити. В нього був синаш дуже дотепний; він спитав: «Тату, чи ж ти не їв нічого на султанськім обіді?» – «Еге ж, перед їх оком я не їв нічогісінько, щоб було з того дещо путнє». – «Дак виповни ж і молитву, бо ти моливсь зовсім не так, щоб було з того дещо путяще!»
Оповідання VII
Пам’ятаю, за дитинячих років я був дуже побожний, уставав вночі на молитву, постив. Якось сидів я з батьком на нічній молитві. Цілісіньку ніч мої очі не заплющувались: я читав святе письмо, а всі наші сім’яне спали навкруги нас. І сказав я до батька: «Диви! з-поміж них жоднісінький не підведе голови, щоб прочитати молитву! Вони сплять, неначе мертвяки!» Знов же батько одвітив мені: «Сину мій! душе свого вітця! Коли б і ти заснув, то се було б краще, ніж гудити людей».
Оповідання XX
Хоч скільки разів наказував мені шейх Шемс-од-дін ібн-Джузій залишити музику та й зробитися одшельником-самітником, молодечі спокуси перемагали. Світські бажання та світська суєта тягли мене до себе, я, мізерний, не слухався мого проводиря, я полюбляв музику та громадку товаришів. Згадуючи повчаючі ради мого шейха, я говорив:
Якби що цензор сам упивсь, 
То на п’яничку б не гнівивсь.
Нарешті я одної ночі опинився в товаристві, де побачив такого музику, що
Як смиком поведе, 
То й душа вам пропаде. 
Ну, а глас його чути 
Ще прикріше вам буде, 
Ніж про батькову смерть.
Людці, що були на бенкеті, затуляли пальцями вуха собі, то – рот йому, аби він змовк.
Співців співать прохають, 
Бо слухати їх любо,
 А ти, співаче, любий 
Тоді, коли мовчиш .
Ледве сей бандуриста узяв співати, я промовив до господаря: «Бога ради, налий мені в вуха живого срібла, щоб я нічого не чув, або одчини двері, щоб я втік геть». Тільки ж, будь-що-будь, я мусив, шануючи приятелів, зоставатися в товаристві і цілісіньку ніч перебув там, отак-о мордуючись, аж доки не розвиднилось.
Вже моеззин завів 
Свій недочасний клич, 
Він, бачиться, не зна, 
Яка довжезна ніч, – 
А ти у вій моїх
Питай про довгість ночі: 
Ні на єдину мить 
Спання не знали очі.
Уранці, щоб оддячитися, я скинув з голови намітку, витяг з череса червінці й поклав перед музикою. Я його ще й пригорнув до свого серця та й дуже йому дякував. Приятелям моє поводження здавалося незвичайним, вони думали, що се легкодушність, і нишком сміялися. А один із них узяв мене гудити та лаяти, що, мовляв, розумні люди так не роблять. «Таких артистів, – казав він, – тра геть гнати з чесної господи. Де він раз побував, туди його вдруге не покличуть. Правду кажучи: коли з його рота вилинув голос, у людей од огиди трохи не повилітало все волосся. Співуча пташка подалась би геть, учувши спів такого крука. Він запаморочив наш мозок, а собі роздер горло».
Я ж знов одказав приятелеві: «Поперед спитайся, а потім вже лайся. Він мені добро вчинив». – «Яке? скажи, будь ласкав!» – «А от що, – одмовив тоді я. – Мій шейх декілька разів казав мені занедбати музикування та й чимало вмовляв мене, а я його не слухався. Отже, сеї ночі ласкава доля й моє щастя направили мене на спасенну путь. Через оцього музику я покаявся та й вже до віку слухать музику закаявся».
Оповідання XXII
Повідають про одного богомільника, що буцім він за ніч з’їдав десять фунтів їжі та к ранкові перечитував цілий Коран. Один розумник, перечувши про се діло, завважив: «Якби він їв по окрайцеві хліба та спав, то се було б багато краще».
Оповідання XXIV
Плакався я одному шейхові, що той та отой казав, буцім я розіпусник. Шейх мені одвітив: «Ти його засором своїм чесним життям».
Оповідання XXV
Спитали в якогось з-поміж сірійських шейхів, що таке справді суфізм? Одказав: «Колись суфії – то були такі люди, що про людське око були легкодухі, а в глибу душі – мудрі черці. Отже теперечки суфіями звуться люди, що перед людьми черці, а насправжки – легкодухі».
Коли щогодини душа твоя лине
Кудись думками,
То ти чистоти й в самоті не зазнаєш.
Коли ж ти і гроші, і місце хороше,
И торговлю, і полечко маєш,
А серце до бога несеться,
То ти є правдивий одшельник між нами.
Оповідання XXXIV
Цареві була якось-то велика скрута. Він одрікає: «Якщо ся справа вийде так, як я бажаю, то я пороздаю одшельникам стільки та остільки грошей». Коли справа скінчилася гаразд, випадало цареві сповнити обітницю: він дав одному з вірних слуг калитку з грішми, щоб той поділив між черцями. Парубійка був розумний нівроку. Провештавшись цілу днину, він вернувсь до падишаха ввечері, поцілував гроші, поклав перед ним та й сказав: «Я не знайшов одшельників». – «Се що за історія? – спитав падишах. – Я знаю, що в нашім городі живе чотириста черців!» А слуга: «Царю! той, хто справді чернець, не бере грошей, а хто бере, той не є чернець». Цар засміявсь і промовив до двораків: «Наскільки я шаную наших богомільників, настільки отсей бистроокий зне-важа їх і гудить, а отже раз у раз його правда!»
Якщо чи гривню, чи червінця 
Святенник-преподобник взяв,
То раджу я, щоб ти вже зараз
Преподобнішого шукав!
Оповідання XLIII
Розумний побачив колись силача, що розсердився та й бив когось по лиці. «Що йому таке?» – спитав він, а йому одвітили: «Отой другий вилаяв його». – «От поганець! – сказав чоловік. – Він рукою десять пудів піднесе, а легесенької лайки не перенесе!»
Оповідання XLVII
Цар згірдним оком подививсь на купу дервішів. Один дервіш зрозумів се й сказав: «Царю! Ми на сім світі маємо менше війська, ніж ти, а живемо любіше, ніж ти; вмираємо ми однаковісінько з тобою, а на страшнім суді будемо кращі од тебе».
З книжки третьої 
Оповідання І
Мароккський старець став серед алеппського базару й казав: «Гей ви, панове дуки-срібляники! Коли б у вас була совість, а в нас, харпаків, помірність, то старцювання згинуло б на світі».
Оповідання III
Чув я про дервіша, що горів у вогні вбогості та дранку з дранкою зшивав , тільки ж втішав свокгдушу ось яким віршем:
Хліб сухий охочо їжмо
Й убираймося у дранку,
Бо тягар старчачий – кращий,
Ніж тягар людських докорів.
Хтось сказав до нього: «Чого ти сидиш, коли в сім городі є щедрий багатир? Він підперезався на службу побожним людям, він сів сторожем коло дверей їх серця. Коли ти його сповістиш про своє життя-буття, він аж годитиме такому праведному мужеві». – «Цить! – одмовив старець. – Краще буде згинути з нужди, ніж вижебрувати в когось підмоги. Бо, мовляють:
Шити дранку із шматочків 
І сидіть в кутку терпіння 
Краще, ніж писать прошения
На шматочкові паперу
До дуків, щоб дали одіж.
З поводатарем іти до раю – 
Це ж те саме, що й пекельна мука».
Оповідання VI
В записках Ардшіра Бабегана (першого царя з династії Сасанідів) говориться: мудрець спитав араба, чи багато треба їсти в день? Той одвітив: «Щоб їжа важила сто драхм». – «Яку ж силу дасть така міра?!» – завважив мудрець, а бедуїн йому: «Така міра їжі тебе піднесе, а що буде понад неї, те ти сам мусиш понести».
Оповідання XXII
Мені довелось побачити одного купця, що мав караван на півтори сотні верблюдів і сорок невільників та слуг. Одного разу запрохав він мене до свого покою й плескав нісенітницю цілий вечір. Він казав: «Отакий-о спільник у мене є в Туркестані, а о-стільки товарів у Гіндустані. Отсе квиток, що я грунт придбав, а отсе мій вірник мені дав». Часом казав він: «Таки так! я поїду в Александрію, бо там повітря чудове», а часом: «Ба ні! не поїду, бо Середземне море бурхливе... А то знаєш, Сааді? – верз він далі, – інакша мені випадає дорога, що, з неї вернувшись (коли воля бога), про всякий гандель забуду та й жить спокійнесенько буду». – «А яка ж то дорога?» – питаюся. «Тутешньої сірки понакупляю та й повезу до Китаю: її там немає, вона дорогая. Наберу китайської посуди та й повезу в Грецію, потім з Греції повезу парчу до Індії, потім з Індії повезу мечі до Алеппа, потім з Алеппа (там добрі дзеркала) повезу дзеркала в Иємен, потім Йєменські матерії повезу до Персії, та аж тоді покину велику торговлю й сидітиму в крамничці». Отаке курзу у верзу мені правив доти, доки захрип. «Ей, Сааді! – каже він тоді до мене. – Промов же й ти пару слів про те, що бачив і чув». Я одмовив:
Завидющі багатирські очі
Вдовольнить лиш смерть або чернецтво .
Оповідання XXVI
Я бачив раз дурня: сам гладкий, на нім халат дорогий, під ним арабський кінь вороний, а на голові єгипетська намітка. Хтось мені й каже: «Що ти собі гадаєш, Сааді, коли бачиш таку мудру парчу на такій немудрій товаряці?» Я ж одмовляю: «Се помилка, писана золотим чорнилом».
З книжки четвертої
Оповідання II
Купцеві приключилася шкода на тисячу червінців. «Тільки ж не тра про це розказувати другим», – говорить він до сина. «Тату, – питає той, – ти звелів – і я мовчатиму, але ж витолкуй мені, яка користь з того, що я мовчатиму?» – «А от яка, – одвітив купець, – щоб не було аж двох лих: одно, що я гроші втеряв, а друге, що сусідоньки радітимуть».
Про сум свій ворогам не повідай,
Бо скажуть: «божа воля!» – та й зрадіють.
Оповідання XXII
Хатиб мав поганий голос, а вважав себе за солод-коголосого соловейка. Він не говорив, а верещав. Ти б сказав про його проповідь, що се крякає ворон-віщун, або згадав би слова з Корана: «Воістину, наймерзенні-ший із гуків – ослячий рев».
Казнодій сей – конячий батько, 
Коли зарже – впаде Персеполь.
Селяни, шануючи його духовний чин, мовчки терпіли лихо й не лаялися з своїм хатибом. Аж ось другий хатиб, що жив у околиці й потайки ворогував проти першого, прийшов раз до нього. «Ти мені приснився, нівроку», – сказав він. «Що ж ти саме бачив?» – спитав господар хати. «Снилось мені, буцім був тобі гарний голос: усі парафіяни спокійно тебе слухали». Хатиб трохи подумав та й сказав: «Який благословенний сон тобі приснився! Ти вияснив мені мої хиби. Теперечки я розумію, що в мене голос поганий та парафіяни на мене лихі. Тільки ж я каюсь і навпредки казатиму казання тихіш».
З книжки п’ятої 
Оповідання XIII
Попугая зачинили в одній клітці з вороном. Дивлячись на бридку вроду крука, попугай мордувався й казав: «Що за мерзенний вид!.. Гидка постать! Прокляті ба,ньки!.. Нечувані звичаї!.. Ой вороне, віщуне розлуки! Коли б між мною та тобою була така далечінь, як між сходом і заходом сонця!
Хто уранці, встаючи, 
На твоє обличчя гляне, 
То тому погожий ранок 
Темним вечором іздасться».
Та ще більша дивниця, що й воронові було прикро сидіти поруч попугая. «Воля божа! Воля божа!» – казав він та бідкався на коловорот долі. З одчаю він сплескував долонями й примовляв: «Побила мене нещаслива доля та лиха година! Моїй повазі більш личило б пишатися десь на садовій стіні в кумпанії з якоюсь вороною! Чим я, господи, прогрішив, що тепер мені доводиться кару приймати: сидіти вкупі з оцим шаленим дурнем, з оцим базікалом неподобним?!»
Поважний дума, що в тюрмі він, 
Якщо сидить в кумпанії гульвіс.
Оповідання XXI
Молодик один, людина щира та правдива, 
Їхав раз на кораблі; з ним дівчина красива. 
Повідають: серед виру, у безкраїм морі 
Заразом обоє впали в хвилі непрозорі. 
Корабельщик – на човенце! простягає руку 
Парубчині, бо інакше із життям розлука. 
Той із хвиль: «Тебе об іншій я просю услузі: 
Залиши мене, а руку простягни подрузі».
Замакітрився весь світ йому по цій-о мові. 
Він втонув, та перед смертю проказав дві слові: 
«Вірте, вірте, що нема любові в тій людині, 
Що за друга забуває при лихій годині!»
З книжки шостої
Оповідання II
Старий оповідав: я висватав собі дівчину. Хату нашу я оздобив рожевими квітами, раз у раз сидів з жінкою на самоті в маленькому покойчикові, втупивши в неї очі й прихиляючись душею. Довгі ночі я не спав, оповідаючи їй усякі вигадки та жарти, аби вона мене не цуралась, а ще й сама горнулась. Між іншим раз увечері кажу я до неї: «Доля до тебе прихильна, щастя тебе пильнує: ти пішла заміж за чоловіка старого, що всього зазнав і світу бачив, що й гарячого і холодного од долі скоштував, що добро й зло спізнав. Старий чоловік вміє шанувати прихильність, він сам раз у раз вірний, він добрий, ласкавий, ввічливий, ніжний. Щастя твоє, що ти не дісталася якому-небудь молодому жевжикові, примхливому себелюбцеві, вітрогонові, котрий щомиті до іншої горнеться, котрий щохвилини інакше гадає, котрий щоночі деінде ночує, а щодня новітньої любки шукає.
Молодик як гвоздик, на обличчя він гарний; 
Але любощів вірних та щирих не зна. 
Не шукай в солов’я ти постійності зовсім: 
Він щомиті до іншої рожі співа.
Навпаки, пристарюваті люди живуть гаразд і розумно, не так, як дурні блазні».
Багато ще я промовляв до неї на ту саму тему, думаючи, що полоню серце її. Тільки ж вона одповідала мені на все болісними зітханнями. Мусили ми розвестися, її віддали за парубка голодраба, кислолицього, лихого. Од нього вона зазнала кривди та образи, терпіла утиски й несправедливості, а проте дякувала милості господній і говорила: «Слава богові! Я визволилася-таки з важкої муки й зробилася теперечки щасливою». 
Дарма, що ти погану маєш вдачу: 
Ти хорошун,? – люблю тебе, хоч плачу.
З книжки сьомої
Оповідання XIV
В одної людини заслабнули очі.
Скупий, лікарів прикликати не хоче:
Звелів коновалу себе погоїть.
Той дав йому ліки, чим очі мастить.
Омаста гаразд пособляла худобі,
Людцеві ж порепались очі на лобі.
Скупиндя у галас, реве,
Того коновала клене.
До суду потяг. «Хто видав, щоб людину
Так само гоїли, – мовля, – як скотину?!»
Суддя ж коновалові каже в той мент:
«Іди, ти невинний, бо твій пацієнт
Не вдався б до тебе, немов товаряка,
Якби що не був справедливий осляка».
З книжки восьмої
Приповість III
Невіглас, хто зна наук багато,
Та не хоче в діло їх пускати!
Ані вченими не звуться, ані мудрецями
Ті осли, котрі везуть пакунки із книжками.
Бо хіба ж багато тямить ся дурна скотина:
Чи од дров, чи од книжок важніє в неї спина?
Приповість X 
Коли маєш яку тайну, то не поспішай розказувати її своєму приятелеві: хто зна, – може, він колись стане твоїм ворогом? Так само не кожну прикрість, яку^ можеш вчинити ворогові, вчиняй: може, він колись ізробиться твоїм приятелем? Якщо хочеш заховати якийсь секрет, то не повідай про нього жоднісінькій людині, хоч би ти й дійсно знав, що твоє діло нікому не шкодитиме.
Мовчуном бувати краще, ніж якуюсь тайну 
Чоловіку розказати та й прохать: «мовчіте!» 
Ей, простаче! ти загачуй воду в джерелі ще, 
Бо коли рікою стане, вже не запинити. 
Що не можна повідати в голосній промові, 
Ти того не повідай і потайки в розмові.
Приповість XII
Розмовляй серед двох ворогів такечки, щоб, коли вони помиряться, тобі соромно не було.
Розмовляючи з друзями, 
Обережним будь: 
Часом може лютий ворог 
Всі слова почуть. 
Навіть кажучи до стінки, 
Ти пильнуй себе: 
Може, хтось поза стіною 
Слухає тебе.
Приповість XVII
Стережись, як ворог скаже: «В ділі цім отак зроби-но, 
Бо інакше доведеться бить з одчаю по коліну» . 
А коли він шлях покаже простий, як стріла, 
Ти звертай на манівець, щоб не дізнати зла.
Приповість XVIII
Гнів, що виходить поза межі, виклика ненависть; не-дочасна ласкавість одбира всякий страх. Не будь таким суворим, щоб другим набриднути, та не будь і таким тихим, що ніхто тебе не боятиметься.
Пастух питався в батька: «Порадь мене, тату, бо ти старий і розумний». А батько йому: «Будь добрий, та не настільки, щоб вовк тебе роздер».
Приповість XXV
От моя рада. Коли ти знаєш, що якась звістка засмутить когось, то ти мовчи: нехай хтось інший розкаже.
Соловейку! Про весну людей сповіщай, 
А погану новинку хай пугач несе.
Приповість XXVIII
Гей, не слухай лесну мову хвалія отого,
Що од тебе хоч дрібненьку може користь мати. 
Бо коли хоч раз не вчиниш по його бажанню, 
То разів у двісті збільшить він твої всі вади.
Приповість XXXII
Нема нещасливішого од лютих душманів: 
Поб’є лиха годинонька – немає їм друзів.
Приповість XXXIV
Чував я про східні сторони, буцім там виробляють китайські вази, кожну за сорок років. У нас, у Багдаді, їх виготовляють у день сотку, але ж ти знаєш і їх ціну.
Пташеня з яйця лиш вийшло, то й по корм уже пішло,
А людське дитя не тямить одрізнять добро і зло.
Птах як стій зробився чимсь, повік зостанеться нічим.
Через працю й хист людина стане вище над усім.
Шкло трапляється усюди, тож і крам воно плохий,
А рубін добути важко, через те він дорогий.
Приповість LV
Коли людина благородна терпить од негіді образу, 
То хай од того не сумує, немов безчестя тут погане. 
Якщо паскудна каменюка розіб’є золотую чашу, 
Не подорожчає той камінь, дешевшим золото не стане.
Хіба кому дивно, що співів соловейкових не чутно,
коли він сидить в одній клітці з крякаючим вороном?
Приповість LVI
Не дивуйся, якщо мова розумної людини геть не чутна в зборищі грубих, неосвічених людей: не можна розчути голос ніжної лютні серед тарахкотіння турецьких барабанів. Так само пахощів од амбри зовсім не чути попри смердючім часникові.
Крикливий невіглас горлає-верлає, щоб своєю безсоромністю затуркати вчену людину. Та хіба ж ти не знаєш, що хиджазька співанка заглушується гуркотом воєнних барабанів?
Приповість LXI
Вченому не личить лагідно оминати нерозумність простого люду, бо се обопільна шкода: зменшується пошана до вченості й збільшується неуцтво простого народу.
Приповість LXV
Що судилось, те не змінять всі людські стогнання І нещасного сердеки, й вдячного щасниці. Задля янгола, котрий орудує вітрами, Байдуже, якщо загасне каганець вдовиці.
Приповість LXXV
Найкраще сотворіння, як здається, є людина, а найгіршеє – пес. Тільки ж вдячний пес ліпший за невдячну людину.
Дай шматочок хліба псові, ввік не позабуде. 
Хоч після разів із сто улупиш палюгою. 
А падлюку-чоловіка цілий вік лащіте. 
За дрібницю він ладен піти на вас війною.
Приповість XC
Щасливі людці нехай беруть приклад з попередників, ніж мають самі стати нещасливим прикладом задля нащадків.
До насипаного зерна птиця не підійде,
Як побачить, що в сильці вже є одна пташина;
Хай тобі чужа пригода стане за науку,
Щоб не мала вчитись з тебе другая людина.
XCIII. Мудре слово
Сум, який припадає перед веселістю, є краще діло, ніж веселощі, що за ними йде сум.
