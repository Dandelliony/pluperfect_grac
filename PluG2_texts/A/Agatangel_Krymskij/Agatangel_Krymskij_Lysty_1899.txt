165. До П. Г. Житецького
23 Москва, 18 23/ІІ 99
Не сердьтесь на мене, дорогий Павле Гнатовичу, що я не поспішився Вам одвітити. В мене був дуже лихорадочний період: я з минути на минуту сподівався оповіщення з Петербурга, що, мов, мені треба їхати на екзамен. На велике моє лихо, мені не поталанило: вискочила одна формальна перепона, про яку я й не гадав був. Бачте: як кінчав я Лазаревський інститут, то треба було б мені не обмежитися на тім свідоцтві, яке дав інститут, а треба було б іще поїхати до Петербурга та й видержати екзамен у «государственной комиссии» . Як же ж я мав на думці піти ще на історико-філологічний факультет, то не захтів тоді держати екзамен у комісії (бо треба було б їхати ще в Петербург), а попросту пішов на історико-філологічний факультет. І от тепер виявилося, що, я, як кандидат слов’яно-руської філології, а не східної, маю право держати магістерський екзамен тільки на історико-філологічному факультеті, а не на східному. Правда, петербурзький східний факультет, розуміючи, що вся ця історія не більше як простісінька формалістика, послав міністрові прохання, щоб мені (виїмково) він дозволив екзаменуватися одразу на магістра арабської словесності, але не звісно, що одвітить на те міністр. Та й відповідь прийде не швидше як в апрілі. А я до того часу сидітиму та нервуватимусь, не знаючи, до якого ж екзамену готуватися: чи знов до кандидатського, чи таки до магістерського?
Тепер про Ваші книжки. Я забрав усе, що було в Моравського, і вийшло якраз сто книжок: по п’ятдесят примірників кожного твору. Спершу я хтів, щоб усе те покупив один магазин, та це було важко; тоді я продав половину Думнову (Салаеву), а половину Карбасникову і зробив скидку 30% (як Ви дозволили). Та ще карбованця з копійками дав Моравський за якийсь давно проданий примірник. Коли згоджуєтеся зробити й другим книгарям уступку 30%, то я нашукаю Вам покупців іще; тільки на чий кошт буде пересилка? на Ваш чи на книгарський? Панафідіна теж побачив; він більше не має магазина, а тільки гуртовий склад; вдасться до Вас перед початком шкільного року.
Про Ваш вибір в Академію прочитав тому два місяці і усе ладнався писати до Вас, та за своєю екзаменною крутаниною не встиг. Щиро Вас поздоровляю! Дуже цікавлюся й долею Ваших книжок в ученому комітетові.
Вашій дружині моє щире привітання.
Увесь Ваш
А. Кримський
166. До Б. Д Грінченка
2 апріля 1899, Москва 
Дорогий товаришу!
У мене на 29 марта визначено було мій екзамен магістерський, тільки ж заколоти в Петербурзькім університеті наробили те, що факультет не міг зібратися, і екзамен мій перенесено на 26 апріля. Таким способом я й досі ще не вільний і через те не міг досі прочитати гаразд Вашого третього тому «Матеріалів», який (велике Вам спасибі) здобув од Вас. Іноді тільки дещо вхопив з Вашої книжки, – як тая коза каже: «Бігла через місточок – Ухопила кленовий листочок, Бігла через гребельку – Ухопила води крапельку, Тільки ото їла й пила». Отак і я, вхопивши з Вашої поважної праці хіба якісь кленові листочки, і не розібрав іще, в чому там сила. Бачу тільки, що праця Ваша прекрасна і що її залюбки читатимуть не самі-но етнографи, а й звичайнісінькі читачі з поетичним чуттям (Чубинського не легко читати просто для естетики: треба мати, читаючи, ще якусь іншу мету). А етнографічну премію Ви неодмінно здобудете.
Про мої «реверанси» перед благами російської культури Ви пишете далеко несправедливо. Публіка російська добре вміє читати поміж рядками і добре розуміє, де автор говорить езоповою мовою, а де щиро. Тут мені докоряють багато хто, що моя книжка пересякла ворожнечею проти великоруської народності! Що ж до «благ» російської культури в Середній Азії, то вони-таки справді є блага для того краю ...). Що ж до політики російської, то свої негативні погляди на неї я зовсім виразно зазначив у багатьох місцях своєї книжечки (напр., стор. 49 – 50).
В кінці января здобув од Вас гроші за «Этнографическое обозрение» і заразом записочку, де Ви мене питаєтеся, чи не взявся б я написати розділ про науки в «Русинах у кінці XIX в.». Ні, це для мене річ неможлива. У мене ще недодрукована розвідка про Соболевського і Франка, а ще ж треба працювати над дисертацією. Мої українські роботи тепер хіба такі, що іноді, шпаціруючи, перекладаю вірші декотрих арабських поетів; а втім, і на таку працю не стає снаги: здебільше почуваю себе таким потомленим, що, як одірвуся од книжки, хочеться тільки не думати ні про що і спочивати своєю гадкою.
Із цензури ніякісіньких новинок немає. Од Коваленка одібрав лист, де між іншим він пише, буцім цензура пускає «Літературно-науковий вісник». Невже це правда? Я сам власними очима читав циркуляр (торік восени), що в нім була заборона «Вісникові» ....
На тім поки що й скінчу.
Увесь Ваш Л. Кримський
167. До Б. Д. Грінченка
Звенигородка в Київщині
18 1/VII 
Дорогий товаришу!
Екзамени в мене (їх було п’ятеро) одбувалися двома наворотами. Останні (історія семітів, арабська історія і історіографія та «письменный экзамен по арабской филологии») одбулися 18-го і 19-го мая; отже, бачите, що з Москви я й не мав часу Вам одписати, бо по своїх екзаменах, де екзаменовано мене, я мусив приїхати в Москву та екзаменувати своїх студентів, далі – впорядкувати інститутську бібліотеку, а увесь юнь, за винятком останнього тижня, пішов у мене на працю для «Энциклопедического словаря».
Студенти останнього курсу, як виявилося, дуже мене злюбили. Вони на своїй фотографії помістили тільки мене (поминувши навіть таких професорів, як Веселовський, Міллер, Корш, Гер’є). Певна річ, що тієї фотографічної групи я вже не могтиму нікому із своїх товаришів показувати, бо це була б річ неделікатна з мого боку; правду кажучи, мені навіть трохи прикро, чому студенти поминули таку прекрасну людину і прекрасного професора, як Веселовський (за останній рік найприязніші зносини були в мене саме з Веселовським). Тільки ж одно мене радує: я бачу, що мої лекції не падають на неплідний грунт, а зоставляють свій слід в душах молодіжі....
«Куліша» Вашого читав дуже залюбки, дивуючись, однак, що і в провінції цензура дещо дозволяє говорити. Чи Ви пустите його в продаж нарізно? Це річ дуже потрібна, щоб руйнувати дуже спопуляризовані, але зовсім не справедливі думки про Куліша. – Окрім того, що в Вас дуже рельєфно обмальовано Кулішів образ у його постепенному розвитку, Ви дуже добре дозволяєте читачеві перенестися в ті обставини, серед яких жив Куліш. Отак у Вас вийшли прегарними ті сторінки, де Ви малюєте становище талановитої людини серед товариства, що його вона перевертає цілою головою. «Дало б ся» ще багато дечого іншого про ту Вашу книжечку написати, та вже мій лист і так «задовгий».
Посилаю Вам ті книжки, що мені прислано. Може бути, Паньківський не на всіх книжках, що присилає, ставить моє прізвище, а тільки на верхній. В такім разі решта штемпелюється бібліотекарем товариства і вже мені не оддається.
Деякі книжки «Літературно-наукового вісника» посилались мені без додатку на адресі: «Професору», – то ті московська цензура позаборонювала, і я мусив їх виписувати вдруге, нагадавши, щоб одправителі зробили потрібну приписку.
З рукописів цензура заборонила той, що про друкування (подано не од мого ймення). На перегляді в неї зостаються: «Хвиля за хвилею» (подав я), «Шах-наме» (подав не я) і Ваш останній рукопис, – забув, як він зветься точно (подав не я). «Песни Украины» я покажу московським видавцям уже восени, бо в маї не було вже тих людей, кого треба.
Кінчаю цими днями першу половину моєї розвідки про погодінську гіпотезу і попросю редіакцію «Київіської старини», щоб оцю першу половину пустила осібною від-биткою. Я б Вас дуже попрохав, щоб Ви прочитали оті усі мої п’ять статей і прислали мені свої додатки: я їх надрукую в кінці першої частини відбитки. Ви, працюючи останні роки дуже пильно над народними матеріалами, можете значно збагатити тую низку прикладів, які понаводив я.
Увесь Ваш А. Кримський 
169. До Б. Д. Грінченка
Звенигородка в Київщині, 21 августа 1899 року
Дорогий товаришу!
Цим разом уже таки посилаю книжки; що ж до того разу, то я був покинув звечора на столі конверт з листом і книжки, прохаючи – через наймичку – переказати сестрі (що встає рано) одіслати все те до Вас у посилці Наймичка не сказала, що треба зробити посилку, – лист пішов, а книжки зосталися. Посилаю поштову квитанцію за ті книжки, які вислав ще з Москви в апрілі.
Поновляю своє прохання: як надрукується в «Київіськійі старині» моя остання стаття (це буде або в августовій книжці, або в сентябрській), то будьте ласкаві прочитати всі статті спочатку і дайте свої уваги; я їх надрукую в кінці 1-го випуску, вказуючи, що ті або ті звістки я придбав од Вас. Дуже мене дратує тая моя стаття. Соболевський – нахабний шарлатан, і його брехні на нашу мову – очевидні кожному, хто знає нашу мову (от сьогодні я знов ізнайшов у нього антик: «український» infinitivus печь, замість пекти, печи, пекчи), але ж великоруська публіка не вдоволиться, якщо я попросту скажу: «Соболевський бреше». Через те треба багато прикладів наводити, треба напружувати свою пам’ять, щоб згадати, де яке слово я коли зустрічав. Тому-то кожна моя стаття проти Соболевського дуже мене втомляє, дарма що всі кажуть, що на філологічні речі в мене пам’ять феноменальна.
Цими днями написав статейку для ювілейного збірника Вс. Міллера. Статейка з обсягу української філології (про деякі випадки, в яких задержується звук є, хоч ми ждали б). А то увесь час працював над дисертацією. Бажалось би зимою вже видрукувати її, щоб мати більше часу вільного на українські праці; а втім, може ще й на цілий рік стане мені тієї роботи над дисертацією.
На археоліогічний з’їзд я не поїхав. Як був я в Києві (в маї), їдучи з Москви, то набрався певності, що Антонович зречеться участі в з’їзді, якщо українську мову заборонять. Тепер з часописей бачу, що він там собі любісінько предсідателює. А Багалій вичитав панегірика Іловайському. Дивна діла твоя, господи!
Про Вашу думку, щоб кинути посаду секретаря і взятися за вільний заробіток, скажу Вам, що вона здається мені небезпечною для Вас. Тая українська літературна робота, яку Ви робите попри канцелярську службу, зовсім не мала, а вільний заробіток – щось дуже непевне; можлива річ, що на неофіціальній посаді Ви не матимете для української праці й того часу, який у Вас є теперечки. А втім, Вам видніш, що і як. Я ж песимістично дивлюсь на Ваш намір.
Кажете, щоб я прислав папір з цензури про заборону рукопису. До кого ж за цим удатися? в Москву чи Петербург? і чим мотивувати своє бажання? Чи мають право мені не видати того паперу?
28-го їду в Москву. Адрес мій – або Лазаревский институт восточных языков, або – Машков переулок, д. Веселовской, кв. Леве.
Увесь Ваш А. Кримський
23 августа
Сьогодні прийшла «Киевіская старина» із статтею Михальчуковою. Оце добрий зразок того, як н є треба писати філологічних статей: здається, ніяке «зілля сонляще і дрімляще» не нажене такого еону, як ота стаття. А пишу я Вам про все це от чому. Як був я в Києві, то Кониський сказав мені, що Михальчук посилав свою статтю до «Вестника Европы», та Стасюлевич одписав, буцім тая стаття дуже спеціальна для «Вестника Европы»; тільки ж, мовляв, треба в Стасюлевичевій одмові шукати інакшого дна, і теє дно – ворогування проти українства...
Тепер, маючи Михальчукове писання перед очима, дозволю собі не шукати інакшого дна в Стасюлевичевій одповіді. Аж досада бере: ясну, просту справу – та й так затуманити! ясне, очевисте діло – та й так розмазати! Неначе в нього не було часу, щоб написати менше!
Невже ж мої філологічні писання отакі самі розляпані і «сонлящі-дрімлящі»?! Коли б це було так, то не варто й писати!
170. До В. М. Гнатюка
Звени городка в Київщині 24. VIII ст. ст. 1899 г.
Дуже я винен перед Вами, високошановний добродію, але повірте, що мені самому не менше, ніж Вам, прикро не сповняти свого слова. Як євангельський довжник, взиваю до Вас: «Потрьпи на мне, и аз ти въздам».
В кінці апріля один раз і в кінці мая другий одбувалися в мене в Петербурзі і мої магістерські іспити. Літо я вжив потроху на те, щоб дописати першу половину своєї розвідки про Соболевського (в сентябрі пущу перший випуск від-биткою і не писатиму до «Київської старини» місяців з чотири), потроху – писав статті для «Энциклопедического словаря» (бо ще цілий рік я буду суплентом ), потроху ж. знов, писав магістерську дисертацію. 28 авгІуста ст. ст. їду звідси до Москви, 1 – 4 сентября екзаменуватиму тих студентів, котрі в маї не екзаменувалися, а після того маю намір засісти за статтю про Франка і переписати її. Сподіваюся, що ніякої перепони мені не буде, і я допишу її за сентябрь. А тоді пришлю й Руданського зараз-таки, якщо з «Энциклопедического словаря» не дуже на мене налягатимуть із статтею «Семитские языки».
Повірте мені, шановний добродію, що я не з недбальства спізнююсь із своїми обіцянками. Живу я анахоретом, рідко коли кого й бачу в Москві (а тут – і потім), все працюю, а часу таки не стає. Додати треба, що з інституту маю платню поки що зовсім мізерну і не працювати (за гроші) для «Энциклопедического словаря» не можу. А в інсти туті східні люди, мої товариші (таких є троє: вони – лектори), теж на мене навантажують працю, од якої втекти несила моя: один складає перську граматику – я мушу бути його помічником, другому треба, щоб я держав турецькі коректури або вияснив йому по-французьки деякі одтінки російської мови, третьому треба, щоб я йому виправляв стиль його писань. Це все такі просьби, що од них не від можешся. До обов’язкових праць належав торік іще й екзамен, а тепер – дисертація. От і виходить, що для писання про рідну мову в «Київській старінні» або рідною мовою мені зостається тільки вкрасти в себе одну-другу годину, які я мав би проходитись на чистім повітрі. Я так і роблю, доки серце не розболиться. Звісне діло, що з часом це все одміниться, і в мене буде змога чимало працювати на рідній ниві, але ж тепер – зле мені. І навряд чи буде справедливо сердитись на мене за мою повільність.
Велике Вам спасибі за Ваші клопоти з моїми поручениями. Так виходить, що за «Мету», Руданського etc. мені не треба буде нічого Вам досилати? «Мету» Ви дешево купили: я думав,”вона коштуватиме дорожче. Книжок «Видавничої спілки» маю три. Що за знак, що Кобилянської повістку вкорочено? У «Віснику» друкувалася вона повніше. А гарні видання тієї «Спілки»!
4-ту книжку «Видавничої спілки» Ви, мабуть, послали до Москви, де вона, очевидячки, лежить і дожидається мене. Посилайте туди і всі дальші чч., а порахуємося заразом пізніше.
Ваш щирий прихильник
А. Кримський
Коли що слатимете на інститут, то надписуйте на адресі: профессору А. Е. Крымскому, – з таким написом цензура нічого не заборонить, хіба щось ярко політичне.
Чи не знаєте: можна ще купити річники «Народу» 1892, 93, 94? Звістіть мене про усе, а вже тоді я Вам про це напишу більше.
Л. К.
В «Академічну громаду» повинен доставити я якісь цікаві українські книжки в обмін за «Правду» 1867 р. Поки що посилаю «Наські українські казки» Бодянського і «Українську квітку» Шишацького-Ілліча. Знайду ще щось – пришлю.
171. До П. Г. Житецького
Москва, 18 25/IX 99
Дорогий, високоповажаний Павле Гнатовичу!
Приїхавши до Москви, я, звичайне, первим ділом занедужав, потім мав невимовно багато праці коло бібліотеки (початок року, – то студенти беруть багацько книжок), а далі не одразу міг захопити Каллаша вдома. Аж оце тепер можу одписати і за нього, і за себе.
Перш усього про статтю до «Русской мысли». Пришліть її на адрес Каллаша (Трубная площадь, угол Спасского и 2-го Знаменского пер., д. Ильина, кв. Фокина), – він од себе перебалакає з редакцією; у мене ж там нема нікогісінько.
Далі – про те, щоб запродати Ваші книжки. Усі, з ким балакав Каллаш, кажуть, що в московських книгарів така рахуба: коли книжці ціна буде 1 крб., то 30 – 35 коп. лічиться на друк, 30 – 35 коп. комісіонних, а решта (себто 30 – 40 коп.) переділяються авторові і видавцеві пополовині. Себто за книжку, ціною в 1 крб., автор може maximum здобути 20 коп. Що звелите вчинити?
Страшенно шкода мені, що не міг побачити Вас у Києві. На з’їзді я не був, бо з галицьких листів заключив, що буде «абстіненція» українців. А далі міністерський циркуляр раптом викликав мене до Москви. Ох, оте «сближение студентов с профессорами»! У нас в інституті не знайшлося таких професорів, що могли «зближатися», і єдиним таким опинився я. Міллер надумався урядити тут студентську столовую і попрохав, щоб я обідав разом із студентами і балакав з ними якнайбільше. Од себе ж на своїй лекції він прочитав студентам щось ніби моє curriculum vitae і радив удаватися до мене за всякими науковими питаннями. Поки що справа іде гаразд, але я вже бачу, до чого воно йдеться: скінчиться все на тім, що мої товариші поставлять мені в вину мою популярність серед студентів і обвинуватять мене в фамільярності з ними. А втім, мене самого починає втомляти цеє «сближение»: з кожним роком мені все тяжче і тяжче бути в товаристві, все тяжче і тяжче бачити живих людей, і я вже передбачаю той час, коли вже зовсім нікуди не виходитиму з своєї хати.
Для ювілейної збірки на честь В. Ф. Міллера я написав статейку про те, коли в українських отглагольних сущ-никах мусить бути закінчення - енне, а коли -шяє. Як буде готова відбитка, пришлю Вам. Мені здається, що я вивів закон вірно. Недавнечко одержав останню книжку «Киевской старины», де є моя стаття про київські пам’ятники XIV – XV в. Друкарські помилки просто шматують мені душу!
Ну, Бувайте здорові! Щиро стискаю Вашу руку.
Увесь Ваш А. Кримський
172. До Б. Д Грінченка
Москва, 18 17/Х 99 
Дорогий товаришу!
Будьте ласкаві, звістіть мене якнайшвидше, чи Ви прислали в «Этнографический отдел общества любителей естествознания» свій 3-й том «Матеріалів» на премію. Секретар (Богданов) каже, що ні. Премія зосталась не-присудженою, бо те, що прислано було, не варто було премії; отож Ви можете ще здобути її, тільки пришліть рекомендованою бандероллю свій 3-й том і надпишіть: «На премію імені Сергія Олександровича».
Всередині дозволеного цензурою рукопису я поклав і дві об’явки про заборону Гуттенберга та «Олесі» та «Злодія».
Ви мене питалися, яке останнє число Ваших видань є в мене. Зараз сказати не можу, бо половина книжок лежить запакована в скринях, а знаю тільки, що нема в мене ані «Клопоту в Балашівці», ані «Степових квіток», ані «Котляревського». Коли пришлете, щиро дякуватиму.
Кумедне і прикре враження робить рецензія Коваленкова і виглядає так, ніби він мав проти Вас якісь особисті рахунки. Та, мабуть, воно так і є?
Ваш А. Кримський
Прохав я колись прочитати мої статті про Соболевського, – чи не подасте мені нових фактів з української діалектології. Та коли нема часу в Вас, то беру своє прохання назад. 
Колесса тут у Москві, але до мене не заходить. Він студіює ті великоруські рукописи, яких я торкався в своїх статтях, бо він, повіривши Соболевському, вважав деякі з них за київські, збудував н а н и х свою (комічну) статтю про «щиро український дух старокиївської літератури» і тепер йому нелюбо, що я виявляю фальсифікації Соболевського. Студинський зве Колессу «неуком в філології», і справді він як філолог шага неварт. Він балакав тут з Коршем, Корш – розуміється – зовсім згоджується з моїм аналізом і каже Колессі, що, напр., написання небісньш не може бути українізмом; але Колессі шкода зректися своєї випещеної статті про староруську літературу, і він висловлює Коршеві такі філологічні резони, що той тільки рота роззявляє.
Адрес мій: Лазаревский институт восточных языков, мені.
