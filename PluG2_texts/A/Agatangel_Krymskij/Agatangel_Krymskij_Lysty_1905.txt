200. До Б. Д. Грінченка
Дорогий товаришу!
Адрес Алексея Александровича Шахматова – Императорская Академия! наук, СПб.
Я живу вдома нічого собі, тільки частенько слабую: доки був у Москв , то напружена енергія якось дозволяла триматися, а оце тепер почуваю себе втомленим; до того й простудився десь дорогою. Повість свою сьогодні допереглянув до кінця: геть чисто все попереробляв – та й ото всієї моєї праці за ті два тижні, що я дома І Рукопис я Вам не посилаю, бо жду попереду, щоб Ви прислали те, що вже вислано для переписування.
Коли буде яка-небудь радісна для нас звістка, сповістіть мене. Бо я дивлюся на те, що має бути, з величезним песимізмом, – сподіваюся страшенних репресій взагалі, а для вкраїнського письменства і зосібно і особливо.
Ваш А. Кримський
17 Звениюродка, 19 17/І 05
202. До В. M. Гнатюка
21 Звенигородка, 19 21/ІХ 05
Високошановний товаришу!
Будьте ласкаві, накажіть друкарні, щоб висилала мені (вже в Москву) два примірники коректури, бо в дальшому рукопису мойому повно лакун, які я повинен буду при коректурі заповнити зсилками на друковані попередні сторінки. От уже й у другому аркуші (стор. 9 – 16) я вже мав скількись зсилок на стор. 1 – 8, а мусив їх покинути без цифр, бо не мав під рукою стор. 1 – 8 ані коректурної, ані чистової.
Висланих Вами «Коломийок» не одержав: виходить, що київська цензура затримала Коли Ваша ласка, то вишліть до Москви: там, на місці мого офіціального побуту, моєї кафедри, цензура мені нічого не затримає, а для київського цензора я особа не імпонуюча. ...
Дуже велике прохання до Вас. Чи немає в товаристві скількись примірників квестіонара для збирання етнографічних звісток? Або якої програми? Це мені треба для моїх кореспондентів із окружних сіл. Пам’ятаю, що колись був виданий квестіонар редакцією «Народа», а не знаю, чи видало такий квестіонар або програму Товариство ім. Шевченка. Чим більше примірників змогли б Ви для мене роздобути, тим краще Чи не можна б їх покупити хоч антикварним способом, коли нема на продаж у товаристві?
Ваш щирий прихильник
А. Кримський
P. S. Зужитий оригінал моєї статті «Критерії» скажіть щоб друкарня не нищила: я прохатиму Вас, щоб Ви мені його переслали назад, як буде він Вам уже зовсім не потрібний. Я попрохаю когось із студентів, щоб поміг мені порівняти його з видрукуваною вже статтею, чи не закралися туди якісь помилки в цифрах, що відносяться до сторін, рукописів та книг. Корегуючи перші три аркуші (стор 1 – 24), я міг завважити, що деякі помилки на цифрах коректа в собі містить-таки. Що міг, те при коректурі виправив, та боюся, що дечого не доглядів; от. чому верніть мені рукописний оригінал.
203. До Б. Д. Грінченка
Дорогий товаришу!
Зараз одержав Ваші запросини – і зараз одписую. Розуміється, що в нашій часописі я візьму широку участь та й то навіть в області публіцистики, не тільки науки або поезії, – отже, можете, очевидячки, надрукувати й моє ім’я в списі співробітників (могли б Ви про це й не питати мене, а самовільно помістити мене в листі співробітників!).
Будьте ласкаві, черкніть мені хоч на картці: чиє дозвіл на часопись, чи є тільки н а д і я на дозвіл, чи видаватиметься вона без дозволу, явочним порядком? Бо коли є офіціальний дозвіл, то це для мене був би щасливий знак, що заповіджена конституція не є гола обіцянка, дана тільки для проволочки. У нас, в Москві, мало хто вірить в щирість Вітте. Часописі, такі як «Русские ведомости», з обов’язку і з політичного такту пишуть про довіру до правительства, але ж я добре знаю, що й ті, хто отак пише, мають велику непевність у душі своїй; що ж до менше «академічної» публіки, то вона ладна вважати ввесь маніфест 17 октября за провокацію... Коли в Вас є вже дозвіл на український часопис, сповістіть мене про це якнайшвидше: бо це хоч трохи підбадьорило б мене в моїм величезнім песимізмі. Черкніть хоч один рядочок! А я не вірю, щоб була дозволена преса нам.
Коли прочитаєте мою повість «Андрій Лаговський», то напишіть теж одне слово: чи можлива вона для читання, чи ні? Сам я не можу бути судцем над деякими її місцями і боюся, щоб вони вийшли не белетристичними, а фізіологічними.
Коли б «Громадське слово» було не тільки мрія, а більше-менше можливий факт, я б міг приєднати для нього декілька номінальних співробітників з поважними ім’ями (прим., проф. Вернадського, проф. Веселовського і ін.) – з-поміж великорусів.
Ваш А. Кримський
204. До П. Г. Житецького
Високошановний Павле Гнатовичу!
Здається, пошта знов функціонує як слід, – тож зважуюся вислати Вам Ваш рукопис.
Це Ви, мабуть, хочете писати проти статті Соболевського в «Известиях». Я теж написав проти неї дещо, та навряд чи надрукую, бо зараз сидю над затяжною працею «Практический курс для изучения малорусского языка», що почне друкуватися вже в січні.
Можу звернути Вашу увагу на те, що недавнечко проти тих пам’ятників, які Соболевський зве «галицько-волинськими», я надрукував доволі довгу розвідку під заголовком «Деякі непевні критерії для діалектологічної класифікації староруських рукописів». Ця розвідка вийшла в світ і окремою відбиткою (з «Наукового збірника на честь Грушевському»), та я її не маю і через те не можу Вам прислати. Коли напишете Гнатюкові (Львів, ул. Чарнецького, 26), то він Вам вишле. В ній я заналізував найважніші з тих пам’ятників, які Соболевський накинув Галичині та Волині, та й показав, звідки вони.
Ваш щирий прихильник
А. Кримський
