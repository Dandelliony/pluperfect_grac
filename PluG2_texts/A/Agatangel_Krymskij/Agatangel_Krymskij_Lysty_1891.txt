7. До І. Я. Франка
Звенигородка, 1890, 23 гр[удня]
1891, 4 січня
Дуже шановний пане Франко!
Одержав я Ваш лист і признаюся, що він вплинув на мене. Справді, Ви резонно кажете, що є багато закулісових обставин поза «народними святощами». Зрештою я дізнався дещицю про закуліси саме за день перед Вашим листом, – у Києві од Non-ego (для безпечності не хочу звати його на ймення, бо Ви ж пригадаєте, що Non-ego є автор «Харківської» (?) дописі в «Народі». Од Non-ego я дізнався про предложения йому редакторування «Правди», на яке він не згодився, – дізнався і аж остовпів від жаху. Але це така важна річ, що я мусю ще більше дістати доказів, а до того я постараюся прочитати «Правду» з упередженням од її початку: може, тоді в ній самій знайду докази справедливості обвини.
Ви думаєте, що мені доведеться каятися за мій лист до «Правди» проти «Народу». Я вже побачив його надрукованим, перечитав і не каюся ще. Бо, властиво, з нього виходить, що автор – прихильник «Народу». Воно так і єсть немало. Бачте, з і де ею соціалізму, на мою думку, не можна не годитися, бо це є верх поступу. Отже, якби що мати докази можливості здійснення бажань Вашої партії, то б усі пристали до соціалізму, але ж поки що деякі точки Вашої максимальної програми хибкі: власне, перша (сусп[ільно]-економ[ічна]). Здавалось би, що одна точка ще не є поміха пристати до Вашої партії, але ж вона сама сутьі Після довгої моральної і умислової муки я міг узнати лиш націоналізацію землі за доволі певну точку, а решта – так і зостається для мене химерою. Та й хіба для мене одного?! Я от у Москві багато спорив із студентами юридичного] відділу про цеє, а жоден не міг мені довести точно нічого. З усього я став тільки прихильним до «громадівців», але не сам громадівцем. В усякім разі я не ворог Вашого «Народу», так що навіть скажу, коли по Вашій думці я (націонал) зможу чимсь служити Вашій партії, то рахуйте на мене. Пишу я ці слова щиро, а позаяк залишаю писати дописи (крім театральних), то думаю, що більше не доведеться запалитися і в запалі понаписувати всякі неподобні речі. Ви, мабуть, зараз згадаєте за «брехливі і глупі», по виразу Павлика, дописи з Москви в «Правду». Я знаю, що Ви мене вважаєте їх автором, і кияни кажуть мені, що Ваша жінка прямо назвала їм мене. Це мені трошки дивно, бо пані Ольга мене й не знає (я її знаю, бо вчився в колегії Галагана). Але будь-що-будь, чи я їх автор, чи хтось інший, всякому тепер соромно було би признатися до них. Для мене вони будуть лиш наукою, що не треба слів кидати на вітер, бо «буде каяття, а вороття не буде». Тим-то вже й проти «Народу» я, мабуть, не закину ані словечка ніколи більше, а надто коли він стає чимраз симпатичніший.
Тепер я з Вами побалакаю про те, чи дійсно згоджуються українці з «Народом». Хоч Ви пишете, що Вашому делегатові згоду об’явили гурти по 50 чоловіка або й більше, а я маю докази, що воно не так. Ваш делегат (я навіть знаю, хто він) попросту дивиться оптимістично. Перш усього гуртки по 50 і більше людей – річ аж нечувана у нас, бо всіх українофілів, мабуть, тільки 300 чоловіка, а 400 вже напевне не буде. Значиться, панові Я[росевич]у несправедливо ручилися кілька людей за цілі гурти. b) З-поміж того купочка українофілів, більша-більша половина – певні вороги всяких «істів», а решта – знов не всі соціалісти, а лиш народники, котрі на максимальну Вашу програму, очевидячки, не могли згодитися, с) «Народу» ніхто з киян не читає, починаючи од 17-го числа. Мене дуже-дуже прохають лишити в Києві свій рочник, бо ніхто його не читав. Навіть дописувателі, як-от Non-ego, ще не бачили своїх статей надрукованими. Я одержав од одного товариша лист, де він мене аж заклинає любов’ю до Вкраїни оддати в Київ свій «Народ». Певне, що я, їдучи в Москву, лишу його в Києві, хоч і наша московська громадка ще не читала останніх чисел, d) Non-ego в своїй дописі, власне, писав, щоб «Народ» нічогісінько не друкував за згоду і прихильність українців, «бо таких прихильних усього 3,5 чоловіка» (точні слова з уст Non-ego). П. Павлик випустив цю часть дописі (І) і в дальших числах оголосив, що з нового року «Народ» стане органом і українців (І). Якби що я не чув і не знав про Павлика яко про людину, не здатну до фальшування, то міг би «соблазнйтися», є) Нарешті, подивіть, чи багато є в «Народі» праць з України: майже нічого.
Так ось, Ви бачите, на підставі яких фактів я міг заявляти націоналам в «Правді», що українці їх ще не одсахнулися. Доказів цих я не хтів наводити, бо це вийшло би сильнішим протестом проти заяв «Народу» і могло би подати привід декому винуватити Павлика в фальшуванні і т. ін., а цього б мені вже не хтілося. Впрочім, мені кілька разів доходило аж до ніяковості: я знаходюся з кількома Вашими народовцями в переписці і от то од одного, то од другого дістаю запитання, «чи справді ви, українці, годитеся із тими клеветами, які сипле на нас «Народ»?». Мені приходилося просто змовчувати або повторяти лиш теє, що я написав у «Правді».
В «Зорю» я послав поганеньку рецензію про Ваші новели, де повторив був і трошки з того, що писав у «Правді» (про «Народ»). Рецензія вийшла і довга, і слабенька, бо я підчеркнув тільки дещицю з головнішого або навіть не з головнішого, а просто видаючогося. Певне, що талантові Вашому оддана належна йому честь. Впрочім, все це б ще не біда, бо розбирати Ваші чудові повісті не можна (як слід) в об’ємі газетної статті. Але я винен, що й там допустив спори з «Народом»! Вислав я її Левицькому ще в початку листопада н. ст., а тепер вже не хтілося вичіркувати того. Не хочу я сказати, що я тепер не поділяю тих думок, які написав. Ні, я писав щиро, але зовсім злишньо.
Бувайте поки здорові. Ваш щирий і прихильний
Хв. Кримський
P. S. Будьте ласкаві надрукувати в «Народі» спростовання: «В грудневім випускові «Правди» надруковано мою допись, звернену з запитами до «Народу». Од неясності мого почерку там знехотя явилося кілька друкарських помилок, які можуть надати моїм словам хибний змисл. Позаяк до виходу слідуючої книжки «Правди» ще далеко, то я простую ті помилки в «Народі». На стор. 267, стр. 15 знизу: «Тим часом цей пункт (про національний грунт) не є який поважний», – має бути: неважний. А на останній стрічці: «Народ» не м а є на Вкраїні і цілковитих прихильників». Тра читати: «м а є. Автор дописі».
P. P. S. Тільки що дістав «Діло» і побіжно переглянув. Бачу, що є там дещо проти способу борби Павлика.
Пришліть, будьте ласкаві, і окладку для «В поті чола» і зміст.
8. До Ос М. Огоновського
Київщина, г. Звенигородка, 29 грудня ст. ст. 1890
Здорові були з різдвом, дорогий панеї
Трошки пізно довелося мені прочитати Вашу одповідь д. Пипінові, через те моя подяка так пізно приходить до Вас. Кажу «подяка», бо справді Пипін виступив проти твору, котрий належить не тільки до автора: бо «Історія літератури’ руської» стала найкращою власністю і гордістю цілої Русі-України; покривдивши так несправедливо Вас, Пипін учинив кривду всій «заплаканій матері», всякому щирому українському серцю! Честь Вам і слава за Ваш одвіті Одно лиш іще позволяю собі од Вас попрохати: позаяк «Діло» навіть українці не мають змоги читати (крім двох-трьох) [...], то Ви неодмінно пошліть свою одповідь самому Пипіну, хай-но він сам у «Вестнике Европы» зіб’є свої прежні слова. Або ще краще: надрукуйте Вашу одвітну Пипінові статтю в «Вест[нике] Бвр[опы]», щоб загал росіян учув-таки заперечення напастям, висказаним через Пипіна.
Ще раз гаряче стискаю руку авторові «Історії», просвітившої стількох, і зостаюся Ваш щирий прихильник.
Хванько Кримський
Може, Вам коли-небудь буде треба чогось у Москві, тоді числіть на мої услуги. Завсідна моя адреса: Москва. Лазаревский институт восточных языков. А. Е. Крымскому.
Але для скорості, якби що Ви потребували моїх услуг, пишіть (після 10/22 січня): Москва. Покровка. Машков пер., д. Кашкина, кв. 9. А. Е. Крымскому.
Тепер же пишу з Київщини, бо на святах удома.
В кінці позвольте ще мені вказати на помилки бібліографічні, які є в Вашій «IcTfopiïj» при вирахуванні творів Левицького-Нечуя («Зоря», стор. 295).
1) «Дві московки». Було ще видання 1887 р. в Києві і навіть ціна його замість 40 коп. (як у виданні 1882 р.) тільки 25 коп.
9) «Микола Джеря». У Вас не згадано за те видання, яке є премія передплатникам «Зорі».
10) «Кайдашева сім’я». Київське видання має значні одміни од львівського, котрого Ви держитеся в пересказі змісту.
12) «Приятелі». Було й окреме видання в Києві 1887 p., ціна 10 коп.
13) «Старосветские батюшки и матушки». Є й київське видання 1885 р. Ц. 2 крб.
17) «Чортяча спокуса». Є й попереднє видання. Одеса, 1885 р., 20 коп.
18) «В Карпатах». Друкувалося не тільки в «Ділі», але ще й у «Бібліотеці» Олесницького. Року точно навести не можу зараз.
9. До Б. Д. Грінченка
Звенигородка в Київщині, 10/22 січня 1891 р.
Шановний земляче!
Дуже я зрадів, здобувши од Вас сьогодні листа, бо вже гадав був, що Ви або не хочете, або не маєте нічогісінько прислати. А тут така мені скрута: до кого не вдамся, ні в кого нема нічого придатного; от і сьогодні маю лист од Кониського, де й він пише, що задля простого люду в нього нема нічогісінько підхожого. Оце як буду в Києві, то, може, щось роздобуду, але поки що Ви єдиний письмовець, од котрого можна сподіватися запомоги задля нашого видавництва. Тож будьте ласкаві, добродію, надсилайте швидше усе, що маєте, а я вже постараюся, щоб і з матеріального боку Ви не зосталися покривджені, і щоб видані були Ваші твори якнайкраще. Щоб Вас од-зволити од усяких прикростей, я Вам даю слово, що за точність Губанова в сповненні обов’язків одповідатиму перед Вами я, а ніхто інший.
Ви писали, що деякі рукописи Ваші знаходяться у Києві. Якщо вони ще не знайшли видавця, то просю Вас, напишіте до Ваших знайомих, щоб переслали мені.
Щодо того, кому краще посилати рукопис до цензури, то я Вам скажу от що: робіть так, як вважаєте за зручніше. Не знаю я, чи довго тримає рукописи Ваша цензура, але петербурзька (бо в Москві української біг дасть) довгенько: Янчук був послав драму у січні, а одержав назад чи в кінці серпня, чи вже й у вересні. Отож рішайте справу, як самі здорові знаєте, а я заздалегідь згоджуюся на все.
Ви мене питаєтеся, чи я автор статті у «Зорі». Еге, я. Мусю Вам сказати, що я, пишучи її, силувався бути наскрізь безстороннім, і мені було здавалося, що я встиг удержати об’єктивний тон геть в усьому (це я кажу через те, що, на жаль, я страшенно слабую на нерви, і цеє не раз доводило мене до помилок і необачних ступінів, так що опісля мусиш собі раз у раз нагадувати: «Буде каяття, та вороття не буде!»). Коли ж оце достаю лист од Кониського, звідкіля бачу, що він покривдивсяі Сьогодні ж і в Вашім листі, як здається, чутно покрив-дження. Цього вже зовсім не розумію, бо мені навіть не могло і на думку прийти, щоб Вас чимсь образити. Здається, вже й з мого листа до Вас Ви могли бачити, як я дивлюся на Вашу діяльність, а в моїй статті теж не видно ані кришечки огуди Вашому таланові; коли я повстав проти Вас у питанні про мову, то це ще нічого не доводить.
Правду кажучи, я був би не повинен виправдуватися перед Вами, бо не почуваю себе в нічому винним. А втім, навіть якщо Вас справді образила моя стаття, я сподіваюся, що це Вас не одверне од того, що я Вам перед-ложив, бо справа лубочних видань Вас так само болить, як і мене. Тому-то я з певністю чекатиму присилки.
Ваш щирий прихильник
А. Кримський
Одтепер моя адреса така: Москва. Чистые пруды, Мельников пер., д. Кашкина, кв. Леве, А. Е. Крымскому.
10. До О. М. Огоновського
Москва, 20 січня 1891/1 лютого
Дорогий пане Огоновський!
Як я був радий, одержавши лист од Вас! [...] Цим літом я хочу побувати в Галичині і певне що вважатиму своїм найкращим обов’язком одвідати Вас і заявити Вам свою якнайповнішу шану.
На мій великий жаль, я не можу Вам подати жоднісінької звістки про Мирного, бо про це можуть Вас сповістити тільки старші українці. І от моя рада Вам: удайтеся з запитаннями до Єлисея Кипріяновича Трегубова (Киев, коллегия Павла Галагана), котрий причинився до надрукування «Хіба ревуть воли...». Я б і сам написав до нього, дак геть ніяково: колись він був моїм учителем і тоді, розуміється, у мене з ним не могло бути й балачки про заборонене законом українофільство. Коли ж я скінчив колегію, то вже більше з ним не стрічався (бо поїхав до Москви), не міг, як другі мої колишні товариші, зав’язати з ним патріотичних відносин, і отож не випада мені до нього писати. Опроче Ваш власний лист більше вплине. Однак і я з свого боку про дещицю постараюся. Разом з моїм братом вчиться в останніх класах колегії молодий
Рудченко. Я напишу лист, може, щось і вийде. Впрочім, не можу напевне ручитися, що роздобуду потрібні відомості.
За обіцянку прислати брошуру «Відповідь Пипіну» я вельми дякую і постараюся, щоб її якнайширша громада одчитала. А може, Ви й своє м’я надпишете? – тоді матиму од Вас красну пам’ятку. Ото на гурт давно прислав був Володимир Левицький мені свою збірку «Квітку» із своїм підписом; лучиться іноді розгорнути ту книжечку, подивишся на підпис, і стільки любих гадок пролине в голові при погляді на щиру присилку з країни закордонських братів! Я переписуюся з декотрими галичанами і дуже дорожу тею перепискою, бо вона живіше нагадує про нашу єдність з Україною австрійською.
Про Білика сьогодні ж напишу до Києва, до одного з своїх знайомців: хай розвідає та мені про нього скоріш одпише, а я Вам.
Зостаюся Ваш щирий прихильник
Хванько Кримський
Москва. Покровка. Машков пер., д. Кашкина, кв. 9.
11. До І. Я. Франка 
Москва, 1891, 3/15 марта Вельмиповажаний пане Франко!
Ми, московські українці, все більше та більше прокидаємося і беремося до деякої праці. Росте в нас і попит на часописі, так що вже їдного примірника «Народу» та «Правди» – мало. Посилаю, отже, Вам 7 крб. на «Народ», котрий просю одтепер висилати мені в двох примірниках (в одній коверті) на мою адресу, а всі вийшовші досі числа звольте послати на адресу: Москва, Девичье поле. Факультетская хирургическая клиника. Гр. Ал. Коваленко.
А 5 крб. будьте ласкаві передати Ол. Барвінському.
Драгоманов одвітив на мої питання, так що я мусив тепер знову взятись за допись і зробити свої замітки, котрі будуть надруковані разом з листом Др[агомано]ва. Вважаю своїм обов’язком заявити, що автор тих приміток іменно я; я ховаюсь од нашої поліції, а не од громади. Знов пригадую Вам свою просьбу: чи не можна прислати мені заголовок (окладку) та зміст Ваших новел?
Ваш щирий прихильник
А. Хвалько
P. S. A знов скажу: справедливості, справедливості більше треба «Народові»! Тоді він звабить і націонала.
P. P. S. Ох! ще просьба! передайте вже лист і «Зорі». Взаміну за мої поручения шліть мені мерщій Ваші, і я з великою приятностю виповню все, що звелите.
12. До В. Л. Левицького
Москва, 1891, 21 марта/ 2 квітня
Дорогий пане Левицький!
Ваш лист, де Ви пишете не до мене особисто, але до цілої громадки, одержав. По суботах ми збираємось, тоді я його й одчитаю всім.
6-го ч. «Зорі» я ще не одержав (дістану тільки ЗО марта), але дуже радий, що нарешті стоятиме на «Зорі» Ваше ймення. Якщо п. Тисовському це не до смаку, то не дивниця! легко чужими руками жар загортати!
Шкода тільки, що тепер підуть зміни в правописі. Зрештою, коли вони заключатимуться тільки в заміні тілки, робе, просю формами тільки, робить, прошу – то це ще дурниця. (Але я певний, що й у Галичині говорять просю, бо маю знайомих з-попід самісінького кордону, де говорять цілком по-галицьки). Не біда навіть, якщо намість кохання ми побачимо коханнє (але ж життя не слід би зміняти) і т. ін. Але чи не змогли б Ви одборонити цей? Що цей є на Буковині, я бачу з Федьковича; що цей є в Галичині, видко іноді з «Народу». Вся Україна, опроче шматочка Лівобережної (та навіть у Полтавщині частіш є цей), теж такечки говорить. Ну, і чому б його не видержати в письмі?! [...]
Зрештою будь-що-будь, але ж за Вашої редакції можна бути певним, що все-таки зміни в вимові не будуть такі значні, як колись були в «Зорі». Напр., -ський, мабуть же, зостанеться?
Посилаю Вам задля «Зорі» поезійку, котру позволяю собі присвятити Вам яко щирому патріотові. Здається, що задля Вашої часописі вона підійде. Коли ж ні, то якось звістіть мене.
Хочу об чомусь із Вами порадитись. Я тепер пильно працюю коло віршевого перекладу перського поета Гафіза.
Якщо Ви скажете, що цього поета поближче не знаєте, то я не здивуюсь (бо не знаю, як у Галичині, а в нашій Росії я ще не стрічав жодної людини, щоб тямила східну поезію, хіба спеціалісти). Через те згори кажу, що зміст поезії Гафіза є заклик до користання з життя; він дуже поетично малює нам картинки земних утіх, щастя кохання, веселі бенкети і т. ін., дуже образно малює й природу. Стоїть він на грунті раціоналізму, заперечує повагу Корана, заявляє, що всі віри однаково добрі, кепкує із святенників, ченців і т. ін. Взагалі ж переклад Гафіза я вважаю дуже корисним, бо він є всесвітній поет. На західні мови його переложено багацько разів. Але, знаючи так-сяк галицькі обставини, я сумніваюся, щоб якась часопись надрукувала його. Та от, чи нема в Вас, в Галичині, такого видавництва, щоб узялося за цеє діло? Треба сказати, що тут вийшла б книжка в сторін не менше як 100, бо я хочу перекладати тільки частку Гафізових віршів (всіх їх дуже багато) і написати передмову про Гафіза і школу суфіїв. Вже я зробив чимало, але праці ще стане більш ніж на півроку (бо вона дуже важка). Я чимало переложив і з Саадія, другого славнозвісного поета перського, і готовий ще трудитися, аби знати, що труди дурно не пропадуть. На мою думку, дуже гарно було б видати антологію з Саадія і Гафіза вкупі, бо зв’язь між ними є. Тільки на свій наклад я ніяким світоньком не спроможуся. Отже, чи не дасте поради?
Торік, друкуючи турецькі пісні в «Народі», я переписувався з Франком про Гафіза; він мене тоді заохочував до цієї роботи і був навіть обіцявся надрукувати в «Літер[атурно]-науков[ій] біблотеці». Але тепер я вже не можу мати на нього нікотрих надій, бо задля певних причин він односиться до мене без сумніву неприхильно.
Чи не можете сказати, скільки ринських більш-менш коштує місяць життя у Львові? Бо я вже зібрав дещицю грошей задля поїздки в Галичину, але ж нічого точно не знаю.
До побачення!
Ваш щирий прихильник
Хв. Кримський
P. S. В «Ділі» при бібліографічній звістці, при наведенні змісту тієї чи іншої часописі іноді буває й коротесенька рецензійна. Так от просю Вас дуже: якщо при надрукуванні змісту 3-го ч. «Правди» буде в «Ділі» хоч два слова про мій переклад «Моаллаки» Антара, то будьте ласкаві одписати їх задля мене. Я і сам знаю, що переклад «Моаллаки» дуже поганий, бо це ще була моя перша проба, і тепер би я зробив багацько кращий, а все ж цікаво почути чужий суд.
14. До I. Я. Франка 
Москва, 1891, 6/18 квітня Вельмишановний пане Франко!
Як я вже Вам колись писав, я займаюсь перекладанням Гафеза і вже в мене зроблено чимало. Можу я думати, що Вам Пафіз] відомий (цікавий би я знати, чи й у всенькій Галичині добре знають твори східних поетів, чи тільки дехто?). Значця, свій суд про нього Ви вже маєте. Здається мені, однак, що й Вам, як і мені, найбільше мусили сподобатися не любовні пісні Гафеза, не заклики до бенкетування, але його напади проти духовників, бо там поет стоїть на загальнолюдськім грунті і не раз висловлює дуже глибокі гадки. І от я задумав узяти три його вірші з цієї категорії та й послати Вам: може, надрукуєте в «НІародН». Вибрав я іменно їх не через те, що вони найкращі, а попросту – їх віршевий переклад був у мене готовий передше од других. Ймення Гафезове я передав там через «Гафіз», бо така вимова найчастіш уживана в Європі.
Якщо схочете надрукувати, то чи не можна б задержати українську вимову? Вже ж я і так написав цю статейку правописом не Желехівського, а Вашим. До речі сказати: терпимість супроти мови мусила би бути в Вашій часописі більша, ніж у других; тим часом так боно ще не єсть: писання українців (за виїмкою Лесі Вкраїнки) всі хоч трохи та змінювано. Між тим Ви або й Павлик самі ж часто писали його та -ський, друкуючи щось не в «Н[арод]і». Чи надрукуєте моє, чи ні, а ці слова прийміть до уваги. Зрештою, українці ще мусять бути вдоволені правописом «Н[арод]у» в порівнянні з другими часописями. Он у «Зорі» редактор був знайшовся терпимий, дак і дістав нагану зі Львова за те, що ввів провінціалізм, себто мову, якою говорить вся Україна, Буковина та, мабуть, і Галичина, за виїмкою Львова (я судю по збірниках пісень). Даруйте, що такечки багато розбалакався про таку річ, як правопис, але тут нелюбо вражає от що: чому б не сказати прямо: «Галичина для Галичини, а не для України. Хтять українці незмінювання правопису, то хай друкують де їм завгодно, а до нас не шлють!» Така одповідь була б дуже виразна і ясна. А то ж ні, не так! Кажуть, що треба подавати одну спільну мову цілої Заплаканої Матері, Русі-Вкраїни, а не послугуватися провінціалізмами і тими словами, яких не знають у Львові. Через що і «Народ» трошки держиться цієї думки, я зовсім не розумію.
Та що правопис! Ваша Галичина багато дечим другим гірше мені незрозумілая, а надто в останній час. Перше я був передплачував «Діло» і ще яко-тако знаходив середню точку. Тепер же, читаючи тільки «Народ» та «Правду» з політичних часописей львівських, я геть хитаюся і не розчовпаю: де ж правда? що то за ваша Галілея? Якщо допись про вибори Підляшецького не є пересадна, то тільки жахнутися треба. І справді, на нас всіх вона зробила дуже погане враження. Зате в некористь Вашої партії говорить склад київських її прихильників: дуже жалко буде, якщо і у Львові загал радикалів такий самий. Київські радикали – це полохлива негідь, що не має й крихітки горожанської одваги; очевидячки, їх пересвідчення задля них недорогії, бо вони, мов нічнії птахи, з ними ховаються, легко їх вирікаються і т. ін. Я знаю людей, що розчарувалися й у цілім українофільстві і пішли до общеруськості через те, що познайомилися як слід з цими радикалами. Буду в Галичині, я Вам багато розкажу. Та от фактик: коли під перекладом турецьких пісень [я] підписав: «Звенигородка в Київщині», вони вважали цеє нерозумним бравуванням! (А я там був підписався тільки псевдонімом!). Відомо, що в Академічнім братстві читавсь реферат про цивільну відвагу – чи не надрукували б Ви його в «Н[арод]і»?
Ваш щирий
Хванько Кримський
P. S. Маю до Вас велику просьбу: посилаючи мені «Народ», будьте ласкаві відписати на шматочку паперу зміст 8-го числа «Зорі».
P. P. S. Позаяк «Зоря» приходить тільки по 2 – 3 тижнях од її виходу в світ, то дуже просто сповнити те, що я написав в кінці листа, бо це має задля мене вагу.
15. До О. М. Огоновського
Звенигородка, Київської губ., 1891, 1/13 червня
Вельмиповажаний пане професоре!
Вашу «Відповідь» я одержав і дуже Вам вдячний за неї. Я постарався, щоб її прочитало якомога більше людей (в тім числі брав у мене читати ту «Відповідь» і проф. Янчук, редактор «Этнографического обозрения»).
Посилаю до «Просвіти» твір Антоновича. Це, властиво, його лекції, але їх йому заборонили читати в університеті, бо, бачте, не припали вони декому до смаку. 1 от мої знакомі видали цю «Історію» тишком, навіть потай автора, щоб його не компрометувати, і розповсюдили скрізь. Один примірник оце висилаємо «Просвіті». Хтів я був його сам завезти, дак мені не дали паспорта заграничного; причини цього я довідатися не міг, опроче що є на це «предписание». Не довелося, значця, мені побачити автора «Історії руської літератури».
Бувайте здорові, дорогий пане професоре. Ваш щирий прихильник
Хе. Кримський
P. S. У Білика, як мені відомо, є роман «За водою» і котрий був автором читаний у Києві на зборах «громадських», так що киянам він звісний. Ця повість мала увійти в другу частину «Степу», але ж цензура заборонила той збірник. Подаю Вам цю відомість: може, Ви цього не знали і, може, воно Вам і здасться. Надрукована ця повість, здається, не була.
Може, я Вам буду на щось потрібний і могтиму прислужитися; для того даю адресу: Звенигородка, Киевской губ., А. Е. Крымскому,
16. До В. Л. Левицького 
Москва, 1891, 2/14 жовтня 
Дорогий пане Левицький!
Перш за все дякую Вам за прислання перших трьох аркушів Вашої гарної збірки. І знову, як і торік, попросю Вас зробити напис на окладці чи заголовній стороні: Ваш любий дарунок стане ще любішим.
Винен я: ще досі не виконав всіх Ваших поручень, а тільки частку. Та, бачите, ця Москва таке величезне місто, що всього не можна одразу зробити, а тим більше, що до 4-ої години я на лекціях. Тож вибачте мені: я дуже охоче сповняю всі Ваші поручения, тільки ж часу не мав. Редактор «Артиста» сказав, що з 16-м ч. «Артиста» Вам буде вислано 5-е та 6-е число «Театральной библиотеки», і далі висилка йтиме правильно. Бібліографічним найкращим журналом вважається «Библиограф», котрий і я знаю. Але на чужий суд я не можу спускатись і тим-то питався вже в двох книгарнях, щоб мені дали подивитися й другі подібні видання («Библиографический вестник» та ще щось) – для порівняння. Тільки ж там цих журналів не було, і мені вказали місце, де я можу все роздивити. В тій місцевості я буду післявзавтрього і заразом буду в названій книгарні. Щодо щоденної газети, то мені ще не дано рішучої відповіді, бо я бачився з редактором, а все залежить од секретаря. Не далі як за чотири дні я Вас повідомлю геть про все цеє.
Можу Вам подати дві звістки літературні: вийшла Скабичевського «История русской литературы», де одведено невеличкий розділ і для української літератури. Взагалі суд прихильний, хоч видко неповну знайомість з річчю. Між іншим (очевидячки, на підставі Костомарова), сучасна мова українофілів зветься робленою, мішаниною... Я цю книжку прочитав лиш побіжно (властиво, тільки переглянув); коли достану її на довший час, то, може, напишу дещицю про неї. Далі вийшла Пипіна «История русской этнографии, т. III. Этнография малорусская». Ще я її й не читав, і не бачив, але, наскільки мені відомо, більшість цього матеріалу друкувалася вже в «Вестнике Европы».
Посилаю, як звичайно, шматочок «Ілюстрованої України» та ще вірші-гумореску. Про цю «гумореску» (коли її можна так назвати) будьте ласкаві повідомити невдовзі, чи вона буде надрукована; якщо ні, то звольте ласкаво одіслати її мені назад. Також напишіть мені, чи буде надрукована моя звістка про перший ступінь білоруської перекладної літератури («Сыгнал». Янчук до Вас послав один примірник, – чи дістали?).
Тепер щодо радикалів. Здається, в цьому питанні ми обидва праві, кожний з своєї точки погляду. Я не знаю Ваших радикалів, опроче як із їх органу та програм, – значця, маю діло виключно з принципами, а не з їх діяльністю. По щирій правді скажу: хоч я й націонал, але в теорії «народян» (розуміючи все в прямім змислі) не бачу нічого, що справді могло би пошкодити нашій справі.
Що ж до практики, закулісових тайн, діяльності і т. ін. – це вже друга річ; тільки ж я мав право хвалити дещо в радикалах, бо я хвалив тих радикалів, яких знаю з їх органу, з їх писань [...]. Зрештою й Ви теж праві, коли думаєте, що коли «Зоря» похвалить радикалів, то загал публіки думатиме, що мова йде не про ідеальних, але реальних народян. Тим-то я напредки вже остерігатимусь писати для «Зорі» що-небудь в такім дусі, як критику на
«Кіст[яки] Гольб[айна]». Ви питаєтесь, чи можна викинути звідтіля похвали «Народові». Воно то можна, але тоді треба буде викинути й обвини. Треба, бо я вже мав спірку знов з київськими драгоманівцями, котрі твердили, що націонали не хтять дивитися на суть їх пересвідчень, а чіпляються до якої-небудь фразки. Я тоді сказав, що це неправда, бо йми вміємо бути безсторонніми, сказав, що приклад цьому вони побачать навіть у моїй статті про
«Кістяки Польбайна», де я доказую, що галицькі народовці й на думці не мають бути ретроградами або клерикалами... Бувають, казав я, виїмки, бувають виродки, але в вас, драгоманівців, таких виїмок не менше. Я глибоко пересвідчений, що спільна робота з драгоманівцями для нас можлива і корисна, треба лиш обопільної терпимості, треба поважного одношення до діла, а не хлоп’ячих вибриків (на які хорують не тільки многі радикали, але й наших націоналів чимало). Як бачите, маю я доволі важливі підстави не зоставляти самих обвин на радикалів. Тим-то будьте ласкаві вимазати нижче виписані місця, і коли після тих обтинань стаття моя, на Вашу думку, матиме інтерес, то друкуйте ласкаво.
1) Уступ починається словами: «І то треба сказати, що часописі чи загалом галицька література не гурт зачіпала боки життя...». Звідсіля треба викинути частину, котра починається: «Торік «Народ» перший почав дуже критично обдивляти» – до слідуючого уступу, т. є. до слів: «Переказувати змісту «Кістяків» я не буду, бо тут не в змісті сила...» і т. д. (Ці слова вже потрібні).
2) В одділі: 4-й образок: «Соборчик», недалеко од печатку, од слів: «Останнім часом на галицьке духовенство дуже піднімаються радикали, судячи-гудячи його в «Народі»... викинути аж до кінця уступу (а кінчається він словами: «...списав живих людей, а не ляльок»).
3) Зараз після цього йде уступ, де треба викинути од слів: «Звернути треба увагу на вступні слова цього образка про «любеньку унію» – до кінця (... А «Кістяки» вийшли під час нової ери).
4) Здається, можна б і не викидати, але, коли знайдете потрібним, то викиньте од слів: «Зупинюся ще на їдному місці. Писатель «Кістяків» є безперечно гарячий демократ...» – до кінця, с[ебто] до стор. 58.
б) Викинути дальший уступ од слів: «От і всі образки. Запевне, багато стор ін жизн і...» – до слідуючого уступу, де вже говориться про мову.
Мені здається, що й тепер моя статейка матиме деяке значення, але вже виключно літературне, а не публіцистичне. Зрештою, повторю Вам, я тепер добре розумію, чому не випадає в «Зорі» містити похвали «Народу» чи радикалам, бо знайдеться багацько людей, котрі безсторонність перетовмачать зовсім інакше. Надальше, коли мені доведеться щось писати для Вашої шановної часописі, я вже постараюсь оминати такі питання.
Пишете, любий пане, що тра викинути і деякі уступи щодо Москви. Це вже Ви звольте зробити самі. Та й взагалі, якщо захочете в цій статті зробити ще деякі дрібні зміни, то робіть так, як схочете: я дуже певний, що Ви мене не поставите в ніякове становище.
Звістіть мене, що Ви тепер зробите з моєю статтею: чи надрукуєте, чи ні?
Ви мене звіщаєте, що в 20-м ч. буде моє «Батьківське право», – не забудьте зазначити, що воно присвячується Вам (бо я цеє забув надписати). Посилаю Вам 1 крб. (здається, 1 зр. 25 кр.). Звеліть, щоб мені, крім мого числа, вислали ще чотири або хоч три другі примірники і неодмінно рекомендовано. Вдаюся з цим проханням до Вас, а не до адміністрації, бо боюся, що там не звернуть на це уваги... А вже ж за цей клопіт, який я Вам роблю, можете числити на мене: я і так був залюбки сповняв Ваші поручения, а тепер буду навіть обов’язаний.
Бувайте здорові, мій дорогий пане редакторе.
Ваш щирий прихильник
Хв. Кримський
17. До І. Я. Франка 
Москва, 1891, 13/25 жовтня Глибокоповажаний писателю, пане Франко!
Цього року наша печать дуже часто зачіпала язикове питання, і з усього видко, що дуже-дуже нам треба науково зложеного словаря російсько-вкраїнського. Нема чого й розводитись, яку велику вагу, який великий вплив мав би цей словар. Тільки ж біда, що робота це колосальна, одній людині з нею впоратися важко, бо тут треба було б довгих років праці; тим часом такий словар вже давно страшно потрібний, і немає українця, котрий би не відчував недостачі його. І от мені прийшла гадка, але я вельми незвісна людина, щоб вона мала вплив на других: задля ініціатора треба бути таким славним письмовцем, такою повагою, як, напр., Ви . Якщо цю гадку оголосите Ви, то можна бути певним, що щось вийде.
Чому б не зложити нам такий словник гуртом? Коли ми подивимося, чим займається загал нашого українофільства, то побачимо, що працювати всі аж прагнуть, тільки ж майже всім руки зв’язані, бо такі наші обставини. Добре, коли хто має письменницький хист, – він ще може що-небудь робити, робити пером. А решта? – Решта рветься до праці; та звідкіля ж узяти того поля задля праці? Складаються громадки, кружки, балакається дуже багацько, а в кінці кінців, як я часто завважав, людина почуває якусь порожнечу, невдоволення, бо не бачить змоги, способу, як віддати себе на службу своєму народові. Тим-то, я гадаю, з радощами згодиться всякий на таке предложения, котре дасть йому силу зробити щось коли не на полі економічнім, то на національнім. Може б, Ви захтіли оголосити в «Зорі» та в «Народі» (коли можна, то й у «Буковині» чи деінде), що запрохуєте всіх патріотів до складання словаря? (Треба буде подати й точну адресу Вашу). Мій план, котрий Ви зможете поправити де в чім, такий:
Хто хоче брати участь у цій роботі, пише до Вас лист і називає скількісь українських книжок, що з одної з-поміж них він готовий повідписувати слова – з російської мови на вкраїнську; кожний мусить сам подати Вам спис книжок, а не Ви призначите йому, бо в цім останнім случаю могло би трапитися, що учасник не має в своїм розпорядженні вказаної Вами йому книжки. Ви пишете до нього, щоб він зложив словарчик з такої-то книжки (однієї), і записуєте назву того твору, щоб уже його не дати комусь іншому . Неодмінно треба визначити речи-нець, коли треба скінчити свою завдачу та прислати на Ваші руки (рекомендовано).
З однісінької книжки зложити словарчики неважко: присвятити в день яку-небудь одну годину на цю роботу зможе всякий, і таким способом легко і в недовгий час кожен виконає свою частку спільної праці. Кожен щирий українець притягатиме й других до цієї роботи; це робота безпечна, поліції лякатися нема чого, всякий могтиме працювати сміливо і навіть одкрито, – учасників буде багацько.
При цьому Ви дасте вказівки: як треба відписувати слова. Також кожний з учасників напише Вам, що, по його гадці, треба узгляднити.
За півроку, нехай навіть за рік, Ви матимете на своїх руках матеріал. Впорядкувати його вже буде неважко, бо адже ж кожен маленький словарчик буде зложений по альфабету. Знайдуться люди, котрі візьмуть на себе обов’язок впорядкувати якусь одну букву, себто знов робота буде спільна (в цій частині, так як вона механічна і не вимагає дуже точного знаття російської мови, можуть помогти і галицькі русини).
Коли словар буде готовий, тоді надійде питання про кошти друкарські. Тут знов треба буде вдатися до спільних жертв, датків; Ви, зрештою, краще, ніж я, зможете придумати, як зробити з цим питанням. – І от ми матимем словарі Не кажучи вже про значення самого словаря, погадаємо тільки, яке моральне значення матиме спільне працювання! Тут ми відчуємо духовну связь між собою. Не забудьмо, що до цієї роботи пристануть українці всіх партій, всіх пересвідчень, бо це питання задля всіх однаково важне. Це справді буде приклад, єдиний між слов’янами, це буде monumentum, aère perennius .
Я особисто беруся Вам пособляти якнайщиріше, якнайпильніше. Я радніший повибирати слова не з однієї книжки, а з кількох (думаю, що багато знайдеться й других українців, котрі захтять взяти на себе більше ніж одну книжку). Я ревно притягатиму других до роботи над словником, і взагалі Ви можете на мене рахувати. До речі, скажу, що з декількох книжок слова у мене вже повідписувані, по-відписувані як слід, з точним указаниям сторін. Маю я й матеріал, записаний з уст народу (знаю, що збірки слів, чутих з народних уст, є в багатьох українців; теж у багатьох українців уже є готові маленькі словарики; нарешті – багатий матеріал лишився, як звісно, після Лиманського-Мови). Додати можу, що в мене є багацько рідких українських книжок, а до того в тутешнім Румянцевськім музеї є бібліотека, де знаходяться всі книжки, друковані в Росії (NB. така бібліотека «Императорская» є й у Петербурзі). Так що я беруся вибирати слова власне з тих книжок, які найважче роздобути.
Взагалі Ви можете й не займатися самі вибиранням слів: Ви будете тільки ініціатором та душею діла. Зате Ви, може, візьмете на себе обов’язок постачати учасникам праці галицькі видання, котрі буде важко роздобути в Росії. Вам належатиме честь усього діла, Вашим іменням буде зватися словар; хоч, запевне, варто буде в передмові відписати ймення всіх учасників праці , але ж Ваше ймення буде на чолі.
В відозві варто буде звернути увагу ще от на що: 1) Через те, що кожен працюватиме окроме, не раз трапиться повторення того самого слова. Але це не зайва річ, навпаки – дуже корисна, бо видко буде, в яких авторів (не в одного!) вжито дане слово; можна буде вивіряти його точне значення. От, напр.:
Похороны. Похорон. М[арко] Вовч[ок], І, 103; Максимович], І, 23 і т. д. Це важно й для звичайних слів, а що ж казати про слова, вживані рідше І
2) Виясниться питання, які слова, схожі з російськими, справді російські, а які щиро вкраїнські: адже ж при кожнім слові, внесенім у словар, будуть вказані джерела та сторониця.
3) Великий співуділ візьме в цім ділі жіноцтво, котрому найважче бува нашукати собі діла.
Мені здається, що Ви згодитесь узяти на себе почин. В усякім разі, не занедбайте цього питання; може, коли вже Вам неможливо прийняти на себе ініціативу, Ви знайдете когось другого? А втім, на мою гадку, тільки Ви й можете вчинити це діло.
Жду одповіді (рекомендованим листом).
Ваш щирий прихильник
А. Кримський
Москва. Чистые пруды, Мыльников переулок, д. Кашкина, кв. Леве.
18. До I. Я. Франка 
Москва, 1891, 19/31 жовт[ня] Глибокоповажаний списателю!
Хоч я ще не одержав одповіді на мій недавно висланий до Вас лист, але, здобувши сьогодні Вашу часопись, пишу до Вас знову. В часописі я знайшов повідомлення, що моє оповідання («В обіймах старшого брата») не буде надруковане для браку місця. Отож я вдаюся до Вас із проханням: я знаю, що Ви багацько повидавали чужих творів; хоч, правда, я нічого певного не знаю, але мені здається, що, либонь, в Вас є якийсь фонд, призначений задля того, абощо. Будьте ласкаві, розгляньте той мій рукопис: може, його можна буде видати окремою книжечкою або як-небудь інакше надрукувати? Навіть і я сам міг би дати на друк частку грошей, аби не дуже багацько. Я, бачте, живу дуже ощадно, через те можу так-сяк призбирати собі трошки грошей, але ж, запевне, на ціле видання ніколи не спроможуся.
Коли ж мого оповідання ніде до друку Ви не зможете притулити, то звольте, шановний пане, одіслати його мені рекомендованою опаскою. Вдаюся з цим ділом (с[ебто] з отсилкою) до Вас, а не Ганкевича, бо шкода тратити ще одну марку: краще я замість марки ощадю ті 10 коп. та незабаром прийшлю на користь Вашої часописі.
Будьте ж ласкаві, любий писателю, дати мені одповідь.
При цьому прохатиму ще ось об чім: так як Ваш суд я високо ставлю, то мені дуже важно буде почути од Вас, що Ви гадаєте про оповідання «В обіймах старшого брата», а надто про оповідання «Батьківське право», котре, мабуть, надруковано в 20-м числі «Зорі». Будьте ласкаві, скажіть мені про них Вашу щиру думку. Я не покривдюся ніяким осудом, а тим часом Ваше слово матиме на мене великий вплив. Як Ви думаєте: чи варто мені щось самому писати, чи краще обмежитися перекладанням?
До речі, про переклади. В мене вже є чимало поперекладеного зо східних мов, переважно з перської (Сааді та Гафіз). До Гафіза я зможу дати докладну передмову, де виясню багацько речей, цікавих задля європейця. «Суфізм та Гафіз» – це, власне, тема моєї кандидатської дисертації (бо я кінчаю цього року і теперечки все обробляю свою дисертацію). Колись Ви казали, що розвідку про Гафіза Ви змогли би надрукувати в «Наук[овій] бібліотеці». Питання: чи й на той рік (с[ебто] в кінці 1892) матиме силу ця обіцянка?
От, будьте добрі, одвітьте на ці мої запити. Коли ще не одписали мені про мій проект зложення рос[ійсько]-укр[аїнського] словаря, то теж відпишіть.
А в кінці маю до Вас ще просьбу велику-велику: якщо вона не до ладу, то вибачте, – я ж просю од щирого серця. Чи не пришлете Ви мені, мій любимий писателю, славний наш діяче, Вашої фотографії? Я завжди Вас страшенно поважав, а тепер, коли в мені одбувся за цей рік сильний переворот, мені часто страсно бажається мати Вашу карточку. Яку б одрадість Ви мені зробили, якби прислали її! Коли б Ви прислали Вашу фотографію, то дали б «єгипетського цукру попугаєві мого серця», дали б «пахощі рожі соловейкові моєї душі», як мовляють турки 17-го віку, коли хтять виразити найбільше вдоволення.
Довіку Ваш щирий прихильник
А. Кримський
19. До І. Я. Франка 
Москва, 1891, 2/14 новембра 
Шановний земляче!
Наперед усього, позвольте щиро подякувати за фотографію. Останніми часами я живу сливе на самотині-одині, рідко бачуся з кимсь, і через те Ваш любий лист із присилкою зробив мені велику-велику втіху... Ох, несподівано знов пишу в тім стилю, який Ви мені заборонили. Але повірте, що коли часом у мене трапиться якась безпосередність, якийсь вибух чуття, то все це виходить тільки од щирого серця. Признаюсь навіть, що мене трохи покривдило те місце Вашого листа, де Ви кажете, що мої «восторги» можуть викликати підозріння в їх нещирості. Коли я в нездержаних виразах висловлюю свої почування, то цьому винна моя страшенна нервова вдача, яка навіть примусила Вашого beau frere’a (Трегуб[ова]) сказати моєму братові про мене: «Він причинний або й божевільний». Очевидячки, це вже сміхота, бо якщо я причинний, то й усі, в кого часом бува зденервування, теж причинні!
Не знаю я, чи не буде часом Вам нелюбо слухати чужу сповідь, але я просто почуваю потребу висловитись перед Вами, бо за цей або попередній рік я наробив стільки помилок, котрі Вам стали відомі і мусили запевне кинути тінь на мене: я кажу про мої відносини до деяких галицьких народовців. Почати треба буде ab ovo . Мій батько з білоруського міщанського роду, мати – полька литовська, – я, значця, ані кровинки вкраїнської не маю, тільки ідо вродився та виріс на Вкраїні. Саме моє походження мусило мене зробити демократом. Скінчив я гімназіальний курс у колегії Галагана, де був стипендіатом (бо я скрізь був першим учеником) ; але ж в колегії половина вихованців складається із «своєкоштних», багатирів та аристократів, – ми, стипендіати-бідаки, мусили з ними вести раз у раз боротьбу. Деякі з нас перейшли на бік аристократів, підлизувалися до них, помагали їм виконувати завдані «уроки» (бо стипендіати в колегію Галагана приймаються по конкурсному екзамену), а зате гуляли разом з аристократиками, вкупі впивалися, вкупі вчиняли всякі оргії, їздили по лупанарях і т. ін. Мабуть, у ніякій гімназії так яскраво, так різко не визначається різниця суспільних верств, як у цій колегії (вона – інтернат). Я, як і другі стипендіати, дуже рано мусив пізнати, що я «поганого роду», «неблагородний», що в мене кров не така, як у «вищої породи» (с[ебто| в дворян та багатирів). Не важко зрозуміти, що ми – стипендіати – зненавиділи од усієї душі той аристократизм; тільки ж доводилося ді-знавати чимало минут гіркоти, образ. З другого боку, нас сильне давив нагніт вихователів, заснований на авторитеті. Кажуть, що в других гімназіях педагоги далеко гірші, але ж там хлопець не живе під їх вічним доглядом, як коле-гіати в інтернаті, там він не знаходиться під постійним контролем. Наші ж вихователі займалися психологією кожного, залазили брудними лаписьками в душу вихованця, а коли він пробував спитати, через віщо він мусить що-небудь зробити так, а не так, то вони ще й гнівилися, звали це резонерством. При такій системі не дивниця, що вченикові хочеться робити все навпаки; тим-то своєкоштні і їх прихвосні так залюбки вдавалися в оргії, тим-то стипендіати так любили казати вихователям зухвалості, коли тільки це було можливе. Чи диво, що при такій обстанові нерви можуть геть розхитатися! а Трегубов (непогана людина, скільки я знаю, але кепський педагог) зве це божевільністю! (Зрештою, це я тільки тепер можу признати, що от, наприклад, Трегубов є непогана людина. Тоді ж я його ненавидів, мабуть, гірше, ніж кого). [...]
Тепер одвітю на Ваш лист. Мені здається, що не завадить таки спробувати план словника: тут же не бозна-скільки роботи, не більш як на рік. Попробую я оголосити той план в «Зорі».
Щодо моїх оповідань, то спасибі Вам, що висказали Вашу щиру гадку. Тільки ж як чудно дивився я на них: мені здавалося, що «Батьківське право» далеко сильніше, ніж другі оповідання. Ви тільки от у чому помиляєтесь: «Батьківське право» є дійсність, а не «драматизована формула». Це епізод з мого власного життя, тільки що я не був тоді таким наївним, як Гнат, і старшого брата не мав. Так само й у другім оповіданні, все – правда, навіть розмова в кухні – вихоплене з життя. Тільки дякуючи браку талану в мене, дещо в обидвох оповіданнях видалось Вам неприродним. В мене ще є оповідання, усі мають сюжет дійсний. Одно з них («Оповідання про поганого жида») було друковано в «Зорі» торік; друге, з міщанського побуту, лежить в теці «Зорі». До «Зорі» під час редакторування
Скобельського я послав був довшу повість «На чужім грунті», – мені її вернули, як «ненормальну», Гладилович навіть сміявся з тії заборони, іронізував, що редакція боїться «попсувати панночок», а зрештою сам покликався на «такі наші обставини». Торік, коли «Правда» була перервалась і сам я на якийсь час, дякуючи «Народові», почав критично відноситися до патріотів, народних корогов, святощів та т. ін., себто тоді, коли я послав до «Народу» турецькі пісні і статейку про Хейяма, я був написав оповідання «В народ!», де виставив такого самого панича,
як «В обіймах старшого брата». Гладилович мені одвітив, що його друкувати не можна, бо там насміх над народними святощами. Маю я й ще скількись оповідань. А втім, постараюся навпредки свого власного писати якнайменше: краще візьмуся до перекладів; скінчивши Гафеза та Саадія, приступлю до «Шах-наме», перських народних пісень, Мігрі (турецька Сапфо) і т. ін., – тут поле стоїть облогом. На той рік я не поступлю на службу, а піду на другий факультет – історично-філологічний, так що зоставатимуся тутечки біля бібліотеки нашого інституту і матиму всі засоби працювати й далі над орієнталістикою.
Посилаю Вам «Указатель чтений». Я перетрусив усі книгарні букіністів, але подержаного примірника не знайщоз; дозелося купити новий, в двох випусках.
1,25 + 50 = 1 крб. 75 коп. Назбирав я Вам і цінників, але в декотрих книгарнях саме тепер друкуються нові; в книгарні «Нового времени» цінник коштує 30 коп., а в Вольфа – 3 крб., – я їх не брав. От чому так мало я Вам висилаю. І Вас попросю прислати мені цінник Ставропігії та Бодека. Що ж до 1 крб. 75 коп., то карбованця оддайте на Вашу часопись, а 75 коп. зостаньтесь мені винні.
Поодинокі книжки «Чтений» роздобувати можна, але ціни сталої нема: все зависить од того, хто купує і де купує. Букіністи правлять одразу дуже велику ціну, але досвідчений купець може купити за пів тієї ціни. Торгуватися я не міг (бо випадало б купити), але думаю, що в декотрих «ларях» міг би виторгувати за ціну од 75 коп. до 1 крб. А втім, будьте певні, що коли Вам буде треба книжку, то я вже постараюсь купити її якнайдешевш.
NB. В останнім ч. «Н[аооду]» я прочитав, що надрукування 1 аркуша коштуватиме усього не більш як 30 зр.! Це мене навело на гадку видати моє оповідання на свої гроші. Дещо я зібрав торік, коли ладнався їхати до Львова (мене поліція не пустила), а дещо могу позичити, а потім потроху виплачувати. Тож будьте ласкаві повідомити мене, скільки коштувало би видати «В обіймах старшого брата» окремою книжечкою. А також, що коштувало би видання цього оповідання вкупі з другим, написаним на 40 таких самих сторонах? А може, можна було б додати аркуш чи скільки до якогось ч. «Н[ароду]» і надрукувати моє оповідання там, тоді скільки б це не коштувало? Неодмінно звістіть мене.
Маю ще кумедну просьбу. Коли одвічатимете мені, то пришліть, будь ласка, вжитих австрійських марок по парі: в 1 крб., в 8, 12, 24, ЗО. Про це мене дуже просили знайомі. Коли не матимете вжитих, то наліпіть на конверті деякі та й, коли можна, саму коверту візьміть стемпльову. Вибачайте, що Вас клопочу.
Ваш щирий прихильник
А. Кримський
P. S. Коли не секрет, то скажіть мені: звідкіля Ви знаєте, що я Агафангел?
20. До Б. Д. Грінченка 
Москва, 1891 p., 2 грудня ст. ст. 
Високоповажаний пане Чайченку!
Вже давненько я марив про організацію видавання популярних українських книжок. Ви ж своєю статтею в «Зорі» с[ього] року навели на ту саму думку цілу нашу московську громадку: ми вже рішили поскладати цілу серію українських книжечок і оддати їх Губанову, щоб повидавав. Тільки ж по декількох пробах ми мусили пересвідчитися, що своїми власними силами нічого не вдіємо, не зможемо зложити творів, написаних популярно та ще й у рамках цензурного дозволу, а тим часом цієї гарної ідеї кидати не слід. Так от я й удаюся до Вас, шановний земляче: я ж знаю, що Ви вмієте писати саме так, як тра, знаю, що Ви ведете це діло систематично і маєте в нім великий досвід. Губанов (котрий і сам пише та видає т. зв. «українські» книжки) сказав, що радніший купити вкраїнські твори задля видання, аби лиш рукописи вже мали дозвіл цензури. Хто-небудь із нас держатиме коректуру. Коли Ви маєте будь-що (я думаю, нічого не вадить, коли Ви схочете прислати навіть речі друковані вже) і коли хочете справдити цю гадку, то звістіть мене: тоді порозуміємося вже докладно, в подробицях.
Ваш земляк
А. Кримський
Адресуйте (до 15 січня) в Звенигородку Київської губ. А. Е. Крымскому і звольте подати свою адресу.
