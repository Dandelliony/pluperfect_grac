ГОРДІЙКО
 Пам'ятаю  — били довго.
  — Скажеш?
  — Дядечку, єй-бо, не знаю.
  — Смали, Трохиме!
 Пужално тріснуло, і Трохим саданув кулаком прямо в ніс.
  — У-ех!..
 Стало солоно в роті, і, коли я закрився рукою, тепле й липке заслизило між пальцями.
 «Хай приб'ють  — не скажу», — було моє тверде рішення. Я перестав верещати, ослаб. Не своїми, чужими губами хапав повітря. Хапаючи, ойкав... Потім  — нічого не пам'ятаю.
 ... Прокинувся я на оборі. Пахло гноєм і прілою соломою. Місяць сміявся вгорі. Було холодно  — провесна. Вперше я помітив, що місяць уміє сміятися. Він завжди був лагідним, трохи веселкуватим, але таким лагідним. Сьогодні ж місяць перекривив рота, ошкірився й регоче точнісінько, як той Яшка Щур, що його дражнять «заячою мордою».
 І раптом болючими цвяшками встрельнуло по всьому тілі  — не шкодуючи, бив Трохим. А колись ще було?..
 Ага, теж навесні... Я порізав готову підошву, і батько бив ремінцем... Батько бив, а тепер чужі!..
 Солома тепла  — зогрілася підо мною. Хочу згорнутися  — знову гарячі цвяшки. Довго дивлюся на місяць і, шморгаючи носом, починаю чомусь цілувати свої руки.
 А місяць  — так настирливо, чужинно...
  — Ти що тут?
  — Дядечку...
 Серце з переляку зупинилося.
  — Ну-ну, нічого, йди... там мати шукає...  — це чередник Хведь, про якого казали, що він буде моїм батьком.
  — Ну, чого ж ти? Вставай!
 Бородате обличчя схилилося наді мною й дихнуло свіжим хлібом.
  — Били?
  — Би...  — я не міг скінчити. Я хотів сказати, що він дуже хороший, цей бородатий Хведь, і що від нього хороше пахне хлібом. Але не сказав.
 Хведь взяв мене на руки й поніс через сад. Пересиливши біль, я спитав:
  — А де мама?
 Хведь не чує. Хведь взагалі скупий на слова. Краще мовчати... Ось зараз мати кинеться до мене:
  — Гордійку!
 Більше нічого, тільки таке просте й глибоке:
  — Гордійку.
 Мабуть, сказати більш нічого... Плакати буде. Це трапляється часто, це не вперше. Тоді жалість лоскоче, вилизує моє горло, видушує сльози.
  — Гордійку, — це все, і в цьому все.
 Але я не заплачу, ні. Колись, пам'ятаю, конюх Степан бив свою матір, і вся челядь повилазила з вікон і дверей дивитися. Пам'ятаю, моя матір шарпнула мене за плече й кинула до сіней:
  — Отакі ви всі, бузувіри!  — сказала.
 Обличчя в неї було суворе й зовсім чуже, навіть вороже. Зрозуміти тоді було трудно, але я відчув. Я не заплачу, ні!
 Хведь обережно поклав мене на лавку й зараз же зник.
  — Гордійку...
 Залоскотало в горлі. Поспішаючи, щоб не заплакати, я зараз же все розповів. Били за те, що хтось у панських покоях розтрощив велику скляну ляльку, а шматочок скла тріснув по лобі «паничика» й розсік йому брову. Це зробив я, але ніхто не знає. Думали тільки, що я. Я ж ходив гратися до старших панських дітей, я все знаю, що робиться в покоях. Я давно це задумав. Вислідкував, коли няньки не було в кімнаті... але ж я не хотів «паничика» покалічити. Я втік через контору. Ніхто не бачив і не знає. Це було ще вдень, а піймали надвечір і били. Хотіли, щоб виказав  — нікого не виказав. От і все.
  — Нащо ж ти, сину?
  — А нащо пан тобі морду?..
  — Гордійко!  — сякала носа в спідницю, значить  — плаче.
 Ганчірки були холодні. Мокрими ганчірками мене обкладала.
  — А знаєш, сину, Діянку теж били. Думають, вона... лапами сперлася...
 Пригадую  — справді в кімнаті крутилася Діянка. Бідна патлата Діянка!
 Ненавиджу місяць.
 
 Мати вранці хотіла бігти на село до стражників скаржитися на Трохима й Левка. Порадили не робити: ще гірше буде. А коли довідався Трохим, застукав її після обіду в сінях. Зашамотались, забубоніли. Тремтять двері.
  — Цсс! Не кавкни мені!
 Мати присягається. А я лежу на печі, все чую.
 Тремтять двері  — щось тріснуло.
  — Та не рви ж... Однісінька хустка.
  — Спробуй тільки... Заспіваєш тоді... Помні!
 Хочу зірватися, пошматувати, загризти на смерть кирпатого. Не можу. Злість і безсилля обценьками беруть голову. Виступає піт.
  — Ма-а-мо!  — кидаю зойком у двері.
 А далі  — туман...
 Ідуть дні над економією, проповзають через закурену батрацьку кухню й поспішно тікають. В кухні сум. Душно на печі. Піч гаряча  — цілий день вогонь. І вогненним жаром обсипає регіт, коли позбираються обідати.
 До мене забігає сільський фершал, дає пити щось терпке й намащує синяки. Іноді покаже бороду Хведь.
  — Ну що?  — гляне ласкаво й дихне хлібом.
  — Нічого.
 Подивиться і злізе.
 Мати вдень рідко наглядає. У неї багато роботи. Мати вночі сидить наді мною. Я часто бачу в ногах її темну скам'янілу постать.
 Коли челядь розходиться і в кухні стає тихо, я замотуюся з головою в рядно й вигадую собі.
 Я  — герой!
 Смердить у кухні горшками, помиями, розпареною кожушиною, але в цьому куточку на печі я руйную велетенські палаци, літаю на коні через таємні ліси, б'юся з цілою сотнею Трохимів.
 Я  — герой!
 Я обережно підкрадаюся до Трохима. Він спить. Ніч. Тиша. Ніхто нічого не знає, не бачить... Я беру ножа і  — раз по горлі!
 Рядно тремтить... Я так захоплююся, що насправжки шарпаю рядно, наче в руці ніж.
 Трохима зарізано. Хай тепер шукають. Будуть бити  — нічого не виб'ють.
 Ось я тікаю: кінь піді мною кращий від панського жеребця, а за мною погоня, а за мною горить економія!..
 І далі клубочком, перекотиполем буйні уяви-думки, гарячі, як піч...
 Там, де плющем розчісаний мур, я стою. В руках рушниця. Прямо на ґанок виходить пан. Бах  — і нема. Вереску, гомону скільки! Трохим перелякано упав навколішки, труситься переді мною.
 Ех, на коней, до лісу!
 ... А в покоях лежить «паничик» із побитою головою... Ця думка всі інші одштовхує, і ніяк не можна від неї втекти.
 Ну і добре  — хай лежить.
  — Гордійку!  — з-під печі мати гукає.
 Скидаю рядно. Мати пошепки:
  — Захворіло панича, бояться, щоб не вмер... Лікар щодня із городу їздить...
  — Ну?
  — А Діянку окоман шукає, застрелити хоче, а Діянка десь забігла, чує...
 Зойкнула клямка на дверях  — Трохим.
  — Т-ааак...  — і сплюнув.
 Мати швидше до печі.
  — Та-а-к... Чого ж це ти зашамоталася? Думаєш, підслухав? Думаєш, що й так не знаю? Ах-ха-ха!..
 Я під рядном. Чую, як стукає в голову серце.
  — Мотре, йди сюди.
 В сінях говорили щось довго й тихо. Я не розчув, але мати нічого не сказала.
 Я знаю, мені мати обіцяла купити до сповіді кашкета, а я попрошу ще ножика-дзиганика  — дудочки з очерету різати. Я вигострю ножика. Яшка Щур уміє добре гострити. А тоді...
 Плямкали, ковзались по хаті Трохимові погрози, човгали під моє рядно, а я гострив ножика-дзиганика й солодко мріяв: заріжу, заріжу Трохима.
 
  — А чому ти, Гордійку, богу не молишся? Ніколи ж не бачу, — мати сидить наді мною і шкрябає в голові.
 Мовчу. Хочу відповісти й не можу. Не знаю, як відповісти. У мене настирлива думка: чого ще чіпляється Трохим? Чого мати мені нічого не каже? Боїться мого завзяття?..
 Я про це думаю вже кілька день і не можу збагнути.
  — Не молишся богу, от за це нас бог і карає, сердиться бог, — тихенько розтягує мати над моїм вухом і тихенько цілує.
 Я зриваюсь, одштовхую її руки і  — в куток під рядно.
  — Тю... божевільний!..
 Мати довго сидить наді мною, дорікає. Каже, що колись  — таки на каторгу піду.
 Чого не вірить? Чого не каже?
 Але я вже не хочу про це думати: весна-бо прийшла запашна, весела, і треба ножика купити.
  — Мамо, купіть мені ножика, такого, як у Яшки.
  — Добре... А ти мені вставай швидше та до сповіді йди... Вербна кінчається.
 Я сповіді боюся. Торік ледве промимрив щось під темним, важким покривалом, а на причасті вдавився. Тому й відтягую, не хочу вставати.
 А на дворі весна щодня припадає до шибок, дзвенить, сміється...
 Головне  — треба попові правду казати. Це найперше. Але тоді, принаймні, не буде, може, так ізгадуватися «паничик», гріха не буде. Потім  — піп же не викаже, потім  — я ж не хотів «паничика» покалічити...
 Так і скажу.
 Тих днів весняних, що наспівали півні, що настругав дзиґаником розхристаний Яшка Щур, вже не буде. Хочеться вхопити рукою шматочок неба або тертися щокою об теплий замшілий паркан.
 Я сп'янів  — мене лиже Діянка. Вона перша зустріла мене надворі, бо я пішов куточками, поза будинки (боявся до людей). Патлата, моя неповинна спільниця, тепер найближча, найдорожча  — двигуном ходять ребра, і рожевий шмат із горла, мов на пружині.
 З цього дня ми з нею не розлучалися. Я крав на кухні все, що міг, таскав моїй безжурій коханці, а потім ми гасали з нею по берегах, обоє вільні, обоє  — сміх дзвінкий.
 Вона й до церкви мене проводила. Але звідти сторож пугнув дрючком.
 В церкві (пам'ятаю, як зараз) мене не було. Хтось чужий, маленький стояв, боязко озираючись, а на нього з усіх боків суворо дивилися святі.
 Дорослі дядьки чемно й тихенько підходили по черзі, і я між ними такий непомітний і безсилий, а в руці муляє мокрий від поту мідячок.
 Хтось легенько підштовхнув іззаду, і мене закутали чорним.
 Я сказав усе, як думав. А коли вернувся додому і згадав, боязко стало.
  — Чий же ти такий?  — питав мене піп.
  — Мотрин, — сказав я, бо так всі мене звали.
 Непокій вщух другого ж дня, коли причащався. Навіть приємно було: піп видався мені на цей раз добрим та ласкавим.
 
 На перший день свят несподівано з'явився батько. Тоді якраз челядь розговлялася, і безтурботний шум бився об стіни, об вікна, а я пильно стежив за Трохимом (ворог  — треба стежити). Я вже знав, що не буде того, про що мріялося на печі, і вигадував новий спритніший злочин.
 І раптом  — на порозі батько.
 Шум шугнув під стіл, зачаївся... Мати зблідла.
 Мій батько вже два роки блукав десь далеко. На людях чутка була, що від гіркої згорів. Про нього вже стали забувати, і тому його несподіваний появ приголомшив усіх.
  — Христос...  — моргнув батько металевими очима й почав незручно слинити мої щоки. П'яний. А потім сів тихенько в куточку й плакав, поки всі не розійшлися. Не хотів мене пускати. Горнув до себе, стискував і, цілуючи, невиразно шепотів:
  — Синочку мій, бачиш... я твій батько, я  — сукин син...
 Щось силкувався сказати важливе, але тільки головою мотав.
  — Нате вам крашанку, тату, — підстрибнув я до нього непевним цвіркуном.
 Він підвівся, беззвучно зібрав зморшки обличчя до сміху  — і впав. Покликали людей. Батько спочатку одбивався, кричав на всіх, а потім раптово затих. Облили водою, кинули під шопу.
 Але над вечір  — вереск на всю економію. Глянули  — батько на шопі, скуйовджений, руками розмахує...
  — Злізай по драбині. Ось драбина!  — загули внизу, метушаться.
  — Мотре!  — з шопи зарізаний голос, — Мотре, я зараз літати буду!
 Мати руки заломила, благає злізти, а довкола регіт.
  — Мотре!  — посковзнувся й оберемком на землю.
 Я пам'ятаю кров з-під його вуха й перекручену набік голову. Це було, як сон... А потім прибіг пан, за ним гості. Серед гостей піп.
 Коли одвозили батька до фершала, піп торкнув мене за плече й лагідно спитав:
  — Це ти Мотрин?
 Я йому нічого не відповів, бо в цей момент Діянка нюхала кров і махала язиком по землі.
 Через кілька хвилин нас обох, мене і матір, покликали до пана, просто до скляного балкону, де сиділи всі гості. Пан поволі підійшов, поволі вийняв три карбованці і сказав:
  — Щастя ваше, що панич поправляється. Я знаю все. Зараз же манатки на плечі, і щоб через п'ять хвилин духу вашого тут не було! Марш-ш!
 Я все зрозумів. Глянув на попа, але він щось пив із великої чарки й лагідно мружився до сусіди.
  — Гордійку...  — і заголосила.
 З накипом терпкої злоби покидав я разом із своєю патлатою коханкою страшний двір, а ворог Трохим, зібравши хлопців, з реготом бив у порожнє відро, грав прощального марша. Навіть Яшка Щур захльобувався від сміху.
 За брамою Діянка зупинилася. Стоїть, хвостом мете.
  — Діянко, на-ту!
 Одвернулась  — зрадила.
 А над селом великодні дзвони  — вздовж, і впоперек, і в розлогу весняну далечінь...
Харків, 1924, січень
