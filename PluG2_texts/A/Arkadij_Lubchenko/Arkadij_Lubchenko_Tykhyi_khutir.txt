ТИХИЙ ХУТІР
  — Павле! Тобі ось листа з містечка передали...
 Відповіді нема.
 В кімнаті темно.
  — Павле! Чи спиш? — гукнула дужче.
 Із кутка полохливо зірвався сухий кашель, облетів усю кімнату й здивовано прохрипів:
  — Що таке?
  — На, читай.
 Антоніна кинула листа і, сердито човгаючи чобітьми, вийшла.
 Щось бубоніла під ніс, але Корнієнко не розчув.
 Засвітив лампу.
 На стільцях біля грубки знову розвішано пелюшки.
 Глянув — і роздратовано бахнув стільцем.
 Сказати Антоніні — знову сварка, сльози...
 «А ну його к чорту», — заскреготав зубами й, обережно піднявши мокрі ганчірочки, обережно повісив їх на те саме місце.
 Лист був зім'ятий, без штемпеля — по руках ішов — і тільки на конверті хтось розігнався олівцем:
 Тихий хутір. Тов. Корнієнко
 А в листі теж олівцем:
 «Тов. Павле! Вгадай, хто це тобі пише. Тільки не дивися зразу на підпис. Я зараз випадково в Лукашівці. Сказали мені, що ти тут. На шостому році знову приведе доля побачитися. Приїзди сьогодні. Чекаю.
 Згадай Жовтень, розбитий трамвай і Зіну.
 P. S. Якщо приїхати не зможеш, то в неділю над вечір я сама буду в тебе».
 Корнієнко підвів голову і зупинився поглядом на лампі — вогонь приковував.
 А думки плинули в різні боки. Закрутилися. Піднялися завірюхою.
 Хотів знову перечитати, але літери розсипалися перед стомленими очима, і він тільки пошепки повторив:
  — Згадай Жовтень, розбитий трамвай... Зіну...
 Ах, так! це ж вони удвох тоді лишилися! На бруку валялися мертві й ранені, кулі зойкали зрадливо, а Зіна, розпатлана, червона стискувала гвинтівку й напружено клацала затвором.
 Коли ворожа лава облягла площу й треба було тікати, це ж вона, Зіна, міцно стиснула його руку, швидко поцілувала в щоку і, відштовхнувши від себе, кинула навздогін:
  — Не здавайся!
 З того часу він нічого не чув про неї й був певен, що її, запальну, тоді ж убито.
 Згадалася невеличка постать у рудому кожушці, грубі риси обличчя, жучки-очі, такі швидкі й розумні...
  — Ви, товаришу Павле, інтелігент, і ви не можете мене зрозуміти, — невгавуча, завзята Зіна.
 ... Крик, нервові різкі рухи, сиві пасма диму, суперечки, товариські «мордобої» — це Зіна.
 ... Рух — Зіна.
 ... І бурхливе почуття, перший могутній спів душі — теж Зіна.
 Корнієнко скочив, бадьоро заходив по кімнаті.
 «Пате-журнал» — згадав він і засміявся. Так її прозвали товариші: вона завжди перша приносила всі новини, вона все знала.
 Двері рипнули...
  — Вечеряти будеш?
 Корнієнко дивився розгублено, не відповідав.
  — Вечеряти будеш, питаю?
 Кивнув головою і, підійшовши ближче, взяв Антоніну за руки.
  — Та покинь, не до грання... Он дитина плаче.
  — Антоніночко, не те, почекай... Це я листа одержав... Знаєш, до мене завтра гості приїдуть... Хороші гості.
 Він весело ляпнув долонями й потер руки.
  — Ну?
  — Так от, Антоніночко, приготуй все як слід... Розумієш?
 Антоніна мовчки слухала.
  — Не надовго приїдуть. Може, переночують.
  — Хто ж то? Родичі, чи як?
  — Не родичі, а добрі знайомі.
  — Та хто?
  — Одна... панночка ...
 Антоніна одвісила спідню губу й скоса глянула на Корнієнка.
 Він помітив. Чекаючи запитань, скрутив цигарку й довго вовтузився над лампою — прикурював.
  — Біжи хліви на ніч позачиняй, — кинула нарешті й зачовгала по кімнаті.
 
 Другого дня, коли встав Корнієнко, в хаті було вже прибрано, і Антоніна поралася на кухні.
 Важко грюкали двері — Антоніна сердита. Вона нічого більше не розпитувала, мовчки ходила й лише з-під лоба кидала підозрілі погляди на чоловіка.
 А Корнієнко старанно гострив бритву й висвистував улюблену серенаду Брага.
  — Та не свисти! За чортами скучив?
  — Молчаніє, Антоніночко, молчаніє, — притиснув пальця до уст і роблено-фальшиво розсміявся.
 Коли ж двері закрилися, досадно покрутив головою й плюнув.
 Веселий настрій, що родився вранці, поволі вмирав.
 Що ближче підходив час приїзду Зіни, то сильніше нервувався Корнієнко.
 Особливо нервувала Антоніна. Сьогодні вона здавалася йому надто гидкою, і росла до неї злість. Старався опанувати себе. Знав, що коли терпець увірветься і він зачепить Антоніну, буде сварка.
 А тоді пропаде весь день, пропаде й зустріч гостя. І скінчиться тим, що вона його вилає. Він же затихне й скориться, як це було вже не раз.
 … А спомини чіплялися один за другий. Спомини кружляли метеликами і, осідаючи глибоко в душі, повзли й повзли, як та липка черва.
 Сьогодні Корнієнко роздвоївся: за дверима десь там, надворі, був Корнієнко-юнак, що любив бурхливе життя й переможно крутив його за чуба, а тут у низенькій кімнаті, між грамофоном і пелюшками — Корнієнко-обиватель, покірний і плаксивий, якого скрутило життя руками Антоніни.
 Може, все, що було, — тільки «юний задор», поза, все брехня?
 І почуття до Зіни, перший могутній спів душі — теж брехня?
 Корнієнко не знав. Переплуталися думки, посипалися спогади... Одно тільки ясно — не вистачило мужності, не зумів бути дужим.
 Так, це ясно: коли бурею замело батьківське майно, коли вбили брата, ворога радісно-червоних днів — це він раптом зупинився в шаленому льоті, подумав і, опустивши крила, пошкандибав назад.
 А потім — пустка в душі, блукання, безпритульність, тиф...
 Роздувало вітром сміття по степах, і зачепився Корнієнко в Тихому хуторі. Він не думав тут залишатися надовго, тільки хотів відпочити.
 Хазяйка добра, хата чепурненька. В хаті віконця підсліпуваті, з надтріснутими й ловко підліпленими шибками. Штовхнеш — і підгнилі рямці роз'їхалися, а в обличчя струмком пестливий запах саду...
 В Тихому хуторі життя спокійне.
 Жовтень грізно проходив десь там, великими шляхами. Корнієнко чув його, чув — і не вірив...
 Коли ж з'ясувалося, що всі шляхи зітруться, і буде Жовтень скрізь, в кожній щілині — закралася тривога. І тоді Корнієнко зрозумів, що він справді зайвий, що він проспав і що останній етап його відступу — Антоніна.
 Але як це все розповісти Зіні? Чи зрозуміє вона його? Чи захоче слухати?
 Корнієнко нервово потирав руки, палив цигарку за цигаркою й великими кроками міряв кімнату.
  — Будемо чекати з обідом, чи як?
 Антоніна покривала стола чистою скатеркою, звиклим рухом підбирала посуд, і мисочки жалібно дзенькали під її руками.
 Цей дзенькіт теж дратував.
 Корнієнко рішуче повернувся до неї, хотів щось сказати. Перед очима — міцна, кругленька постать, з-під червоної косинки товсті щоки, подушка тремтячих грудей...
 Нове, інше, зовсім не те, що було, наче хто підмінив, наче вперше побачив.
  — Так будемо, питаю? Вже пора.
 Корнієнко стиснув щелепи.
  — По-че-каємо, — поволі й тихо випустив крізь зуби.
 Заверещало в колисці. Антоніна штовхнула його й клубочком покотилася до ліжка.
  — Люу... люу... люу... Мовчи, бо батько битиме...
 Розстебнула пазуху і, годуючи дитину, попливла з нею по кімнаті.
 Корнієнко трепехнувся, мов батогом полоснули по спині. Потім схопив клаптик паперу, швидко почав писати.
  — Антоніночко, я й забув, мені до Карпа треба забігти... Я швидко... Як приїдуть, ти вибачися й цю записку дай... Я швидко...
 Схопив шапку й вибіг.
 Біля Карпового перелазу він розгадливо потоптався й пішов межею в степ.
 
 Зіна й цього разу не зрадила свою пунктуальність. Щойно присмерк підповз до вікон, вона шумно розчинила двері в похмурій хаті.
 Назустріч першим виплив із сутінок накритий стіл і ошкірився в гостинній посмішці рядком мисочок.
  — Ого! Що це у вас, христини чи родини? — розсипала дзвоники сміху й привіталася.
 Низенька кімната насупилася: цей рухливий гість потривожив спокій і розбудив дитину.
  — Ага, це ваш синок?
  — Мій і Павлів, — серйозно відповіла Антоніна.
  — Так, так, знаю. Мені вже все розповіли... — і, вхопивши за носа дитину, знову розсміялася, пильно пронизуючи поглядом маленьке обличчя.
  — А де ж товариш Павло?
  — Вибіг тут до сусіди... Зараз прийде. Тут вам записку лишив.
 Зіна розгорнула:
 «Вибач мені, але не чекай, не прийду... Не можу, зрозумій. Знаєш, Зіно, коли загасити вогонь і не придушити ґноту, свічка сильно начадить. От такий же ґніт у мене в душі чадить... Не можу.
 Зрозумій...».
 Зіна ще раз перечитала, потім схопила олівця і вгорі черкнула резолюцію:
 «Інтелігент. Ганчірка».
  — Ну, прощайте ... Бажаю всього найкращого.
 Антоніна заходилася:
  — Та куди ж ви? Почекайте. Ночувати ж будете...
  — Ні. Нема часу, — і, попрощавшись, швидко вийшла.
 Антоніна повела плечима й здивовано застигла серед хати.
 
 Було вже зовсім темно, коли постукав Корнієнко.
 Антоніна жбурнула в нього лайкою й розходилася на всю хату. А Корнієнко, мов побитий пес, тихенько сів біля столу і, не одриваючись од лампи, довго дивився на вогонь. Чекав, поки вгамується жінка.
  — Посміховище з мене робити? Потаскух у гості кличеш, а потім сам тікаєш? — І зайшлася слізьми.
 Він раптом підвівся й трахнув кулаком по столі так, що мисочки полохливо затремтіли і з плачем покотилися долі.
 Антоніна враз замовкла.
 Але сварня затяглася до півночі, і Корнієнко вже не міг заснути...
 ...Вдосвіта заверещали півні — і поповзла ніч у байрак.
 Тоді Корнієнко схопився, розгорнув записку, перечитав іще раз.
 Боляче стало. Засвербіло в горлі до сліз. Швидко почав одягатися.
  — Ти куди?
  — Не твоє діло.
  — Куди? — скочила з ліжка і вчепилася, мов звірятко. Очі били полум'ям одчаю, пекучого благання...
 Ще хвилина — і Корнієнко повинен скоритися.
 Зрозумів.
 Раптом схопив її в обійми і... вагаючись... через хвилину щосили відкинув на постіль.
 Бігла за ним через весь двір, але він не оглянувся...
 
 До містечка було десять з «гаком».
 Корнієнко прийшов стомленим і лише тут, в канцелярії виконкому, де йому сказали чекати Зіну, він згадав, що зовсім непідготовлений до зустрічі: всю дорогу думав про Антоніну, про те, що може статися за його відсутність.
 Стурбовано покрутив головою: «От зараз вона може ввійти»...
 І Зіна ввійшла — струнка, рішуча, з портфелем під пахвою.
  — А-а-а?.. Здоровенькі були.
  — Товаришко Зіно, вибачте і зрозумійте ж...
  — Вибачаю й розумію. Це колись я не могла зрозуміти, чому ви з нами, а тепер... тепер я вас цілком розумію.
 Корнієнко тільки відкрив рота, щоб сказати — Зіна перебила:
  — Ну, мені ніколи — по району їду. Прощавайте...
 Скочила на воза й привітно усміхнулася.
 Він довго дивився вслід...
 Потім схилив голову й помаленьку пішов назад — стежкою на Тихий хутір.
 
Харків, 1923
