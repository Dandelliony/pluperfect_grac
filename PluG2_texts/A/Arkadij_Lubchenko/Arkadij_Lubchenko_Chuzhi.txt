ЧУЖІ
I
 Кошлатий будяк... Жовтий, пересохлий, стебло вже перегнулося, і заплуталось на ньому кілька останніх скручених листочків.
 Глянеш — жалко... Але як доторкнешся — вколе, добре вколе.
 Отакий Кіндрат, батько.
 У нього — син Михась, робітник із заводу, юний виклик на герць.
 ...За містом, на Крутій вулиці є дім із підвалом. У підвалі куточок — там жив Кіндрат і жив даром, підмітав двір, дрова носив, та й куточок нікому не потрібний.
 Колись, як ще крутився біля церковних будинків і попівської кухні, жилося краще: і кімната була, і жінка. Довго там прожив (він, мов той реп'ях — одірвати трудно), а потім, як прогнали, довго шкодував. Кожну службу вистоював на церковних східцях і ловив губами попівську руку.
 Надвечір Кіндрат обмотував ліву ногу ганчірками, чіпляв костура — і в дірку, через паркан. Крадькома...
 Але всі про це знали.
 На розі шумної вулиці скорчиться й ловить повітря рукою. І на бульварчик заходив: там багато народу товчеться.
 Був випадок:
  — Молодой человек, згляньтеся, дайте на пропитаніє...
 «Молодой человек», стрункий, в насунутій на очі кепці, здригнувся на його голос і глянув через плече. Потім хапко пошарив у кишені і, ткнувши копійку, прошепотів:
  — У бляшанку, в сундучок...
 «Ах, ти ж...» — майнуло старому в голові, і сині губи роз'їхалися від несподіванки — Михась... Ач, хлюст який! Рідному батькові подав... В бляшанку, в сундучок... Погань...
 Але поза думками, поза лайкою, в саме ніжне вп'явся гострий біль і тоненько-тоненько заквилив.
 Згинці пошкандибав додому. Там довго розглядав мідячка, підкидаючи його на долоні, потім витягнув бляшанку й вагаючись кинув...
  — Погань, — сказав хтось на вухо, а тоненький біль тоненькими ниточками обмотував груди. І цілу ніч снився Михась.
 Це було так: Михась покинув батька незабаром після того, як померла Кіндратова жінка. Тоді Михась, ще хлопчиком, ходив коло попівської худоби. Раз отець Симеон дав йому в зуби, плюнувши матюком. І в той же момент, схаменувшись, перехрестився:
  — Через тебе паскудо, гріха ще наберуся.
 Довідався батько й теж побив.
 Михась зненавидів обох. Особливо рясу. Відношення змінилися.
  — Даром хліба не дадуть. Треба працювати.
 І запрягли, працював.
 Кожна провина, свідома чи ні, кінчалася тим, що не давали їсти.
  — Я тебе, дурня, виведу в люди, потім дякувати будеш, — казав і погладжував бороду.
 Хотілося — ех! — хотілося розмахнутись...
 Боязко було: куди ж потім?
 Хотілося вилізти на дзвіницю й заверещати до тих, що йшли в браму:
  — Гей, ви, дурні! Куди? Та чи знаєте ви?.. — все, все викричать.
 Так росла в ньому буремна злоба, ненависть і протест.
 Юнаки із сусіднього заводу, з якими водився, казали:
  — Чудак... Покинь.
 А Михась вагався... не знав...
 Через деякий час повторилося старе. Але, як тільки веснущата рука підвелася вдруге, Михась рішуче блиснув очима по рудій бороді й відпалив так заскалено-міцно, як чував на вулиці.
 Того ж дня його прогнали. Батькові на очі не показувався, бо знав, що битиме. Тинявся кілька день по місті й нарешті попав на завод. Там і зостався.
 Батько запив (давно мав нахил). А потім — рік, ще рік, багато-багато різних зжитих днів, непотрібних, як трухле осіннє листя. Крута вулиця. Підвал. Сундучок. Бляшанка. В бляшанці гроші — «капітал», який лишила після себе мати й половину якого завіщала Михасеві. Другу — старшому синові, але того потаскали в Сибір, і пропав він безвісти. Кіндрат помаленьку доповнював бляшанку, трусився над нею, ховав...
 Нащо?
 Може, і сам не знав.
 Зустрічалися рідко. Одного разу Михась прийшов блідий, аж зелений. Хворий. Просив позичити грошей, але батько відмовив. З того часу все порвалося.
 І знову потяглися дні...
 В одному кінці дні й ночі над вогнем, в диму гартувалися чорні, похмурі люди. І Михась із ними. Гартувалися, коптіли, а в суботу бігли до лазні одмитися від чадного бруду.
 В другому мали досхочу сонця й повітря — і все ж загнивалися, а в суботу бігли до церкви зчищати гній.
 І Кіндрат...
 Після церкви йшов до попа, випивав на кухні склянку чаю й захоплено ловив «божественні слова», що їх одсапував отець Симеон після смачної вечері.
II
 Коли бахнуло могутнім розмахом, коли розбіглися на схід густі ешелони, — з'явився й Михась.
 У гущавині переплутаних днів закрутилося життя.
 Бадьоро вигукували, палали дні. І полохливо тремтіли, згасали дні...
 Плюнуло на мозолі рук, ухнуло й розсипалося сміхом мільйонів сердець...
 Попи й монахи казали, що то антихрист, а люди в сірих кепках і сірих свитках дрочили його червоними хустками й викликали на герць.
 ... Михась тоді одержав наказа заарештувати весь причт Успенської церкви й зробити трус.
 Попа дома не застали — сховався. Догадалися. Поїхали на Круту, в підвал, але й там не було. Тільки в кутку на тапчані притайно тулився Кіндрат. Він злякався нагана й христом-богом присягався, що не знає, а коли по всьому будинку розповзлися з трусом, Михась знову заскочив у підвал і схопив батька за руки:
  — Скажіть правду, сховали? Ну, прошу вас, правду скажіть! Вам нічого не буде! Ручаюсь!
 Кіндрат хитнув головою.
  — Та ви ж знаєте. Я певен, що знаєте. Невже й тепер іще будете за ними? Га? Скажіть! Ви ж наш! Ви повинні бути з нами! Ну?
 Пустив руки.
  — Ну?
 Кіндрат заморгав очима і, ковтаючи сльози:
  — А ти, значить, з цими?
  — Ніколи зараз вам усе пояснити... Я потім... ви зрозумієте...
  — А ти, значить, з цими? Ти руку підняв? На бога? На мене? Погань! Будь ти проклятий. Не син ти мені! Чуєш?
 Михась рвонувся, хотів відповісти...
 Перед ним скорчилося щось маленьке, сухе — його батько. Плакало червоними в зморшках очима — його батько. Тремтячи, проклинало за бога, за царя, за кощунство, проклинало й відрікалося — його батько.
 І в цей момент він почув величезну безодню між ними, і такими далекими, чужими стали вони. Більш ніж чужими. Один — сильний, молодий, що розмахнувся викликом над перетертими шляхами, другий — старий, непотрібний будяк при шляху.
 Михась одвернувся.
 Попа так і не знайшли.
  — Взять старого! — І тихенько: — може, скаже... а як ні — випустить.
 Повели через місто, штовхнули в якусь порожню кімнату. Зразу був туман, холодний, пронизливий — все тіло тряслося. Потім випнулися голі стіни із старими обірваними шпалерами. Стіни тіпнулися, попливли й потаскали за собою розірване шмаття думок.
 Що це? Антихрист? Де це?..
 Щось сильно розгойднулося, тріснуло й розсипалось — це зрозумів.
 Темно й страшно.
 Здавалося — хтось вискочив на всесвіт, свиснув так, що вуха заклякли, і дзвонить. В повітрі висить величезний дзвін, а він божевільно гойдає його і дзвонить.
 Бум! Бам!
 Від кожного удару стискується серце й потріскує череп.
 Бум! Бам!
 Невже край?
 Майнула думка: признатись — виказати... Схопився за неї радісно, але вона тут же зломилася, мов та соломинка.
 Признатися?
 Ні.
 Закутав руками голову, тихенько сів долі й раптом почав швидко хреститися.
  — Господи Сусе... Помилуй, помилуй, — облизував сльози й стукався чолом у підлогу.
III
 Палали бурхливі дні — і задиміли...
 Тоді сторожко насупились димарі.
 А внизу — метушня... Бігали люди, і, взявшись у боки, реготали над ними гармати.
 Відблиски вогневих заграв запалили очі Михасеві. В них, у цих очах, було все: пожежа, кулемети, червоне, страшне, смерть — тільки не каяття.
 Там десь високо, за чорними пасмами, в душнім чаду било на сполох, а під ворітьми повзав Михась і сипав, і сипав обойми.
 ...Всіх було восьмеро в цьому дворі, але до вечора лишилося тільки троє. Заховалися в другому кварталі на горищі в бакалейщика Йося. Гулко й нерівно стукало три серця, три пари очей фосфорично поблискували, і кожний звук хапав за горло і придушував так міцно, що стискалися курки й котилася по горлі слина.
 Шарудів напружений шепіт...
 Що з тими? Де штаб? Як урятувати документи, що тут, при них?
  — Товариші, може, мене той... уб'ють, так ви...
  — Тсс... Ти й думати не смій...
 Перетрусили сотні різних комбінацій, складних, смішних та ефемерних, як казка, але трудно було зупинитися на чомусь певному.
 Нудьга й нервування... День. Два.
 Йось, що крадькома носив їжу, повідомляв, що влада в місті зміцнюється й що «наші» далеко втекли. А Михась сердився:
  — Дурниці мелеш!..
 Йось стурбовано хитав головою: добрі-бо йому дурниці, коли вранці трясли його за бороду, ставили до стіни, допитували, чи не знає де комуністів.
 Михась у темряві піймав Йосьчиного рукава й притягнув близько до себе:
  — Гляди, Йось! Чуєш? Зроби все, ти можеш! А як ні — гляди!
 Другого дня Йось пошепки доложив:
  — Треба грошей. Все можна, тільки грошей треба... Я дам, що маю, але цього мало... Скажіть, може, піти куди?
 Дали адресу, дістали трохи — вечором будуть посвідчення.
  — Ще треба... небагато. То ж задаток...
 Стало сумно.
 Місто... тисячі паразитів із набитими кишенями, а тут лише кілька золотих... кілька золотих...
  — У-у! Попадись!..
 Михась раптом хлопнув рукою по підлозі:
  — Товариші, годі! Завтра будемо вільні. Ручаюся!
 А над вечір передягнувся й пішов.
 Ворожі люди сновигали по вулицях. Будинки, небо теж ворожі. Можливо й так: раз — і край!
  — Аа... Наплювать!
 Ішов твердо, рішуче, посвистував, наче свій. Коли ж добувся до знайомого будинку на Крутій вулиці, Кіндрат, що на той час стояв біля воріт, пізнавши його, тороплено здригнувся:
  — Чи ти не здурів?
 Зайшли до підвалу.
  — Тату, я тікаю... Дайте грошей.
  — Ага... Тепер «тату». А як таскав через ціле місто під ружжями, тоді не був тато? Нема.
  — Дайте.
  — Я тобі кажу, нема. Біжи до батюшки, він уже повернув. Він уже дома... Може, він дасть...
  — Слухайте, я прошу. Швидше! Я ж маю право.
  — Я тебе й знать не знаю. Іди собі, чоловіче, звідкіля прийшов.
  — Дайте, бо сам візьму!
 Очі в Кіндрата звузилися, заховалися в щілини, сам він присів хижаком.
  — Ну?
  — Вон!
 Михась шарпнув тапчаном і обхопив руками сундучка.
  — У-а-а-а!.. — безтямний вереск розіп'явся над ним.
 Скочив — у Кіндрата в руках сокира.
  — Покиньте!
  — Вон!
  — Покинь!
 Свиснуло над вухом і сіло на плече щось важке, болюче...
 Тоді Михась кинувся, затулив рота батькові й почав трясти.
  — Мовчи! Мовчи! Все одно візьму. Мовчи...
 Стогнали, сопіли, качалися по підлозі.
 Втомилися...
 Кіндрат поволеньки ізсунувся на підлогу й усміхнувся кров'ю...
 
Харків, 1923
