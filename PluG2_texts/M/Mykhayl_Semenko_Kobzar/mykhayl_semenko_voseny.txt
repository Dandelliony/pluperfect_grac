Восени
І
Бризки по вікнах стукотять,
Бризки в калюжах хлюпотять.
	Вітер з віт бризки збиває,
	Мене з хати викликає
	І регоче, і співає:
«Вийди в ліс! Там дощ іскристий
Листя вимив, пил зігнав,
Я розправив, розгойдав,
Сонце промінь кольористий
	Скоро виведе з-за хмар!»
II
Вийшов з хати на хвилину
Подивитись на годину.
	Дощик з неба поливає,
	Вітер з віт бризки збиває,
	І регоче, і співає:
«В ліс ходімо! Там, в просторі,
Звисла низько височінь,
Понад лісом ходить тінь,
Хмари скупчились суворі, —
	Дам тобі бучних вражінь!»
III
Я у лісі. Мов примари
Б’ються в рухах важких хмари.
	Вітер листям жовклим грає,
	Віти мокрії хитає,
	І ридає, й розмовляє...
І почув я сум таємний
У душі своїй нудній:
В бучі ліса голосній
Я предсмертний жах пекельний
	Чув у тузі навісній.
28 — VII. 912. Круглик
