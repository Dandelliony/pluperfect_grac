Дихають квіти
Співи пташині лунають в повітрі,
Трави зітхають в степах.
Дихають квіти у полі на вітрі,
Мов позіхають у снах.
Вітер гуля по верхів’ях лісних,
Листя шумить в таємничій розмові.
В мові цій ніжній, у згуках святих
Чую я тайни складної будови
Хтів я б не тільки про сонце співати,
Сяйву блискучий складати вінок,
В щасті ридати, все в світі кохати
І обробляти цей пишний садок, —
Хтів я б мету світу й суть розгадати!
21 — III. 913. Київ
