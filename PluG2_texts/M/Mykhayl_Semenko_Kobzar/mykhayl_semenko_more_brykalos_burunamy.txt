Море брикалось бурунами
Я сьогодні був коло моря
Купався й почуваю що прохолонув
От не хватало ще горя
А чому ж здорові Цехмистрюк і Рибаков?
Година була безнадійно похмура
Вітер з Японії море брикалось бурунами
Чомусь уявлялось як розбивають мури
I подобалось як море кепкувало над нами
Ходили ходили втрьох по жовтому шосе
Скільки тут каміння і яка роскішна зелена
Музики так багато як в поезіях de Musset
I подихів і шепотів і бентежного вина
А тепер я мерзну мене морозить
Я накинув шинелю над апаратом ніч
Будуть снитися скелі та дикі кози
А може куріні січ.
9 — VI. 916. Владівосток
