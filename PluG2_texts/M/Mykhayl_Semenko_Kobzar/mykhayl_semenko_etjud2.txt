Етюд
Арпеджить місто. Звуки ілюзорні.
Ажурить дим із камінних сігар.
Над бухтою біліють пасма хмар.
Запалює західний жар
Мої чуття далекозорні.
Я твій букет в дарунок дав
Прекрасній дамі в сукні ясній.
Душі лілейній, білій, красній —
Я зрадив в радости злощасній,
Дівочі квіти поламав.
Я покохав свій сміх бетонний,
Ажурність серцевих оград
Там пахне в снах бензіносад
Ріка сріблиться без загат.
Мій сад — гранітний, твій — бутонний.
Я здибав образи в кавярні
І ангелів у білих запасках.
Троянди пахли у руках.
І ніжки в білих панчішках
Такі безжурні і безхмарні.
І місто, й гори, і сади,
І електричні в них веранди,
І запаски, і очі Ванди,
І дим сігар, і думи Сканди,
І пах життя, і резеди...
21 — VII. 916. Владівосток
