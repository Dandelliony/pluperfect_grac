Привітання
Назустріч багряному сонцю що встає в димотумані з-за похмурої сопки
Я шлю свій рожевий привіт.
І сонцю і димній бухті й цьому пароплавові щойно з Америки прибувшому
Також моє поважання.
А в суботу я піду в мережчату залю місцевого «Золотого Рогу»
Де концерт бемольний має дати скрипачка в ажурній сукні
Звичайне ми з нею чужі й далекі й навряд щоб я наважився сказати їй моїх кілька дерзостей
Але ж мушу я кинути їй комплімента, привітавши шовкові оаз-волоски під її елястичною пахвою.
Я дивлюсь у вікно на жовнірів і на те як розвантажують пароплав «Henrik Ibsen north»
I також на маневруючий на пристані потяг з кількома брудними червоними повізками.
Занімів Морзе латунний інвалід ніч пройшла більш немає депеш
Ранкові моє вранішнє привітання.
28 — I. 916. Владівосток
