Підземна річенька
Моя душа підземна річенька
пливе пливе в краї незнані
а світ навколо тиха ніченька
дзвенять пісні десь там весняні.
У стисках бурі в стисках туги
моя душа живе гартується
й у вихрі смілім білохуги
вона колись колись розбудеться.
Так хай пливе зловісноріченька
в моря країв темнонезнаних
хай світ широкий тихоніченька
пісень збира ясновесняних.
2 — XII. 913. Київ
