СЕЛЯНСЬКІ САТУРНАЛІЇ
(Газелеві — братові Олександру)
# Моему брату
Помолись за меня — ты
Тебе открыто небо.
Ты любил маленьких птичек
И умер замученный людьми.
Помолись обо мне тебе позволено
чтоб меня простили.
Ты в своей жизни не виновен в том —
в чем виновата я.
Ты можешь спасти меня.
Помолись обо мне.
. . . . . . . . . . . . . . . . .
Елена Гуро#
І
Скільки, скільки пожовклих сшитків,
Скільки пожовклих мрій!
Дорогі, рівненькі рядочки — серця мого відбитки,
Юнацькі благословіння Неістнуючій Сестрі.
З червоними краями, в цератових палітурках,
Вони містять душі гострий розвиток.
Ви, мої сторінки, серце моє — в замках...
Перший і останній сшиток.
ІІ
В сутінках сумних отінених
Образ забутий виник.
Його родив у однотонних цокотіннях
Старий годинник.
Фрази плетуться в журнім смерканні
Старомодних перлів.
Сумні, далекі і рідно незнані
Душі померлі.
III
Минулими роками, на бабусини іменини,
Було в цій хаті без ліку гостей.
Як колись ждали, як прибирались до сеї днини,
І скільки подавалось печених индиків і гусей.
В тіні абажура — скільки померлих тінів —
Родичів, знайомих, нарочито званих.
Повна хата розмов і гомону у теплім тремтінні,
Тепер — свідки останні — старі дідівські дивани.
Образи, вигуки, милі старосвіцькі інтимності.
Тихо, тихо, мов в усі.
Боже, всьому минулому — подай Твої святі милости!
Сьогодні — іменини моєї бабусі.
IV
Я не люблю села без місяця.
Зимою ночі пусті й страшні.
В кімнаті нудно. Я не знахожу собі місця.
Бачу якісь потвори уві сні.
Почуваю, що ця заплювана річ —
Місяць глупий і обезпоезений — 
Зосередковує всі благання в безтямну ніч
І коли зрештою з’являється — видається такий заспокоюючий і помпезний.
Гарно — так приблизно годин у 9 вечора —
На долину вийти, пройтись по стежках саду.
Можеш уявить, що ходиш по схилах гренляндського глетчера,
Коли сріблить і ілюзить предмети небесна лямпада.
V
Місяця жду.
Мені без нього лячно.
Сніг забіліє в самотнім саду —
Серце заб’єсь доброзично і вдячно.
Пусто і тоскно ніччю в селі.
Я тут чужий і настроєний ворожо.
Дивлюсь з порога на далекий ліс
І хочеться бути замісць Дуная сторожом.
І хто повіре — що я народився тут!
Скільки вдень на селі галасів.
Який чужий, чужий мені цей статут,
Дитинячих відчувань не зосталося.
Око не звикне, в темряві мені лячно.
Боже, сніг ледве біліє в саду.
На душі — якась моторошність. Мрячно,
Місяця жду.
VI
Ночі темні, дожидаюсь місяця.
Зажурений, повертаюсь з пошти.
Думаю: коли ж уже закінчаться
Ці спотикання злости?
30 вперед, 30 назад кроків
На Озері Міркувань.
Там — мої омріяні затоки,
Там і Місто Жадань.
Комічно — і зрештою чи справедливо?
Це певне на зло —
Подумайте — чи, справді, не диво, —
Семенка прив’язало село!
VII
Сходив останню папиросу випалити,
Місяця й зорь — нема, нема.
Останні молитви давно вже вимолито,
Хутко пройде зима.
Потім — літо і моя осінь.
Все так неясно, але нагадує бурю.
Я почуваю сміливість в голосі
І заздалегідь брови хмурю.
Здійметься метушня нечувана.
Під сонця плигами зажмурся!
Бо хутко прийде звіт недумання
У ясно-сірій палітурці.
VIII
Хто, хто ще був такий радий,
Як я учора?
Місячні ночі будуть — будуть скоро,
Як кілька часу назад.
Небо безплямне. Рожево-блідий захід.
I тут же на золоторіг зором наткнувсь —
Як гарно півмісяць неістнуючої мечеті зігнувсь!
Це був моєї туги знахід.
IX
Зимно. Давно не падав сніг,
В зимі сьогодні — якась примушеність.
Віти, мов дротові, вібрують — смутні,
I в її очах — легка відчуженість.
Голоси пронизливі пройдуть над садом.
Смуток унісонів шукає — не знайде.
І я не вилізу з цих вібрацій, я — ніби вчадів,
І серце викрикує безглуздо: знайте! знайте!
Не знаю сам, що потрібно моїй утомі.
Випроставшись — зосередковуєш дбайливість.
Все так природно — дивишся на солому,
Ідеалізуєш дівочу полохливість.
X
Все село в білій куряві, куряві сніговій.
Хто вийти погулять наважиться?
У вікно гляну — мете, лютує буровій,
Білий сад скаржиться.
Скаржиться і скрипить білий сад.
Мерзне біля пню дурненький зайчик,
Ой як зимно, зимно поміж хат!
В сінях жалібно собака скавче.
Скавучить, скавучить, хвостом замеле,
На груди кинеться, як вийдеш у сіни.
Не віриться, що село завмерло.
Весело ждати зміни.
XI
Дядько заходив уранці з рушницею.
Слід завів у садку.
Мама дала йому чаю з паляницею
I він поставив рушницю в кутку.
Заячий слід! В білому снізі —
По полю фігурки, фігурки з плям!
Боже, в мене навернулися сльози...
Милий, милий дядечку, передайте привітання полям!..
XII
Батько рубає верболіз
Я стягаю до тину.
Тричі одніс —
З-під шапки полився піт.
І так працював без упину,
Заскородив стежку.
Скільки послав на долину
Дерзких рапід!
Гарну провів я мережку
Між вишень в садку.
Смуток замерз
В кутку.
XIII
Три шибки у вікні —
І як багато дива!
Згорнута фільма в мені
Інтегральна перспектива.
Мрія — у строї гімна,
Безецний9 фарс.
О моя земле рідна —
Мій далекий Марс!
XIV
Лютий. Лютий. Лютий.
Одинадцяте число.
Мертвяк закутий
Невиправданим злом.
Доживає останні дні
Крижане лихо.
В диханні білий сніг
Порошить стиха.
В саванах білих, білих
Плазують з усих сторін.
В кутках мизерять несміливо
Діти Аполона.
XV
Тіні лягли насторожені,
Тіні вечірні.
Сині вогні — заворожені,
Далі — безмірні.
Вічність розмірених плисків,
Шумів містичних, —
Ніжність осліплених стисків,
Рисок незвичних.
Світ і душа — ототожнені,
Далі — безмірні.
Тіні лягли насторожені,
Тіні вечірні.
XVI
Вібрують тихі колихання
Заснулих віт.
Зникають образи кохання
Минулих літ.
Затихли вічности мотіви
І тане світ.
І пронизали срібні співи
Мій білий скіт.
XVII
Я ходив з нею, далеко були ми —
Обходили немало поля і попали в ліс.
Скільки прани — бо не були ми злими —
Я звідти в кімнату приніс!
Сьогодні сижу. Не мане синій сніг.
У зеркалі дививсь на риси.
Не бачив сад моїх сьогоднішніх ніг.
Цілий день пробув і самотно згризся.
XVIII
[знак хреста] Ґазелеві
Я здоровий і обідаю двічі на день.
Сонця в мені великі куби.
Біль мій ніким не розгаданий,
Але я до болю звик.
Я заздрю маленькому хлопчикові,
Що вмирає у хорих муках.
«О! Відкіля ці руки нові?
Не було ж рук...»
Я здоровий і двічі на день обідаю.
Ґазель умірає у день охмарений.
Але я хочу — чому — не відаю
Туберкулезних марінь.
XIX
Курява. Біла курява.
Курява снігова.
Далина в степу одурена
І ототожнена голова.
Курява. Біла курява.
Курява снігова.
Далина в степу одурена —
Тільки люлька моя жива.
XX
Чвалав сьогодні по полю,
По в’язкій стежці.
Вітер дув в шию до болю,
Зір губивсь на далекій мережці.
Я нічого сказати не можу.
Вітер по полю гуля.
Хутко вишле сторожу
Чорна земля.
XXI
Як я не знав про прекрасну Люцію,
А також про те, що я — лицарь?
Тіни шляхетні! Душі революцію
Присвячую я вашій високій пам’яти.
Ваші великі пригоди — в моєму серці.
Я ваш вірний і вдячний нащадок.
Хутко Велетень згине зі мною на герці —
Бо душу віддав я прекрасній панні Люції.
Вона живе на самотнім острові серед пальм,
Її резиденція хоронеться моєю сміливістю.
Моя сміливість черпає силу від її образу без найменших плям,
І обоє ми замкнуті — вона в палацу, а я...
Кінь мій — мій товариш вірний, —
Скільки пригод зазнали ми, страви душі!
Але я ще химерніший, мій запал надмірний,
Цілий світ знає й дивується моїй силі.
Хто знав, що це я — нащадок славетних лицарів!
Хто б міг подумати, бо не гадав і сам до останнього дня!
Я іду — на захист усих ображених, бо світ повний злих царів, —
О велетні, дракони і чародії! О моя незрівняна Люціє!
ХХІІ
Я не люблю тиші і суму,
Коли плину andante.
Я люблю, як мчить, повна глуму,
Моя Росинанте.
Не спине, не спине ніхто
Наш біг експресний.
Ми обганяєм і кпим авто —
Зими, весни.
Залесливо-мерзотно лізе на нас,
Станем в бій, одкаснись від неї —
Хай сяє незмінено
Ясна Дульсінея.
XXIII
Мій товариш забіг —
	Я сам.
Яке сумне моє гавкання.
Шкода себе.
Чорніє, плямиться земля —
	Сніг тане.
При місяці мерехтить щось,
В душу залазе, каплеться.
7 вздовш і 3 вшир шибок —
	У вікні моїм.
Але я ще не бачив Його,
Були ночі сині.
Увечері, як лямпа світиться —
	Сижу за столом.
Перебігають, переставляються, живуть
Тонкі рухи слів.
Ідем по стежках білого саду —
Це наш «обход».
Повертаємось білі, свіжі, мокрі.
Невже захоріє коли мій мозок?
918. Кибинці
