У білому савані
Я зникну без зойку як рози в вікні
Я зникну без знаку в блакитному сні
А згодом воскресну в вертепах не раз
Між галасу крику незв’язаних фраз
У білому савані в темнім кутку
Над знаком масонів я блисну в танку
І будуть сміятися в синій півмлі
Всі звуки всі фарби незнані землі
I встануть потвори від тої доби
Почвари і гади моєї злоби
Контрасти святого що в серці я мав
Всі ясні блиски що у мріях зілляв
Я зникну без зойку. Не вгледять — о ні
Як буду конати я в смертному сні
А згодом воскресну воскресну не раз
І плями червоні зоставлю на вас.
20 — XI. 916. Владівосток
