ПРЕРІЯ ЗОРЬ
Поема-роман
I
Ліфтом на п’ятий поверх
English Berlitz School
В скляній кімнаті
Зустрілись вперше
Білі снігові улиці
Будинки телеграфний дріт
Серце сказало: годі скулиться
Годі ввечері мерехтіть
Рипіло на тротуарі
Крутились сніжинки біля лихтаря
Руки в муфті обличча en face
Повертались вперше
Прийшов сам
Капало з дахів
Хотілось грому
Гріхів
II
Мокла сигара в роті
Блищав сніговий шлях
Зупинивсь в блок-ноті
Пролітав птах
Йому зимно зимно йому
Крізь душу птах пролетів
Ходив по кімнаті бурмотів: я зніму
З гвіздка роз’ятрений гнів
Бо не можу не можу я
Дивитись в узорне вікно
Капелюх зняв
На улицю знов
III
Парадного зачинив двері
Хрустів і миготів пейзаж
Витикалась з-за дахів прерія
Зорь шкляний вітраж
Сопіли заморожені коні
Дзвенів на розі трамвай
Горіла вітрина в ілюзіоні
Колихалась в акваріумі трава
Вібрує далина запорошена
Сліпить назустріч сніг
Дрімає увага насторожена
І стежить за руханням ніг
IV
Зненацька встала постать
Здивовано солодко затремтів
Це була — лічив — шоста
І ніж у серці стремів
Усміхнувсь недбало й просто
Нарочито руку простяг
У нього були ненароком гості
Ах оце бурлацьке життя
Вона не була не рада
I зараз додому йде
Хоч може повернуть назад
А її хтось жде
І потім ще кілька кварталів
Не багато сказали слів
Не спитали
І вечір згорів
V
Моя кімната на третьому поверсі
І в двір вікно
Перед ліжком росплітаю коси
І всміхаються зорі знов
Я ще наівна дівчинка
Ах якби ж то так
Простяглась за вікном молочна річка
І таємить у серці знак
Перед очима мені
Чорний портфель
І сатурн за вікном в огні
І не бачу я стелі
У кімнаті на третьому поверсі
Де в двір вікно
Перед ліжком росплітає коси
І співає і тужить знов
Може завтра побачу побачу я
Бо сьогодні легенький сніг
І він не згадав про побачення
І докінчить не міг
Душно душно мені
Увечері піду до кафе
За вікном сатурн в огні
А на столику портфель
VI
Сідають звичайні гості
Кафе в огнях
Не витримує сиґарної млости
Жах
Доміно східний профіль
Табачний дим
Здіймавсь туман на Голгофі
Колихалось серце з ним
Розчинила несміливо двері
Ввійшла зирнула в кут
Хтось кричав сусідньому сквері
Кинув жаху жмут
Зблідли червоні вази
Росою слова взялись
Пили каву разом
Сплелись
Неясно відчув питання
Одрікатись більш не смів
І заблимало сподіване смеркання
А вогник ще душу грів
Цілий світ вібрує мерзлим дротом
Затремтіли гори ліси
Вона стежить півроскритим ротом
І наівною недбалістю коси
VII
Він говорив не скоро
Промінь пестливо грів
Стежить замисленим зором
За летом химерних слів
Гори там високі й дикі
Море блакитне чуже
І багнеться приязних стисків
І вона не зводить очей
Далекі міста шуміли
Приморські на островах
Меткі свистіли стріли
З бронзових рук жах
І може ніколи ніколи
Не побачить зелених пальм
І мрія кохать не дозволить
Перед острахом чорних проваль
Дими огні колихали
Навіщо навіщо тут
І навіщо на ньому казали
Чорний сурдут
На губах іронично тремтіли
Риски захований сміх
Але ви яке мені діло
Скоро піду до них
VIII
Стомивсь виснаживсь зимою
Горіли кам’яниці без води
І над телеграфним дротом трюмо
Й на ньому місяць блідий
Коли ж ростопивсь віск на бульварі
Пелюстками запалених свічечок
Затремтіли стрівожені телеграми
Ізолятори забреніли цоками
Запитував туберкульозну весну
Чи мене прийме нова весна
Упав промінь на вохку стіну
І висхла стіна
Чи вона знає знайде мене
Очі такі рідні мені
I проміння летить до неї
Й улиця не почуває ніг
Чув що потаємність марна
І просто табачний дим
І що це звичайна кавярня
І звичайна женщина з ним
І доміно і грецький профіль
Незнайомої погляд вабний
І просто туман на Голгофі
І в жилах підвищений плин
IX
Годі дивиться в вічі
Серцем вітри
Стиснемо руки двічі
Немає в мене сестри
Тмяність далеких туманів
Вабить погляд мій
Над шхуною я отаманом
І спеціальний стрій
Дощів моє серце прагне
I вию скажених бурь
Кохана не думай про рани
Без сліз брови не хмурь
Улиці таємний шепіт
І блиск сліпих лихтарів
Слухаючи нервовий трепіт
Я заморивсь я згорів
Падає як порох попіл
І підвожусь із криці я
І ніхто з них не второпа
І ніхто не збагне ніяк
Мій погляд зміряє строго
У блисках далеких огнів
До крижаних гір дорога
Моя затоками блакитних днів
Мила в кавярні годі
Може вернусь колись
В гренландії через холодні води
Ти мене покличеш вернись
Бо заморивсь заморивсь я
І поцілунок гіркий
І поле і жовтий яр
Благає і молить кинь
Годі кохать не в вічі
Серцем із гір вітри
Стиснемо руки двічі
І з серця мене зітри
X
Росповідала знов вчора
Роскидала блиск іскр
Я зробилась знов хора
Подивись руки віск
І не живу зовсім сучасним
Рабиня середніх віків
Може почала невчасно
І без свідків
Мене так вабить синє
І неба шовкова ніч
І плину ніхто не спинить
Земних стріч
XI
Над піаніно незрозуміла пара
І звуки ручаї крізь дим
А поверхом вище гитара
Під столиком жвавість рим
Я кину тебе самою
З иншою сходах зійду
Я кину тебе німою
З шклянками сітро чаду
Дай мені знайти двері
Після поглядів панн чужих
Я залишу душу в сквері
А ти свою залиш.
В опереті в кінотеатрі
В тріпоті моторних крил
Я піділлю крови ватру
В пошану синіх могил
XII
Сказав що коли не буде
Завтра його тут
Вітер на горі остудить
Голову й серце вмруть
Вмруть ненажерні сили
Стікають з тіла для нас
І щоб заховать могилу
I щоб не впасти ні разу
Він утече за обрій
В ліси крижані степи
І вклониться священній кобрі
І скине сміх сліпий
Я схилив чугун і залізо
Під владу нервових ніг
Я хочу охопити скрізь
Спиною до неба ліг
І знов ніби розстання
І знов ніби прощай
І коли переступимо грань
Пекло нам буде раєм
Ні не треба не треба більш
Зостаньсь знесу сам
Нехай спереду виє зліш
Назустріч нехай нам
XIII
І раз ранком сталось так
Хитавсь на воді пароплав
І обоє зійшли сумний знак
І поруч став
Ти чуєш хлюпочуть хвилі
Моря привабний клич
Приємно в зеленій могилі
Заснуть рослини ніч
Цілую білі перса
Кров викликає мене
Ніж спокушає на герць
І серце гостро шкляне
Бачиш в очах мука
В волоссях гірких твоїх
В устах вохкість роспуки
І смак баговіння в них
Стогнеш ніхто не чує
Лиш я коханець блідий
Біль смокче і трує
Блакить океан води
Обніми здави палко
Вколи відчаєм губ
Ти запальна коханка
По хвилі будеш труп
Це я твоє завтра
Вічність кохання смерть
Горить жагуча ватра
З моєї волі життя кінець
Заплющ очі в тінях
Владницькі рухи мої
Ми вдвох в німих стінах
На ліжку білім огні
Заплющ очі кохана
Останній притиск твій
Мої ласки прощанні
І твій стогін: мій
XIV
І вже покинули беріг
І внизу і вдвох
Позачинені двері
Електричний маленький льох
Вискочить сам на гору
Подивиться небо огнях
Хлюпотить за бортом море
І в каюті вдвох
Зупинялись і відпливали
Не бачили міст берегів
І чого вони вдвох казали
Чим скінчиться гріх
Роспатлана й мокра на ліжку
Ніччю після гудка
Вона вже холоне ніж
Встромила його рука
Кохана вискочив в двері
Порожній і чужий чардак
А недалеко бовванів беріг
І серце капнуло: так
Захолов біля колеса штурман
Схиливсь до моряка він
Хай роздере душу сурма
Серед ночі не хоче стін
І вмить кинувсь годі
В пінявій хвилі голова
Солона вода в роті
I останнє прощай прощай.
XI — 919, IV — 920. Київ
