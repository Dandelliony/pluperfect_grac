Прикре становище
Живе в мені палка любов,
Шука шляхів в її серденько.
То захвилює в серці кров,
То в груди стукотить швиденько.
Живе, буяє і... мовчить
Коли зустрінемося ми.
На серці ляже щось і спить
Мов ковдра білої зими.
Так нудно й тоскно лізе час.
Слова мої непослідовні.
Невже огонь в мені погас?
Невже нудоти груди повні?
А як нема її — вміраю.
Нема тоді мені життя.
І повні груди я плекаю
Палкого й ніжного чуття.
25 — IX. 913. Хорол
