Маніфест
Марш
Розносить буря всесвітній пожар
Хитаються будови корчиться світ
Там, де пройшли, вже немає хмар
I сходять червоні зорі над сутінками віт
І блисне сліпуче сонце і запалають міста і села
І зворухнуться серця одверті у золотому огні
Приходьте до нас у кого обличчя веселі
Хто життя не шкодує у червоній борні
Темні сили рідіють заженем їх у нори
Розіпнемо на стінах хто коритись не міг
Хай покриють всю землю червоні прапори —
Лише той веселий, хто світ переміг.
І
Схвилювалось синє море до дна
Пішов галас по всій землі
Хто каже що надходе весна
І зашелестів молодий ліс
Схвилювалося море до дна
Пішли грюки по всій землі
Цього року буде рання весна
І вода затопить ліс
І здрігнуться віки до дна
І прорветься огонь з землі
І освітле нетри весна
І захитає буря ліс
Розітнеться підземний грюк
Здійметься порох з ним
Затріпоче міліоном рук
Загуркоче пеклом рим
Розгойдає сліпучий крик
Замигоче блідим огнем
І побачуть що хтось вже зник
І зажадають стальних поем
Але стримать той гук не міг
Одноротий шалений вий
І залоскоче над містом сміх
І відгукнеться безжальне — бий.
Загуде із ночі.
Рявкне переляканим вибухом.
Місто витріщить очі.
Сколихнеться глибоко.
Обтягується червоним.
«Хай живе революція!»
Тягнеться підбита ворона
По Прорізній улиці.
В перший такт не попали —
Загули хто куди
Але всі пізнали
«Інтернаціоналу» мотив.
Буржуй на дорозі на біду.
«Смерть контр-революції!»
З великим червоним бантом сказав:
«Завсігди
Ми за революцію».
Буде жалітися хто не повіре —
Можна йому показать на плакат.
Хтось буде пити за нову віру
А хто буде плакать.
Пролетів грузовий з симетрією багнетів
Закахикали від бензинодиму.
І підкреслили: з буржуя ми зробимо котлєту:
Нічого панькатися з ними.
Перетягли через всю улицю
І задерли голови —
Подивись, кажуть, як здорово
І в очі не мулить.
А як буде вночі!
Ге-е! Це тобі не «Salon d’Art»,
Тут і не пахне пасажем.
Просто тобі снопом як ударе,
Ніби між очі кулаком, скажем.
От тобі й мистецтво!
Музу стягли,
Крутнули разиків зо два,
Божкались: що за рвецтво
Що за хулігани, неуцтво
І прочі слова.
Аж тут справа не в тому!
Хоч умірай, хлопче —
Немає життя конче
Не розсипайся золотом.
Ну й перетягли ж!
От же й постарались!
Віник обмочили в фарбу
Пообмотували лихтарі
І наказали:
«Свято».
І було дійсно (свято).
Ну й же ж а-а-а!..
II
Переходили засніженим бруком
У відтінках каламутних хмар
Небо гнівалось земля відповідала грюком
І гупав черговий удар.
Червоними язиками роскидалася мрія
Кождий крок відмінювався фільмами мініатюр
Всі поспішають до залізного змія
Всі благословляють вокзальний мур.
Метушилися заклопотані натовпи
В шуканні невідомих доріг
Підпирали навхрест телєграфні стовпи
Бетонний ріг.
А потім подавали потяг
Загули паровози
Гамір зливавсь у руйнуючі погрози
І було сухо в роті
Сіріли фігури в рухаючім барельєфі
Гуділи вигуки і затрівожені дзвінки
Валялась під ногами брошурка Тефі.
...Два ешелони вже рушили за Київ!
Було небезпечно на бушуючім пероні
Геть хто без діла
Зливаються сірени в ухаючім стоні
А по той бік гуркоче автомобіль.
І ще один ранок.
На небі було написано:
«Встань».
Хтось тикав пальцем на спис
І захопив обранець.
Виліз замурзаний
Крутнув рушницею
І попав у пузо.
Масло з паляницею!
«Советская Типография!»
Оперний Театр!
Винесли заколотого графа
I останню звістку з Татр.
Небо душить місто пасмами похмурими,
Улиці здрігуються захватом випадкових драм,
Пробіг гуркітно автомобіль навантажений літературою
Назустріч завойованим дням.
Саме час як виходить газета
Хлопчаки розбігаються з вигуками «комунар»
Починаються перші pas вечірнього менуета
Ворушиться світлотінями мокрий тротуар
Улиці розбігаються огневими хвилями
В тремтячих іскорках залізного попурі
І здрігається небо зачарованими крилами
У такт затурбованій грі.
Стікає вода по трамвайних рельсах,
День зупиняє ходу.
Все перечули ждуть останньої версії
І розгукнув: іду!
Слава Богу!
(Отримав ляпаса) —
Загубив останню змогу
Всі очі випас.
Вечірня газета!
Одгукнулось по всіх кутках
I затріпотіло серце поета
І просвітлішав жах.
Вечірня газета!
Як там Одеса?
Хочеться дредноутового перуета
Після заштореної меси.
Осліпли великі улиці
Стікає вода при лихтарях.
Немає місця муці
Заким чутно — гряк,
— Гряк!
Дихає ніч знакомим вітром
Після сонечного дня.
Всміхнувсь Хрещатик тогорічним привітом
Розстебнув пальто і капелюх здійняв.
Завтра день прокинеться і приголубить усе розхрістане —
Усе хлоп’яче і молоде —
Омайнрідене, омонтекрістене —
Ранком весняним по улиці йде.
І роскаже зустрічним паннам
Про дихання вечірніх рим
Здивує вічнознайомим і вічнонежданим
Захвилює в арпеджах гри.
III
Сміливим рухом
Видряпались по бруку
І потухли,
І повисли руки.
Відпочивають на рівному місці
Усе висить на своїх гвіздках
На небі місяць,
Елєктрика в лихтарях.
Ждуть з-за рогу залізних коней
Іскор від камня,
Може ще блисне багрово-червоне
В очах неминучим стане
І переконає неймовірних
Заким ніч потухне
Про субстанціональність металю і гамірний
Рух.
Випливали сизі дими з-за міста
Вквітчались оранжевими стьожками
Переливались вилиском намиста
І мінялись казками.
Не небі ювилей Тараса Шевченка
На сході висовують сліпучий плакат
І шумлять людські віти —
— енко
— енко
— енко
І крутивсь скажено й безтолково світовий циферблат.
Уже зійшло.
Уже день.
Брязнуло перше без слів
А потім —
Дззе-нь!
На пляцу трибуна.
Всі, всі до центру!
Зараз повезуть труни
На цвинтарь.
Глянь, хто може!
Хто не міг, сховався.
«Боже, боже»
З льоху озвавсь.
Червоне!
Червоне!
Червоне!
Сонцеві перше слово!
Голова у мідь дзвоне!
Не треба розмов!
І заговорив тов. Сонце:
«Сніг уже ростає.
Треба тачок конче».
І хтось відгукнув:
«Є».
День був дуже пекучий.
Ждали вечора.
Піт котився з натовпеної бучі
Закликали фельдшера
І просили води.
Руділи й мерхнули високі плечі
І благали:
Прийди!
І прийшов вечір.
Зостався оден на пляцу
Біля Мійської Думи.
І шептав без плачу
В задумі:
Це ж тимчасово.
А далі? —
Візьме останній слово —
Ну і що ж?
— Ціаністий калі.
?
Зле.
Зовсім спокійно!
? Залишиться довічно мале
? Ритмично і мельодійно
Фі.
Це ж тільки епоха.
Тема: Міф і
Блоха.
Залишивсь оден на трибуні
Місяць був високо над будинками
Вже позлітали на небо дурні
Спостерігав на шпиньках
Але ж була ніч
Уже полягали спать
Ворушиться слизький брук
Відпочивають на рівному місці
Усе висить на своїх гвіздках
На небі місяць
Елєктрика в лихтарях.
IV
Виводили армію з міста
Щодня зникали непомітно
Опустіли улиці
— На фронті.
Без вигуків і без парадів
Ніби буденно
(Невже кінець)?
Лязгали грузовики
Тріскали машин
Шини
Тротуари натовпом
Праворуч
(Ліворуч)
Плакати на вітринах
(Гідра контр-революції)
Магазіни взяті на учот
Бігали собаки
Крутили хвостами біля кафе
Гнались за двохповерховими автомобілями
А я
На розі Фундукліївської й Володимирської
Розставив свій мольберт
Виринув оден з паштетної
І кинув:
— Прозаїк.
І другий:
— Зрадник.
Торкнув мимохідь
Здійняв капелюха
І сказав:
— Романтик.
Сіпнула за рукав:
— Милий.
Вийшов з воріт редакції,
(Портфелем)
Застібуючи пальто
Призирнув:
— Ліберал.
I гукав газетчик
Обірваним чоботом:
— Розумієте
— Розчинили фронт
— Розірвали
— Розігнали розумієте військо
— За Київ
— Привезли свіжої літератури.
От це гаразд!
Розділились між двох ідей.
Переплутались в традіціях,
Оден кричав: я ґеній
І робив геніяльну репетіцію
— Згадував Японське Море,
— Тигрову Батарею,
— Озеро Жовтих Лілій
— І Чін-да-лаз.
Сховавсь під ворота
Повертаючись з «Молодого Театру»
Як би спастись від кулі —
— Це не я
Я затримався з Лесєм Курбасом,
Потім нас догнав Марко
І стукали кулаками,
Дивились афішу
Маніфестація
А доки що:
Як би дістатися додому
(Гоголівська ул.).
Не буду обертатися з «вибачте»
Застерігав лівий поет
Ви мене прочитать доклад покличте
Марка «Багнет»
Завше можна знайти в Клюбі
Дивіться — плакатить афіша
У мене чоботи грубі
І є воші в чубі.
Час злішай
Час не жде
Попадай у ногу
Завтрашній день
Не зважай на осторогу
Небо лоскутками завішай
Землю гуком утопимо
Дзз-е-ень
Час злішай
Викрив брови строго
Час не жде
Попадай в ногу
День
Дзень!
Як би до моря?
Зібрать думки
Докупи.
Нерви хорі
Голос хрипкий
Очима лупаю.
Роздягнусь біля Хмельницького,
Покажу всім
Що в мене красиве тіло
Небо надушило низько
Ззім
Два оселедці сміливо.
Продиралось фіолєтове сонце між ногами
Плутались проміні,
Верещав мотоцікл — не стежив.
Роскидавсь теплими струйками вітер
(Весна)
Поскидали зайве
Сукні просвічують
Прогулятись вийшов.
Ах, кавярні зачинені
Сьогодні громадське свято
Але зате увечері концерт Собінова
Оратор Затонський.
Потухали шибки на четвертому поверсі
Сірішав брук —
Оранжевими плямами повисли лихтарі.
V
Стояв — надвечір було —
Водив пальцем по небі
Поет.
Газета в одній руці
Шептав:
«Десь далеко димарі ескадр».
Притуливсь до кіоска
Натовп дививсь
Шептав:
«Десь далеко димарі ескадр
З пасмами диму».
Хотілось пожежі страшною загравою
Надходила спокійна ніч.
«Десь далеко димарі ескадр
З пасмами диму —
Плавають на Чорному Морі».
Водив пальцем по небі поет,
Шептав:
«Забризкать водою блиски
Огневої ватри,
Знищить,
Розбить».
Насувалась ніч.
«Море з землі посувається до берегів».
Водив пальцем по небі поет
Шептав:
«Десь далеко димарі ескадр».
Зігнутий оповідає сучасну історію
На розі двох пустельних улиць лихтарь.
Світиться Хрест на покинутім соборі,
Благає знищенно: прийди, вдарь.
Зникли зорі на помутнілім небі,
Прищулився Бог в жаданні людських містер.
Але озвалась улиця категоричним «не треба»
І Бог схилився на тумбу і вмер.
Плакав вітер дориваючись з поля:
Мені Бога жаль.
Розігнав тіни самотний вистріл з пістоля
І нагадав про камінь і сталь.
Розсміялись силуети на темних конях
Хтось запізнілий подумав, що мираж.
Здавалось, що перед ранком ще в мідь задзвонять
Але всі мрії розігнав центральний гараж.
Вискочили,
Загули світанком,
Зашипіли крізь сизий дим.
Зникли силуети, тіни, фіранки,
Прокидається місто, повне залізних рим.
Кричали вголос —
Камінь
Бетон
Залізо — —
— Всесвіт
Всесвіт
Сталева людина
Огненним серцем
Єдиний владарь
Плянети пан
Блискавками руці
Дротом мередіанним
Броневому автомобілі
— Ворога!
— Ворога!
Кам’яниці
Залізо
Чорному димі
Відблисками вибуху
Тріскають дзвенять
Ланцюги
Падають
Стовпи
Гнуться залізні
— І станув зачарований на сході
— Будинок на червоному фоні
— Окреслений виразно й гордо
Перший будинок нового світу.
1919. Київ
