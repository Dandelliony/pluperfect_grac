Тиждень
Завтра тиждень мовчання тиждень одчаю
Завтра неділя а що було в ту?
Дощ не перешкодив дощ нас вів до раю
Ах невже забув я? Ах невже не знаю?
Конав я цілий тиждень і хутко доконаю
Я загубив прекрасну я загубив святу
Завтра тиждень одчаю тиждень мовчання
Завтра неділя а що було в ту?
Хмари над парком у серці бажання
У серці контрасти павзи сподівання
Найглибші співдихи найтончі торкання
Я загубив прекрасну я загубив святу
Завтра тиждень тиждень страждання тиждень роспуки
Завтра неділя неділя несподіванок день
День дисонансу незрозумілий і прикрий день муки
День що не має оформлень вияснень наймень
Тиждень омучив він пройдений завтрашній день
День обезфарблень день мовчазних потухань
Треба вернути — багнеться давніх прагнень
Багнеться знову обіймів-напів і ясних колихань
Багнеться пауз найтончих змагань зачекань
Завтра тиждень конання тиждень страждання мовчання
Завтра не буду я бачить її
Вернесь минуле? Забудеться тиждень?
		Воскресне найдивніше кохання?
Здійсняться мрії мої?
3 — IX. 916. Владівосток
