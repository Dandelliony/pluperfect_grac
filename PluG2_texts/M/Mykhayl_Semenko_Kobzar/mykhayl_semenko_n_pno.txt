Н. П-но
Колись я любив її... Серце кипіло,
Без часу котилося світле життя,
У грудях щось гріло, співало, раділо,
А серце любило, як тільки уміло,
І весь я горів у вогні знебуття...
Але не знайшов я утіхи пестливої, —
Спів мій у неї надії не стрів...
Як ждав співчуття я, розваги вабливої,
Як ждав я кохання краси полохливої, —
Та холод лиш стрінув, і з туги нудьгливої,
Кров’ю ридав і в одчаї горів...
Пролинули роки... Ми з нею розстались.
Змінилися люде, змінилось життя,
Лиш лагідні спогади в серці зостались.
Я стрінув її! та вже струни порвались,
Потухло і вмерло у серці чуття.
25 — XII. 912. Петербург
