П’єро страждає
Що таке — захват? Що таке — біль?
Що таке — мука і жах зневаги?
Я зрадив своїм прінціпам і шукаю розваги.
Що ж це таке! Це ж на життя пасквіль!
Не можу, не можу, не можу розп’ястись!
І коли я ненормальний — то нащо ж я тут?
Прірва. На дні — жах, безлічногий спрут,
Я вперше — не обіч і востаннє — підтятий.
Ну і нехай це передзначено. І що буде далі?
Я заплутаюсь і не вилізу. І невже це павутиння —
Моє життя і ціль? І хто — чи я, чи всі, чи вона винна,
Що тут — омега, і приск, і зимність сталі?
Об’єктивність. Сонце і яснь. Усе, що навколо.
Невже це не сходиться, невже це поза моєю душею?
Невже я такий пристрасний, що все починається й кінчається нею?
Квіти безстидні. Жах. Божевілля хватає і душить за горло.
Що таке біль
І жах зневаги?
Шукаю розваги,
Бо життя — пасквіль.
Не можу розп’ястись —
Нащо ж я тут?
Безлічногий спрут —
Ним підтятий.
I що буде далі —
Невже павутиння?
І хто — чи вона винна
За зимність сталі?
Усе, що навколо —
Поза моєю душею? 
Світ кінчається нею?
Душить за горло.
28 — II. 917. Владівосток
