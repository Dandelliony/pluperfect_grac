Вінок тремтячий
Сціпляються в гірлянди мійські плями,
Крапки зливаються в бріллянтові вінки,
Вінки рухливі п’янять душу до нестями
І божевільний спів осліплюють дзвінки.
В вінках рухливих бризкають крапки,
Сціпляються в гірлянди мійські плями.
Сціпляються в гірлянди мійські плями,
Струмками чорними тече незрима кров.
По закутках легендно квітнуть ями,
Печерно звуть звабливістю розмов.
І тихо парк в самотності вечірній
Смертельно плакав про минувший сон,
І вечір завмирав в чеканці неймовірній,
І був такий страшний — глухий, несмілий стон.
Та смерти не сховать шепочучолистами,
Далекий зов покрив лоскочучі струмки, —
Сціпляються в гірлянди мійські плями,
Крапки зливаються в бріллянтові вінки.
Крапки зливаються в бріллянтові вінки
Як зойк сіренний тишу заколише.
І натовпом розсиплються незібрані думки,
І зимно щулиться роздерта зойком тиша.
І стіни затремтять і збліднуть смертно тіни,
Здрігнеться чорний жах в засипаній труні,
І камінь захита міцні, довічні стіни
І виблисне лихтарь на вежовій стіні.
Але горять навкруг омріяні блиски,
Але повстали в мурах инші плями, —
Крапки зливаються в бріллянтові вінки,
Вінки рухливі п’янять душу до нестями.
Вінки рухливі п’янять душу до нестями
І розсипаються огнем мережчатих тремтінь.
Дракони сваряться безглуздими кігтями,
Як форми зсунуться розірваних склеплінь.
Нежданно розійшлись безтямно-білі пари,
Вірвались, мов у сні, безтемпові пісні, —
Заворушилися розмірено рухливі тротуари,
І смерть, комічна смерть, заграла на струні
Жемчужать електрично розпачливі реклями
Хвилюють лоскотаннями стрівожені гудки —
Вінки рухливі п’янять душу до нестями
І божевільний спів осліплюють дзвінки.
І божевільний спів осліплюють дзвінки
І в рухах сміливих повзуть швидкі трамваї —
І жде самотна ніч бажаної руки,
І сунуть зимно стрійні жінні зграї.
І жах відчув, що серцевий замок
Повис назавше в міфних обіцянках,
І безоглядно відштовхнув безобережний крок,
І кров стекла повільно на гулянках.
І запалав розпачливо на жертвеннім огні
Останній звук на тріснутій струні.
І божевільний спів осліплюють дзвінки.
В вінках рухливих бризкають крапки.
В вінках рухливих бризкають крапки
Мережать краєвид огневими тілами,
Злилися з фейерверками зруйновані струмки
І парк шептав: христова сила з нами.
Бензінно зашептав люесними устами
Про мрії сонечні і сміливі думки,
Блазень штовхавсь, сльозивсь і реготавсь під обламками брами
І камінь переконував, що він — він не такий.
Вінки блискучі п’янять душу до нестями
І божевільний спів осліплюють дзвінки.
В вінках рухливих бризкають крапки,
Сціпляються в гірлянди мійські плями.
