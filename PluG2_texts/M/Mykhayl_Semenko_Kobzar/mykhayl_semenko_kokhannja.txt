Кохання
І
Душа бренить у сяйві мрій,
	У золоті надій.
Мету я бачу в них життя,
	Принаду забуття, —
Але томлюсь в темниці цій
	І стогне мозок мій!
Душа у сяйві мрій бренить,
	Надії золотить.
Життя науку я пройшов,
	Порвати струни встиг...
Чи раз хоч затишок знайшов
	У втіхах запальних?
Ах, ні... з покоєм розійшовсь
	І в помилках своїх!..
II
Струмок життя дзюрів в мені
	І жив я, мов у сні.
Загату далі він розбив
	І серце утопив... —
Вже не живе... Вже оджила —
	Тоді душа цвіла,
Коли струмок в мені дзюрів
	І мов у сні я млів!
Душа горить, душа квилить...
	В задумі вийшов в сад.
Він тихий був і ніч пестить
	Кущі святих троянд.
У грудях давить і щемить...
	І я пішов назад.
III
Коли б вже сонечко скоріш!
	Коли б вже ніч пройшла,
Було щоб в серденьку ясніш,
	Душа покій знайшла!..
Але у вікнах ще чорніш
	Та ніченька була.
Душа бренить у сяйві мрій,
	У золоті надій...
...Ридай, ридай!.. — не жарт життя —
	Мета оце буття:
Кохання! так, земний це рай,
	Рида душа нехай,
Нехай у сяйві мрій бренить,
	Надії золотить!
9 — II. 913. Хорол
