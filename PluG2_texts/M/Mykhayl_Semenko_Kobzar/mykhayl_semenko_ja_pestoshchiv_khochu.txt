Я пестощів хочу
Я пестощів хочу — серденьку покій!
Пісень непроспіваних, сміливих мрій
Багато у серці моїм розцвітає.
Кому ж я їх висловлю, виллю кому?
Хто гасло підніме, розгоне пітьму,
Про щастя моє і нудьгу роспитає?
Я пестощів хочу, щоб голос палкий
Розвіяв повітря і шлях мій важкий,
Щоб вільно я йшов, не губив сподівання!..
Для кого ж, для кого я буду співать?
Хто тугу розгоне, примусе мовчать?
Я пестощів хочу, я хочу кохання!
Я пестощів хочу, щоб вид чарівливий
Зорів наді мною у день мій нудьгливий,
Щоб серцю пестливий знайшов я покій!
Пісні непроспівані серце співає...
Кого воно вабить? Із ким розмовляє?
Я пестощів хочу в нудьзі навісній!
19 — VI. 912. Хорол
