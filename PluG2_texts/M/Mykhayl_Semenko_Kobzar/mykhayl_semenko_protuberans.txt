Протуберанс
У ліжку білому страшний протуберанс
І на багато миль як вибухне він кине
Палких скалок що душу зранять
І в тілі щось палке-палке поплине
Пекуче й ніжне ніби станс
Портьєра вправлена почнемо наш сеанс
І моралісти нас напевне не похвалять
У плинах пристрасти на поверхнь лютість рине
I п’яні вистогни в огнях ніхто не спине
I хутко вибухне страшний протуберанс
І ніжний-ніжний виллється каданс
В ажурних мережках затріпотить застигне
Останні виблиски півтіни лиш зоставлять
I в тихих загравах ручай життя поплине
Останні плюски угаваючися кине
Погаслий враз протуберанс.
2 — X. 914. Київ
