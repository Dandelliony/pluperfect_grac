Осінь жовта
Вітер свище, вітер дише,
Віти голії колише,
Верховіттями гуде.
Очі квіт журних запали,
Ночі враз хмурніші стали,—
Осінь жовта йде.
Мертве листя обтрусила,
Все в обійми охопила, —
Зажурився світ.
Степ розлогий зажурився,
Туманом він густо вкрився, —
Смерти скрізь привіт.
Вітер свище, вітер дише,
Віти голії колише
Верховіттями гуде.
Вже морози затріщали,
Все замовкло, все зів’яло, —
Серце ж — сонця жде!
2 — IV. 913. Київ
