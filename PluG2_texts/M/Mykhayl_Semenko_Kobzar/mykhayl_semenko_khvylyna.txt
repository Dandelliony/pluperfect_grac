Хвилина
Вхоплю я в руки арфу золотую,
Втоплю свій біль у згуках чарівних, —
Співає серце пісню хай святую,
Ридає хай в потугах самотних.
Я хочу жить, життю й красі всміхатись,
У сяйві соняшнім літать і колихатись,
	Отрутою життя серденько напоїть,
Ні щастя, ні страждань — нічого не боятись,
І поки в путь останнюю збіратись, —
	Я хочу тільки жить!
Проміння яснеє у грудях зачуваю,
Тремтіння ніжнеє у серденьку бренить.
Зів’ялий лист я сонцем розправляю,
Оспалий час я мушу задавить!
2 — VIII. 912. Яреськи
