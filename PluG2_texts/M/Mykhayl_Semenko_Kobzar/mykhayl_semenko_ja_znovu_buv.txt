Я знову був
Я знову був на тім зеленім ґанку
Де світ закрив повзучий виноград,
Я знову пив її, струнку, співучу Ганку,
I знову пив мене томливо-темний сад.
Сочиться, піниться, кружля в душі каскад
і я приходив знов — щовечора, щоранку,
Хтось дужий тяг мене — ходив я, рад не рад,
Щоб упивать її, мою прекрасну Ганку.
Лише вночі вертав, порожній до останку
І відчував безмежно дивний лад
Мелодії Масне околювали Ганку
І знов я поривавсь туди, назад.
Я знову там — на ґанку — рад не рад,
Впиваю знов її, струнку, співучу Ганку,
І нас впива пахучий буйно сад
І нас хова, безмежних, до світанку.
8 — VII. 914. Баришпіль
