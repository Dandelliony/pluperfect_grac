Дівчина
І
Йде дівчина молода.
Завертай, кажу, сюда!
	Сміх пестливий
		Твій дзвінкий,
		Стан гнучкий
	І чарівливий
Хай обгорне, як вода!
Йди, дівчинонько, сюда!
II
Йди, дівчино, я стомився,
За тобою зажурився!
	Зір твій чистий
	Промінистий
Дай у серденько втопить!
Йди ж, дівчино, я схилюся,
Серцем щирим пригорнуся —
Хай не мліє, не болить!
III
Йде дівчина молода.
В очах усмішка золота,
	Огнем щоки
		Залилися...
		Не стидися,
	Кароока!
Йди на груди, молода!
Йди, дівчинонько, сюда!
28 — VII. 912. Круглик
