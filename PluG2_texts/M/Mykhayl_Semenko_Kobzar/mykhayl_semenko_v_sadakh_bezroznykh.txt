В САДАХ БЕЗРОЗНИХ
I
Мого життя ґазельну срібність
І випадковість
Складаю в картки вузьку безмірність
І загадковість
Моїх гріхів легку безкарність
І слів блискучість
Знов наповняє безпорадність
І днів сліпучість
II
Мої неістнуючі ідоли
Образи моїх мрій
Як комічно ви снідали
Який чудний на вас стрій
Ви назвали острів
Шукав не знайшов на мапі
Який сміх гострий
При нічній лямпі
III
Потухає священна ватра
Що засвітив недбало
Я зберу попіл завтра
Для безецного балю
Зникну для огня непомітно
Мій шлях безвинність
Руштесь стіни бездовідно
Ламте стриманість
IV
Образ снився мені
Образ благанний
У холодній труні
В білім савані
Не зводь у сні
Зір свій звучий
Дайте мені
Кимвал брязкучий
V
Мене спокушають померлих образи
Я люблю всіх суворих
Я люблю вас що зникла в поросі
Ви в моїх тугах хорих
Кістякам я даю загублені форми
Одягаю в прозорий стрій
Я люблю вас воскреслих хорами
Підкресленностями мрій
VI
Плинуть ручаї в душу мені
Отруйно
І забреніли на останній струні
Струйно
Змяхчує гладе душу мені
Оксамитова злива
В грудях моїх на останній струні
Припадає пестливо
VII
Звідки насунулись незнані наваленості
На шляхи шукань безупинних
Виринають хорости гнітять придавленості
Переплутують час хуткоплинний
Тихо шепоче гомонить присмеркаючи
Засмучена й безпорадна трівожність
Так роспливається в пітьмі уміраючи
Спіраль анальогій і наівна тотожність
VIII
Гей ти найвищим визнаний
Стій
Виходь з найсумнішим і вигнаним
На бій
За далеку царівну в мріях обагнуту
За любов
Нас може примирити віками прагнута
Кров
IX
В моїй душі поважність
Змірює метранпаж10
Моїх мрій безважність
Моєї мрії паж
Осміх гуляє безтямно
На естампах мрій
Так віддаюся днями
Кровожадній грі
X
Вагон без вікон
Подорож прикра
Експресить гінко
Розбита скрипка
І стиха стежить
Хтось із кутка
Огидний нежить
Хриплість гудка
XI
Загинув у безглузді спорошенім
Будинок білий цяцькований
У чорнім куті огнем спустошенім
Мій звір зацькований
І розумієте? У млі застиглій
Виник клубок калік
Я ледве чув як в бурі стосилій
Хтось мене поволік
XII
Сірий вихор пронісся над моїми будовами
Сірий вихор мої будови звалюючи
Пройнявсь містично він огненними словами
Пройнявсь огненними словами тугу спалюючи
Блиснув опівночі пожарами беззразковими
Гудів і тріскав цілу ніч не змовкаючи
Язиками і пасмами червоними випадковими
Мене за душу мене за багрову душу торкаючи
XIII
Душу осумлює неясність постатів
Свідків невідомість
Приходьте приходьте небажані гості
В хору свідомість
Сідайте сідайте без жадних погроз
До чорного столу
Я не боюсь захололих поз
Я Савонарола
XIV
Студіює обездужено
Мій антиквар
Чому скрізь бездушно
І все марно?
Знайденостей безладність
І в кінці сором
Бракує істота владности
Сінтези кворум
XV
Спить велетень останнім сном
Розбудять кошмари
Свердлить у мозку траґічний ґном
Зсуваються хмари
Спи велетню останню хвилю
В обіймах з Будою
Ковдру червону твою одхилю
Перед пробудою
XVI
В пустих ефірах атмосфери
Зовні прозорих світа стін
Лунають відблиски Естери
І мій зустрічний гімн
І затремтівся скористанно
Від волі змучений ефір
Рухаєсь жахно безнастанно
Овсесвічений звір
XVII
Далеко позад кинув я віки
Привітання астральним сферам
Приходь на бій з модерним Люцифером
На берегах ефірної ріки
Вона владає мною неочумано
За стихію не визнана
Але знайте з світів матеріальних вигнана
Моя міць нечувана
XVIII
Noce di Benevento
Закружлялись в димах травних
Зашуміли всі ураз
Хай живе в надземах славних
Чорним сміхом пітьми князь
Торси жовті в присках шалу
Зачарують кола сфер
Кинув осміх на поталу
Демон владний Люцифер
XIX
Відчиняй червоні ворота
Царице жаху моя чорна мати
Я з’явився з блакитного гроту
До твоїх чарів Гекато
Я повний див я хочу бути
Посланцем злобним сумного менту
Я приніс з мого льоху отрути
Я привів душу оганьблену дощенту
Впусти до твого задрапованого кабінету
В таємних муках я буду звати
Я до тебе привів душу по секрету
Таємних чарів чорноруха мати
XX
Залиш надію перед блуканнями
У зачарованих лісах
Бо срібле тугу викликаннями
Веселий жах
По сходах стука білий колос
В сіянні чорнім діадеми
І розсміявсь веселий голос:
«Ubique daemon!»11
XXI
В елястьї снігу він гринджоле
В обіймах сонця смілий він
І радісний як Джіорджоне
I ясний біля білих стін
Він через Босха відьму виніс
У храм утіхи білий храм
І хто шукання силу спине
І хто поверне знов Бедлам?
XXII
Мій спектр має зелену сіру жовту фарби
Я проходив трьома вулицями
Увечері знайду коли рух одумається
Свої всі скарби
Годі скулиться і лежать зневірено
Треба вийти у шумний сад
Хто винен що мене тягне назад
І все так вправно перевірено!
XXIII
Гинуть образи розмірено
Тухне захід без надій
Все до решти перевірено
Все роскрилось ще тоді
Знов пливуть слова підсказані
Знов одважився пілот
Слово пісні недосказане
Обензінить без турбот
XXIV
Mors syphilitica
Я не бігаю за тобою
З журбою
Я не шукаю
О не підходь блакичена габою
Не хочу бою
Не знаю
Не стій отьмарено у куті сходів
І дай пройти
Рожеву пляму з ясного сходу
Впусти
XXV
Поезії згуби
1
З перерізаним горлом
І захолодим осміхом губ
Стояв
І куди рушити не знав
Всі оганьблені й розчаровані
Всі зневірені
Друзі мої
2
Хто?
Я жду
Приходь сильний.
Кохана
Не треба щирости
Я роздавлений
3
Ах
Вона потрібна й необхідна
Моя розгубленість
Лихтарь осліп
Од світла
4
Світ не винен
Що немає на світі
Жившого.
Воскреси!
5
Метелик душі роздертої
Прости
6
Злови мій акорд
Незнана — рідна моя
Ти бачиш вперше
Придави останній клявиш
7
Хто ще боїться себе?
Убий мене тільно
Бо мене веде шлях
Я — «призначений».
8
Я заплющений
Ім’я моє — тоскність
XXVI
Море повне ясної блакиті
Море міниться в тонах несмілих
Білі хмари знов сяйвом повиті
Обрій повний метеликів білих
Скільки іскорок в стьожці блискучій
Скільки в далечі моря скалок
Море міниться в сталі сліпучій
Море томиться в тінях заток
XXVII
Запах моря запах солоний
Гіркий і гострий аромат баговіння
Я звалений сонцем я цілком зламаний
В зорі безладність і сліпь від безтіння
Море море поклич закоханого
Блакиттю галькою розваж у тузі
Прийми свого сина несполоханого
Рідного скелям і бірюзовій медузі
Приласти сяйвом одбитим сонцем
Зведи над зором блакитний зонт
Я зроблюсь гірким і солоним хинцем
Закоханий в далекий горізонт.
XXVIII
Багнесь у безмежности висвічування
Від очей женственних перестрінути.
Містично несподівані посвідчування
Не хотілось би випадковостями змінювати.
Ефірним дротом до глибин пронизаний
Я всесвітно споріднений зі сміливостями.
Невже — я схилюся? непевно згризений
Страшними думками-скостенілостями?
XXIX
Я не хочу своєї уваги скупчувати
Нудним шаблоном розважань.
Вам не побачити моєї уступчивости
Під сміхом зблідлим ображань.
І коли людину остаточно вимучите —
Я займусь філософією натхнення.
Кому, кому ви кров із серця виточите
За ілюзорну ганьбу гріхопадення?
XXX
Келія, присвячена ажурним панчохам
І гострим букетам важких орхидей.
Я оточений колом трьох ідей.
Я — дурень, Санчо і Хам.
Маестро, я прийшов замовить для свого кабінету
У великому розмірі репродукції з Ропса.
Слухайте, я вам скажу по секрету:
Ви мені нагадуєте одного знайомого мопса.
XXXI
Пейзаж опсіхольожений наріканнями
В душі-граніті різцем записаний
Нічними викликаннями
Я вколисаний
Стояв чорні руки заломлюючи
На душі було свято загублення
Прийшов вечір рухи і думку стомлюючи
Підкреслюючи поглублення.
XXXII
Простяглися тіні тіні вечірні
Тіні сонця весняного
Тіні захвату світа тонкі і невірні
Тіні смутку безвиглядного
Линуть гуки вечірні гуки незнані
Щастя співанного щастя незмінного
Простяглися тіні тіні сонця весняні
Пасма смутку вечірнього.
XXXIII
Пейзажі такі задумані,
Тіні такі тонкі.
Фарби важкі в тумані
І луни гудкі.
За брамами опурпуриться
Сіренний ранок
І почне журиться
Од нічних співанок.
XXXIV
Я вітаю вас, молоді авіатори,
І тепло стискую руки.
Зсунувся штучний екватор,
В мого порога виріс бамбук.
Я освітлюю блиском серця бензінного
Шум пропелера й шкіряне кепі,
Руште все огорожене незмінно —
Інтернаціональте степ.
XXXV
Я — на емалі неба витиснений
І світу почуваю прихильність.
Я — хвилею історії виплеснений,
Моя фантазія — побережжа вільність.
Я не замикаю свого ательє —
Приходьте, я живу в Патагонії.
Вам — вам — вам жалкування моє,
Мені — моїх шукань агонії.
XXXVI
Я схиляюсь на коліно
З рухом смілих перемог —
Хай акордить глум п’яніно
Над примарою трівог.
Я не знаю, чи реальність,
Чи оманливий то млин, —
Переміг я мрій сміяльність,
Несподіваний загин...
Повновладно і безкарно
До коліна світ схилю.
Пригадайте-но безхмарне:
Сте клю влю плю
	скую
	ую
	ю.
1918. Кибинці—Київ
