Дуже щира поезійка
Взагалі чого я сюди прибув у Київ?
Місто досить нудне
Весною смердять акації
Улицями ходить гидко
І не знаєш чи це ти в парк попав
Чи десь в селі між чумаків
Мені не місце тут
Я почуваю що зупинивсь
Далі ні на йоту не посуваюсь
Через два роки вниз піду
Обстанова мене огрублює
Товариство викликає гримаси
Тікати звідси!
Тікати з Київа!
До живих людей бігти
Тонких інтелігентних
Що живуть сьогодні
Дихають сьогоднем
Сьогоднішні
Нерви рвуть.
Немає нічого більш прекрасного
Як сьогоднішній день
Я не дожену його тут
Кождого дня зостаюсь ззаду
Тут між своїми
Геть родичів — у серці моєму
Місця немає рідному всьому —
Рідним жити буду після 40 літ.
Геть усе що спиняє мене
Що шкодить моєму бігові
Що душу мою елястичну старить.
Лагідність тягне мене під рельси
Благополучіє мене вбиває
Не хочу слави тут
Між своїми де за мішок
Сміття та козацького вуса славу дадуть.
Що мені за діло до Київа та родичів
Коли про Семенка мусять марсіяне знать?
23 — V. 914. Київ
