ХХІХ
Одвихрив вихор
ураган мільйонсилий пройшов
на загони по кілька десятків душ
розбились ми
з лопатами й ріжним струментом
край стін гранітових
динамитом продірених
стали ми
гудки гудки
дим дим
під горою в кам’яниці бетоновій
запалили залізну люльку
іскри іскри
чому то жар червоний разом з чорним димом?
натопили сьогодні в печі
ой же й натопили гірняки
пісня між камінних щілин
на відпочинок:
— ой вихрив вихор
— ой гудів ураган
— бурею напірали
— ходою одноступною ніг
— а зараз групами риєм і викидаєм
— і палим люльки
— ой вихрив вихор
— ой гудів ураган!
18 — Х. 921. Київ
