На волі
Про давні хвилини, закуті неволею,
	З біллю у серці згадав.
Як з клітки дивився, змагався з недолею,
	За сяйвом і світлом ридав.
А люде проходили, сонцем облиті,
	З усмішкою в світлих очах.
Дивився на них я... Мов струни розбиті
	Прокльони гуділи в устах.
Я вийшов з неволі... Та сонце спустилося,
	Світ у повітрі змарнів.
У серці для сяйва віконце закрилося,
	Сміх у душі занімів.
7 — I. 913. Хорол
