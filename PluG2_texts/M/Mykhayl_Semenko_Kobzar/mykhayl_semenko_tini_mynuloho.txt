Тіні минулого
Тіні минулого в серці ховаються,
В час метушливий угору здіймаються
	Й ллється пестливая мова.
Образи давні виходять юрбою,
Пісні минулі ридають з нудьгою,
	Проситься з серця розмова.
Хочеться плакать про волю закутую,
Хочеться пісню вернути забутую,
	Прадідів дужих згадати.
Тяжко на степ наш розлогий дивитися,
Тяжко з неволею птасі миритися,
	Тяжко в неволі співати.
Де ж ті години щасливії, вільнії,
Де ж ті вітри буркотливії, вірнії,
	Тирсу що в полі гойдали?
Тіні забутії! В серце ховайтеся,
Нишком сидіть і до струн не торкайтеся,
	З серцем щоб їх не зірвали!
30 — VII. 912. Яреськи
