Момент
Перегортав дві години прилизані сторінки.
Нудьгував над «Аполлон»-ськими репродукціями.
Коли десь зокола дзюркотіли струмки 
І важились у моєму мозкові драхмами й унціями.
Страшенно сумно і... робити нічого.
А ще ж рано — 10 г. з кількома хвилями.
Чи не мав я настрою ще злішого, ще сумнішого?
Чи не поривавсь по-юнацькому за крилами?
Зараз я найпустіший, який тільки був коли.
Там десь вона зосталася. Сонце тоді заходило
Зойки і галаси цілий день зранку грюкали
I щось кулаки мої від брудних плям відводило.
Ніч. Крапки-лихтарки пробігають по вікнах
Трамвай дзвоне, Вестінгауз груди епілептично лоскоче.
Прокльони-зойки, прокльони-галаси навіки, навіки нам, —
Мрії, маріння до хмар, до зорь не доскочуть.
21 — VI. 1917. Владівосток
