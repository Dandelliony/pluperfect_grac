Мрія одверта
Повинен роздягтись і роззутися,
Заким не обляло жаром.
Не можу я почуття позбутися —
Що я перед пожаром.
Нетерплячися хвилі жду —
Коли пульс напнеться перед вибухом.
Пчілка, пчілка на квітці вся в меду,
Світ насторожується і поводе вухом.
Шлях здибав нас і дорогою спільною
Рівночасно дійдем до менту.
Може — я, може — ти будеш вільною
А може зіллє нас у мрію одверту.
Ще не мало страждать — перед найвищим коханням.
Ще не мало дрібниць і конфліктів залагоджувати.
Ах, не дивись з зачудованням —
Не треба, не треба згадувати!
30 — VI. 917. Владівосток
