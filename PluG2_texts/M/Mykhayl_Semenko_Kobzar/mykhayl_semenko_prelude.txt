Prélude
Я йшов над річкою якось
	Раненько повесні.
Життя з-під снігу піднялось
	І квіти запашні, —
Все в барви сонця одяглось,
	Горить, живе в півсні.
Все, все росте — щоб тільки жить,
	На сонці червоніть,
Втопить свій синій зір в блакить,
	Од вітерця тремтіть,
Коханням серце запалить
	І в тім огні згоріть.
Так згук бренить в душі моїй,
	Той відгук золотий,
Що з неба в сховок світлих мрій
	Спадає, в храм святий,
Де бог життя, коханець мій,
	Співає, молодий.
З дитячих літ моє життя
	Все повне мрій, думок.
Пісень палкого почуття
	В нім цвів бучний садок, —
Кохання в серці предчуття
	Так дзюркотів струмок!
Нудьга скиглить в душі моїй,
	Де натовпи примар.
Втоплю я зір свій далі мрій,
	Полину вище хмар...
Чи не впаду я з неба в рів,
	Як в казці той Ікар?
3 — X. 912. Петербург
