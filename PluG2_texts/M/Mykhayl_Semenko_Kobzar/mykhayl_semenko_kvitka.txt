Квітка
Білая квітка у полі розквітла,
Ніжний цвіточок на ниві шовковій.
Весело й любо їй. Ріжноманітно
Час пробігав. У годині ранковій
З сонцем веселим вона просипається,
Пахощем в сяйві удень розсипається,
Хмарка з сріблястим дощем пролетить —
Весело й любо на світі їй жить!
Але вона світом недовго втішалась —
Білая квітка недовго цвіла.
Сонце уранці хмурне прокидалось,
Хмарка чорніш і суворіш була.
Раз вона очі скорботні розкрила
Щоб вже навіки заплющити їх:
Нагло й жорстоко зима наступила.
Квітку замів несподіваний сніг.
24 — I. 913. Хорол
