ВЕСНА
Поезофільма. Ср. 1919 № 1
І
Весна.
Злетіло з нервових уст.
Потер рукою лоб.
Але хто повірить?
Від пальто відірвався ґудзик,
Відтягує руку футляр.
Хе, музикант!
Ти покажи скрипку
І настрой гучно.
Тоді я повірю, що ти вже був на Володимирській горці.
Сіпни за рукав бльондинку
І відмовся від сонетів.
Хе, музикант!
Весна.
У вікно ввірвався дзвін —
Густий,
Уміраючого свята.
Нагадує, що немає змін
Що дитинство відтято.
Але неймовірно здрігується місто
Проспати лише сьогоднішню ніч
Все задавити
Вранці свою порцію хліба з’їсти
Досить звичайна річ.
І запитується оксамитово: за що?
І лащиться в звуках весняного вечора.
Буду слухати у вікно краще
Етюд № 22 Крейцера.
Загрузли
Не виймуть чобіт з болота
Тягнуть за вушка —
Вгрузли
(Десь).
Вечорами читали Вальтер Скота
Перед очима дика грушка
Не вилазили чоботи з болота —
Вгрузли.
З весною ззирнувсь перелякано —
Бо маю свої причини.
Мені нагадав про весну Коряк
А вчора я бачив Тичину.
Добре, завтра піду послухаю,
Забуваю вдома портфель.
Але ж за мною женеться що є духу
Автомобілева трель!
Захват охопив засіпану душу
Знівечену смутком далеких вітрил.
Сміло виткнуся з-за рогу і на площі тихо рушу
Сонця легітного дихи в тріпотінні крил.
I освітлить моє серце дахів зрадницькі мотиви,
Розбіжаться білі струни роблених огнів
На майдані однорото натовп губи тихо скривить
У чеканні неймовірних блідих білих снів.
Мало щось мотоціклів.
Не вистарчає бензіну.
А ми до бензіну звикли —
Бензін весною на зміну.
Харкотить весна на улицях.
В серці гуркітно й гарно.
Вся зима забулася!
Але чим зимою погано?
Зимою так твердо вірилось,
Що ростане сніг на бруку,
І ще тоді в грудях грілось,
І приховувався весняний гук.
Ще трошки, і я поголю голову,
Як торік.
Сонце тягне прагнучу мову,
Душу огонь зволік.
Від пожарів відпочиває пульс,
Я плачу, я згадав асфальт!
Приходь, я до вітрини пригнусь
I буду слухати мійське контральто.
Пахло смаленим вечером.
Дихало з пекучої пащі
За комірцем стукало швидче,
Хочеться кращих, кращих!
Розлютувалось прикрим порохом,
По бруку потіли в ногу.
Весна обходиться дорого,
Хто не має змоги.
Сонце! Свій дріт роскручуй!
Вийми росплавленим золотом!
Сонце! Здіймемо весняну бучу
І поділимось серцем росколотим!
Ніч сміялася холодними зорями
І ждала, коли стовпи зігнуться,
Освітляться вечірніми ляжуть тінями хорими,
Здрігнуться.
Але жахали пожарами обрії
І колихались людськими натовпами,
Сіпалися, одмінялись в надзвичайному горі
Майоріли прапорами — вилинялими, латаними
I не пускали уяви за місто,
Відходили неприступними потягами,
I ніяк було встати, і ніде було сісти,
І не можна було встигнути за нерівними нотами.
Скільки вас, що не спитались,
Полізли просто в гущу,
І оглядались, чи ніхто не гнався,
І кричали: в пущу! в пущу!
Розставляли батареї на висотах.
Наводили біноклі в море
Записували олівцем в блок-ноті
І думали забути горе,
Але сонце сліпило поверхнь,
Смужило далекий беріг,
І ніхто не розумів чужої мови,
І боялися, і зачиняли двері.
І скільки вас, і скільки вас у блуку,
На вітрилах чужої волі,
Що несуть у далеч муку
І не почувають болю.
Годі, годі, не треба нам,
Назустріч незнані птиці,
Вітер журить молебнем
І ми в змаганнях криці:
II
Принесуть весняні привіти
З далеких сел.
Роскажуть, як шумлять віти
Весело, —
Нам, залізним,
В куряву весняних улиць.
В пущу залізли,
Сонце перед натовпом око щулить —
Перебралися за чорну завісу,
Захопили незалюднений світ —
Принесіть же нам гілочок із лісу,
Передайте від степу привіт!
Блиснуло сонце в куряву осліплих хат,
Зустрінулось з загравами мійських пожеж —
На улицях незрівняне свято,
На улицях безмежний кортеж.
З плакатами і хустками!
Всі барви сьогодні в огні!
Цілий світ сьогодні з нами!
Сьогодні все нечервоне в труні!
Вискочимо прудкими автомобілями!
Станемо по тротуарах в ряд!
Забудемо, скілько терпіли ми!
Глянемо, як прапори горять!
Співом хитнеться місто,
Відгуком мідяних труб.
І розсипле небо намисто,
І свій скарб загубить —
Сьогодні немає сліз,
Нічого сонцеві сушить,
Сьогодні свято скрізь
І усміх землю здушив.
І відчує повітря галас
І брук — ходу впевнених ніг.
Здивується: що за пригода сталась?
Ще так недавно був сніг!
Вийдемо в святкових строях!
Сьогодні свято борні!
Сьогодні наша пісня — зброя!
Цілий світ сьогодні в огні!
Ставили стовпи на майданах,
Простягали через улиці арки.
Ліпили, обвішували бездоганно,
Садовили оркестри в парку, —
Розмальовували великі автомобілі,
Підмітали брук задріпаний,
Понасажували зайчиків на стіни білі,
Щоб можна було за мотузочок сіпать
Щоб не оглядались на далеке поле
В фільмах упертої перспективи, —
Не витикайсь, бо сонце заколе,
Бо тебе вб’ють сьогоднішні мотиви,
Ляж і склади непотрібні руки,
Поховають проклятого за свої провини —
Бо ти не вартий весняного згуку,
Бо сонце сказало, щоб ти загинув.
Щоб відкрили обличчя вітрові назустріч,
С-під поли вийняли амулєт дивний,
Щоб увесь світ очі зачудовано вирячив —
1919 картини, —
Вийди, веселий, в святковому строї,
Кашляни й харкни сміливо, впевнено,
Загуділо в парку мідяною грою,
Місто ворушиться, перетасоване й розвернене.
Для нас стовпи оздоблені на майданах,
Нашу радість почіпляли на арках,
Обліплювали й мазали бездоганно,
Сміх і музика в парку, — 
Похитують боками автомобілі
Натовпи повзають засіпані,
Повітрям всі плями оп’яніли
І блиски розсипані.
Шпурнули відбитками фраз
На каламутну вулицю
Пішли і грюкали — раз —
I дігнали барана й вівцю.
Видумали весняну поему
І кинули з дощем у ринву.
Про Едварду і мрійну Ему,
Звукотіли, брязкали — й загинув.
Мучили, недомучували,
Здирали первісний зодяг,
Скидали в кучу столи —
Для зборів, і підходив потяг,
Пасмив і пхикав крізь вікна,
Чхав і витирав піт з лоба,
Кліпав і викривлював віка,
Сопів і зітхав від хороби.
Вітром гнало з порохом
Присмеркаючи полинялого грацією
І коли стемніло трохи
Ілюмінація
Зорі на арках зловісні
Моторошність силуетно здрігом
Мерехтінно невпопадної гри
І нечутної пісні
Пестить пустотливим подихом
Тріпотять виснажені ганчірки
Запитував парк: «Що ти хочеш?»
і відповідало тремтіння: «кинь».
З червоними великими хустками
Натовпились і проходили: «ми не хочем спать!»
Але дневі ще пам’яталось муками
І бажалось душею капать.
При бажанні можна підкинути шапку,
Можна сміятись і скалити зуби,
Але не можна змінити цигарку «я хочу не таку»
I від люльки мундштук згубив —
Я затримуюсь, я частка живого плину,
Я почуваю, що я в п’яному полоні,
Хоч би на мене хто води линув!
Я не почуватиму вже скоро ніг!
Будемо вартими дев’ятнадцятого
І ще кількох
Купки віків роздряпаних
І забутий льох, —
Будемо вірити дев’ятнадцятому —
Ми пульси в віках, —
Мука і щастя — це тому,
Хто переборе жах, —
І переповниться дев’ятнадцятим,
I виблисне, і потухне,
І буде весело спаться тим,
Хто переможе дух.
III
Хлюпотить,
Хлюпоче,
Хлюпає
Стукотить у вікно
Вже нічого не хоче,
Забилися втрьох —
Один на ліжку з цигаркою в зубах
Сціпив
Ще пішов лише двадцять перший
Дмухкає,
Зітхає,
Капає
З ціпком за 200 верстов —
Так просто подорож
Повторить Майн Ріда
З зухвалими жестами.
Мінялися місцями,
Випили дві пляшки пива,
Переставляли стульці
Дрібить у ринві
Стукає у вікно
Хлюпоче.
Час,
Коли пройде теплий дощ.
Застане на улиці без пальта,
На дві години гріти не захоче
Нас, —
I блукають душі,
Дишуть — ах, хоч би скорше душно,
Зараз уже пісня не та,
Камні звалюються на голову,
Боляче вдаришся об ріг,
Заскавучить — придавиш собаку за хвіст
І мрієш побачити корову.
Придивляєшся з вікна на рухи ніг,
Хочеться по верьовці на небо злізти —
Білі Острови (Максим Рильський)
По блакитній пустелі,
Може Робінзоном з дзвінком на шиї,
Сонце притягує, ніби роспалений магніт.
Але подумаєш, що високо,
Та й на землі гарно й світло.
Принесло
Замки розбиті —
Як гарно без ключів
І не хочеться журавлів —
Придивляєшся з шостого поверху.
Як тут згадувати про пиху,
Коли десь гнізда звиті,
Блищать бані,
Радіють дахи
А на тротуарах рухання ніг
Бадьорих і визволених, —
Ранком тут,
Вечером там
(Власне перед вечером)
Туди ідуть,
Ідуть звідтам.
Зазеленіла печера —
Виявилось, що то кратер.
I хлопчик загубив матір,
Почав плакати на базарі.
А сонце всміхається вгорі,
І з ним улиці й площі.
Брук і асфальтові тротуари.
Мочать їх весняні дощі,
Сліплять вечірні лихтарі, —
Саме такий час, як гарно робиться,
Думки плутаються,
І забув що треба було постригтися,
I не попадають, і теліпаються.
Забулькав на ґраніті,
Пересік невиразними лініями.
Скосив удари,
Налив під ворота —
Стікає.
Течіть по своїх шляхах,
Мийте брук,
Змивайте фарбу —
Щоб замигтіло на сонці,
Скинуть мокру одежу,
Вибить шибку,
Стукнуть каблуком об сходи!
Нудно у нас на дахах —
Поховалися голуби в карнізах,
Змиває вода зелені фізіономії,
Тріпотить безнадійним стягом,
Притискується блідим обличчям до шкла —
За фіранкою і фікусом
Коса.
Булькай, хлюпай,
Тремти зморшками,
Не жалій перехожих
І панн у білому —
Уперіщь несподіваною силою —
Зліпи все мяхке докупи,
Дощ, дощ!
Вітряно й непривітно
Сонце холодне
Вицвів день — ніби не весною,
Щуляться зігнуті фігури,
Дивляться й не розбіраються
Обмерзлим мозком —
Весна! —
Не пристосувались.
Так стьожки хутко злиняють,
Порудіють плями —
Безфарбно роспромінить завіса,
Роздере замкнуту хмару,
Розліпить без меж
Протечуть ноги,
Озвіріють без парасолів
В чеканні завтрашнього сонця.
Коливаються росхитані ореоли
Похилився гіпсовий портрет
Вінки спадуть з оперного даху,
Розлюбить найдорожче без сонця.
Хоч би скоріше про сонце декрет!
Не завше свято —
Свято один лише день.
Не завше улиця, є й кімната,
Рямці обмежених жмень.
I не раз прорвуться бурі
На порожній майдан,
Ще не раз мана одурить
З безліччю ран, —
Нічого, приходь, приходь вільно,
Ми давно ждем,
Виставим груди спільно,
Щоб опалить огнем,
Щоб опромінить посіяні зерна,
Залічити хмурість бров,
Підтримати останню ноту Чичерина
І зникнуть знов.
IV
Ще не всі однакові
Перед відновленням,
Нецікаво заплакані,
Затурбовані виконанням
Ще не в усіх наперед очі
I на устах прийдешнє.
Один ще ласий до борщу,
Другий агітує за яєшню.
Ні, ще не всі ми варті
І не всі росплутані
Перетинені й безкрилаті,
Робітники й трутні —
Але всі ми зубаті
I сверблять долоні,
І оглядаємось, і страти,
I без супоні, —
Але всі ми потрібні
Для днів і крови
Забрудли задріпані
Перед чередою коров,
Не ми втворимо ясність
І прийдешність нового слова
Ми підбиті й зламані
Зойкаєм під галас промов,
Але в очах немає сліз,
І ми, безхвості, веселі,
Метрономники по льохах розлізлись
А до нас надходять з сел, —
Могила наші горби виправить,
Ми сьогодні для завтрього,
Нас буря ще не раз викривить,
І не для нас лагідна ватра.
Так минуло й запалюєш нове
Смолоскип готовий,
Прийдешнє от-от спливе
І нерв пульс зловить
Годі дряпать нестримно
І щипать задубіле
Сьогодня — ніч в Єрусалим
Вибігає автомобіль
І захопить лєгенди порох
Переплутає нереальне
Ми ще не виліземо скоро
Бензінного астральне.
Не ми пророки й творці
Хоч маєм сталеві крила
І не вилізуть сучасні мерці
З околених могил.
Веснить підтяте свято
Відблисками штучних зорь
Хорі хоробрі звірята
Пуп’янками здорових спор.
Стрійно війдем в мету
Схиливши в пошані голову
Мрію втіливши золоту
В огнисту неслухняну мову.
На майданах зустрінем сонце
Курносою й радісною посмішкою
Заструнять клярнети dolce
Оксамитовою нічкою
Прискочуть спутані коні
Зацьковані наівними собаками
Придавлять люди долоні
І зникнуть багрові знаки.
Хто ще суворий і щирий
Звернеться з росплавленим привітом
Бажаючи обмінять сокири
Виправдуючи ростіпаним звітом —
Горбатим профілем не вдасться
Затулити красу картоплі
I почнуть тумани над бруком слаться
I канали, і степи затоплять.
Затулять над мисом бурьним
Затоку маленької надії
Глумливо над талановитим дурнем
Повиснуть зелені змії.
На Хрещатику флямінго рожеві
І ще веселе плакатах
Плакали, плакали тіни — «де ви?» —
В кімнатах, в сірих кімнатах.
Але в місті не вистарчило вуглю,
Гомін і ремство на базарі,
Довелось викулити не одну кулю
Вздовш по тротуару.
На майданах натхненні гіпси,
І на кождому розі бутони
Уява заквітчує еліпси
І оязичує уявні дзвони, —
Сіпайте, сіпайте за верьовку
Тягніть осмолені канати
Назустріч нічному вовкові
Викиньте багрові набати,
Поцілуйте губами невмілими
Весну і вітер з-за каменю
Об упругий стовп автомобілями
Зваліть кучу зламаного —
Нагородіть такого страшного
І потім при нічному світлі
Зобачимо труп зваленого бога,
У якого кістки зотлілі.
Банани й змійні ліани
Загородять шматками небо
Відіб’ється сонце шкляно
I може без потреби.
Засуджено, засуджено не проснуться,
Не проснуться весною,
Зів’януть, зсохнуться, пригнуться
Не помірявшись зі мною —
Уже став цілий світ на герць,
Уже чи подолаю, чи не подолаю,
Але я буду останній мрець
I на моєму гарячому трупі (знаю)
Стане й блисне сталевим луком
І спростує стрілу в світило,
І завоює суходоли звуком
І морські води-крила.
Засуджено, засуджено вмерти,
Бо не можна жити надвоє,
Бо не можна половини зітерти,
Бо ще шелестить хвоя, —
І не для вас, не для вас, сучасних,
Потвори в краси жадобі
Під гуркіт руїн прекрасних
Поемний і тривкий чобіт!
V
Сонце нечутними набоями
Стискує, ранить,
Пестить ніжними болями
Кольорові майдани,
Іскрить на зеленому листі,
В грудях міліонами гуків,
І капають блиски огнисті,
I простягають руки.
Аеропляни над містом в небі
Роскидають палкі відозви —
Останній крок ступити треба,
Каплю найгустішої крови,
І завоюєм шовкові ниви,
Стіни світового міста —
Тріпочуть на вітрі гриви,
Гуляє весняний гість.
Прискало небо бріллянтовими зорями
Шляхами несчислимими міліонів віків,
За безфарбними шкляними шторами,
Над місцевістю, де стоїть Київ
Стежить за світами телєскопною уявою,
Обганяє Дніпром — обгорожений скарб.
Рухають дівізії войовничою лавою,
І стояло місто, й ворушилось, ніби краб.
Розмикали мости і похапливо розводили
Розсікав холодну хвилю таємничий пароход.
Розвернулися, заметушилися базарні кодла
І всміхається з неба містичний рот.
Стьожками сатурнились з надмірного глибу
Мійські улиці, чорніли порожні площі,
І наглядів з неба Бог смачну і хитру рибу,
І свиснув луком серед тихої ночі.
Прокинулись центри, замигтіло на майданах,
Смолоскипи задимили моторошний фон,
I припав астрольог до математичного пана.
І закрутив на дві години шиплячий грамофон.
Розгойдалося дихання застиглої атмосфери,
Повітря просік несподіваний вибух гармат, —
Затремтіли, задзвеніли високі шкляні сфери,
І розбудив брат брата, і забив брата брат.
Так йому й треба — блиснуло на сході сонце,
І зацвіли міста і села серед застиглих руїн.
І миготіли зорі — небо бажало прискатись конче
Огнем бріллянтовим одвічних змін.
Виплив тітан з моря,
Виткнув велетенську спину,
Заколихалась хвиля,
Прапорами обвішав мапу,
Землетрусом скинув суходоли,
Знизав плечима Урал
Роскочується здвигами міцними,
І змішав простір шквал
Вискочила спінена буря,
Ростали сніги на спинах —
Розлилося весняне море
По селах і по містах.
Викиньте вуха на тротуари,
Згодьтесь умерти в юрбі —
Ще не одну зродить хмару
Рішучий і останній бій.
Як гарно, як гарно під хмарами,
Метнуться метушливі пасма,
Не зустрінеш людей парами
I улиці здушить спазма, —
Поете, зуби сціпи,
Кресало обіскри підковою,
Огневу вохкість пий
І не виказуй тремтіння нікому,
Душу свою з’єднай
Закликом весняного бою,
Бо не попадеш у рай
І зміцниш силу гною —
Хай живе цілющий гній,
Що родить довічне в віках
Назустріч бадьорій весні
У блідих з крапками квітках,
Не сплете доля вінок,
Руйнуючи чорний мур,
Ще один сталевий крок
І ти далеко від бурь.
Загуркотіло на обрії
Прислухайтесь!
Не раз грім грякав.
Трусилась земля,
Гупали й зітхали набої
Стоголосо відповідав ліс,
Кректали відгуки
А вночі спалахувало небо —
Мигтіло,
Горіло за чорними нетрами.
Покотились паровози,
Заторохтіли між степів,
Загули трівожно.
Вся земля — тремтячий млин,
Метушаться мирошники,
Набігають нові й нові —
З мішками,
Возами немазаними,
Автомобілями-броневиками,
Легкокотними вагончиками, —
Посувались залізні валки
З людьми в шкіряних куртках,
Блискучою зброєю,
Огнем с-під брів.
Плятформи смертоносними дулами
По веселій колії —
Вже минули семафор
Загинають за ліс —
Обережно, обережно
(Більшовики-комуністи)
Через сонцеве вікно.
Прирости до трьохдюймовки,
Може хтось засів у лісі
І зіпсує машину.
Випливе повновидий місяць.
Затемніє ліс,
Засріблить залізниця,
Бронпотяг силуетно окреслить —
Хай живе криця!
Глибоко западають вибухи —
Важких гармат не забуть.
Відпадають колишні примхи,
Коли глянеш на дальшу путь.
Будуть ззаду пожарні фони
І куряви степових шляхів,
Зникатиме мережка зони
Під оркестру фабричних гудків.
Буде ззаду зірваний міст
І хрести забутих могил,
Руїни попалених гнізд
І золото згорілих хвиль
Глибоко западають лоскоти
Кулеметів наівний спів, —
Все минуле заснуло покотом
І ростанув колишній гнів.
Глибоко западають вибухи,
Важких гармат не забуть.
I зворухнеться у серці глибоко
Сонцевесняна путь.
1919. Київ
