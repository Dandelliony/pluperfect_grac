Закоханий
Брожу по місту я і прагну забуття,
Бо біль тупий я задавити мушу
Бо викинути треба її душу
З мого життя.
Всі ніжні ті слова я люто так розбив
І соняшну блакить заслала темна хмара.
Вона стоїть, стоїть немов примара,
Серед юрби.
Не обійду її ніколи, цю ману,
Вона за мною ходить завжди й всюди,
Не промину її, де метушаться люди,
Не промину.
Брожу по місту я, життям своїм нужу.
Ніде, ніде нема мені спокою.
І скрізь, і завжди я, з пекучою нудьгою
Брожу, брожу.
Не можна далі так. Я задавити мушу
Той біль тупий, що в грудях оселивсь.
Так! Викинути треба — ще ж я не наживсь —
Блакитну душу.
18 — VII. 913. Київ
