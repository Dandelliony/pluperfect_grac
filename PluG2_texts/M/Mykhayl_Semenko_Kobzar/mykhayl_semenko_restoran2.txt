Ресторан
Червона пляма на фоні зеркального буфету
Всміхається пікантним ротом
І хочеться цій женщині сказать щось сміле по секрету
Об’інтимившись біля пальмового ґроту
Нахилиться над білим столом
Пестити пестити теплий і чужий злом.
Мизерний холодний настирливий зміст
Чорний жук у сяючім комірку — паладін інтерпретованого Лойоли.
І журно гудів арпеджами віольончеліст
Немилосердно партачив скрипач із музичної школи.
Будь ласка не кидайте недокурків на підлогу!
Увага! Сьогодні морякам останній рейс!
Я вивернув з кишені обезпаморочену змогу.
Я люблю плями шпалів і виблискуючі рельси.
На фоні темного й страшного нічного моторошного парку
Червона емоція зогріватиме еротичним теплом.
Кометно вимигне парадоксально-випадкова ремарка.
— Нахилиться над білим столом —
Пестити чужий і тепло-нерідний злом.
18 — VIII. 918. Київ
