Скрипка
І
Вир чуття злітає з струн.
В нім життя, а може й смерть.
В згуках сила свіжих трун
І вина налито вщерть.
І ридає, і сміється,
Розсипається краплями,
То в повітрі розіллється,
То збірається квітками.
Бризка, піниться каскад,
У виру чуття кружляє, —
Празник скрипонька троянд
Всім, хто слухає, справляє.
Всім до серця скрипка лине,
Про життя і смерть говоре, —
Горе й щастя в серце кине,
Як страшне мінливе море.
Вир чуття злітає з струн.
Все життя в них, може й смерть.
В згуках — сила свіжих трун
І вина налито вщерть.
II
Промінь сонця виграває
Межи струнами тужними.
Згук там рветься і ридає,
І співає, й розмовляє
Між акордами бучними.
Скрипка плаче, скрипка гріє,
То у розпачу зомліє,
То в акордах оживе.
Струни стогнуть і сміються,
Струмочками сльози ллються
І душа пливе, пливе
В позахмаряні країни,
Де раптовії хвилини
Бог за вічність оддає.
Сонце грає, виграває
Межи струн пружких, тужних,
А смичок в них пропливає
В згуках-муках чарівних.
III
Вірю я, мила, ніколи не зрадиш
Ти мені в нашім коханні.
В тузі та горі зо мною ти плачеш
В згуках — веселки сіянні.
В щасті відраднім танцюєш зо мною
В танку бучнім, божевільнім, —
Вкупі ми завжди, кохана, з тобою,
В дружбі-єднанні свавільнім.
Жити ми зможемо й далі, дружино,
З бурями, громом змагатись!
Хто нас подужає? Грай без упину,
Вдвох ми — орли, нам немає загину, —
Й жить ми зумієм, й кохатись!
IV
Я бути б хотів згуком скрипки журливої,
Щоб в хмарах забув я про землю тужливую,
Щоб тіло покинув я духу зів’ялого,
Щоб душу я вирвав од серця кривавого.
Та тіло без серця лиш глина холодна,
Згук скрипки журливої — відгук життя. —
І проситься пісня палка і скорботна
Про душу без крови, без серця чуття...
13 — VIII. 912. Яреськи
