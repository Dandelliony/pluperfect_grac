Знебуття
Я стомився по вас, карі очі,
Серце просить кохання ізнов!
Де знайду я вас, зорі дівочі,
Що запалять ізнов мою кров?
Я стомився по вас, я стомився...
Образ ніжний твій бачу я скрізь!..
О приходь, поки ще не розбився,
Не згорів, не ізсох я від сліз!
Я стомивсь по тобі... в час нудьгливий
Тебе жду я і бачу ясніш, —
Так приходь! хай твій стан чарівливий
Буде ще чарівніш і миліш!..
Хай твій голос дзвінкий і веселий
Мрію-щастя засвітить в мені,
Щоб пройнятись коханням таємним
І згоріть в поцілунка вогні!..
Я стомився по вас, карі очі,
Серце молить кохання-життя,
Ясних пестощів ніжних дівочих,
Тихих сліз і твого співчуття!
30 — VI. 912. Хорол
