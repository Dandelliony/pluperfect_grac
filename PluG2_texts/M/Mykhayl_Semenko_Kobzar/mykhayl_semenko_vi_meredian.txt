Мередіан
1
О куле земна
куле земна
прекрасна ти й велика
як останній поет на тобі
цебто я.
O куле земна
куле земна
прекрасна ти й могутня
i хоч на нещастя й поет я
але не буду римою
думати я
не буду слинити твої
континенти й
моря.
О куле земна
куле земна
може замісць морів
крицьний гамак вкриє тебе
щезне навік
сучасний корабель
а замісць материків
буде суцільне залізо —
о що ж
не загину знак
все ж наша вітчизна
куля земна
і тобі таки справді співає
останню пісню
останній на тобі поет
цебто я
лірик океанів і континентів
о куле земна
куле земна моя!
2
Екватор і мередіани
полярні кола й тропики
всі ці уявні лінії
і радіанти —
слухайте поети-езопики
і ви академики-комедіанти!
в ті часи коли ви поправді
будете абстраговані й уявні
мередіанні знаки
градуси
по залізній підлозі землі
буде виведено техниками!
прошу вас на глобус глянути —
замісць кордонів між державами
кулю земну росподілено
паралелями й мередіанами!
хто ж винен
чи я
чи куля земна
що син батьків ненароджених
малює майбутнього панорами
сидючи тут з вами
і крутиться
і сіпається
і плює
і плаче
і смішить людей
блукає й питається —
де я?
і таки добре знає
він не злий і
усміхається:
де ж пак?
у київі.
15 — Х. 922. Київ
