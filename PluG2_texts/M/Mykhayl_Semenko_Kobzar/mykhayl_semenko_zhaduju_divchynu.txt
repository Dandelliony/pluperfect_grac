Згадую дівчину...
Згадую дівчину... Світлу, журливую,
Богом покинуту, скрізь сиротливую...
	Стрінув її я весною веселою,
	Тихо цвіла під чужою оселею.
	Сонце пестливе її розважало,
	Серце ж журливе її сумувало:
	Сокіл те серце навіки розбив,
	Сили у грудях її погасив...
	...Сонце не верне її до життя,
	Сохне і лине вона від буття...
	Пісня лебідки востаннє бренить,
	Лине в край луччий, щоб там одпочить…
	...Згадую я її пісню сумну,
	Рухи нудьгливі, красу чарівну...
	Нащо розквітла так рано весною?
	Чом одлітаєш так нагло, з росою?..
	. . . . . . . . . . . . . . . . . . . . . . . . . . . . . .
Плачу про дівчину — світлу, журливую,
Мовчки що вмерла у нічку пестливую...
1 — X. 912. Петербург
