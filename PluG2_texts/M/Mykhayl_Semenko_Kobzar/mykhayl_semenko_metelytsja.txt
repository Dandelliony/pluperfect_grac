Метелиця
І дні ідуть, і час летить,
	Дороги сніг покрив,
Під ним моя душа лежить,
	Тихесенько бренить, —
А дні ідуть, а час летить,
	І сніг дороги вкрив.
У полі свист, у полі шум,
	Метелиця мете,
А я — внизу, у серці — сум,
	Натхнення, камінь, глум, —
Під снігом я, а в полі шум,
	Метелиця мете.
Коли ж весна вже прилетить,
	Щоб промінь лід розбив,
Душа щоб знову стала жить,
	Щоб очі я розкрив?
...А дні ідуть, а час летить,
	Дороги сніг покрив.
10 — XI. 912. Петербург
