Ванда
Ванда має діток — двох маленьких дівчаток,
Двох гарненьких дівчаток, що немов ляльки.
Я цьому не вірив, я не мав і гадок,
Ну тепер вже вірю, навіть залюбки.
Ванда уже мати, Ванда вже не панна,
Ванда вже не панна — який в неї стан
Вандина витворність — ах, не варта Глана,
Ванду взяти може Уайльд або Ростан.
Ванді личить спортність, Ванда — амазонка,
Ванда — амазонка, в ній — динаморух.
Ванда диха сміло, Ванда ходить тонко,
Ванда носить сукні, легенькі, як пух.
Вандини панчішки, що ховають ніжки,
Що боронять ніжки від моїх очей —
Криють в собі тайни, як квітневі нічки,
Тають сни блакитні травневих ночей.
11 — IV. 916. Владівосток
