Ремінісценція
Одягся парк у зодяг пишний,
У зодяг білий сніговий
І став він зимний, незатишний —
Чому, чому він став чужий?
Не вчуть в нім слів давно забутих
І я зайти у парк боюсь.
В мені жах холоду й отрути
І там я струнно обірвусь.
Я згадую, як ми сиділи —
Удвох, і струни голосні
В наших серцях обох бреніли,
Тепер же це немов у сні.
Таємно й ніжно осміхалась
В твоїх устах любов свята,
Тепер — так нагло обірвалась
Струна у серці золота.
Зодягся парк у білосніжний
Легенько мріючий туман,
А я — похований, невтішний
І в моїм серці безліч ран.
Згадай, як ти колись кохала
Тут в парку — ніжна і свята
А ніч нам казоньку шептала...
Чому тепер ти вже не та?
Одягся парк у зодяг пишний
У зодяг білий сніговий
I став він зимний, незатишний —
Чому, чому він став чужий?
21 — II. 917. Владівосток
