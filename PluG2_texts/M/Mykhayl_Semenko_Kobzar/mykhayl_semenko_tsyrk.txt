Цирк
Ніч сьогодні прозора й ніжна.
В кімнаті сижу. Оркестра з цирку.
Вигуки гарцівниці блакитосніжної.
Я перенесусь у цирк на хвильку.
Не чути більше дива грізного —
Тореодора — переможця крику.
Ах як люблю бездонність блиску ріжного
І цю просту салдацьку грім-музику.
Я повний вигуків і захвату дослізного.
Як це весело — гладити кобилячу пику.
Я паяц безреготний, натхненний дивовижно,
Я — директор цирку.
А ще літатимуть чотирі біса —
Дві жінки з витворними обрисами тіла.
Я зачаровуюсь окресленістю ескіза.
В блисках блакитна сукня зашелестіла.
21 — VII. 916. Владівосток
