Перша подорож моя кругом світа
(Уривок з поеми-роману)
Я,
Михайль Семенко,
Удосконалений Елек —
Тричний двигун
І великий поет
Сучасности,
Автор трьох П’єро
Рев-фут-поем
I незрівнянний синтетик, —
Вирушаю в подорож
Кругом світа.
Зорі далекі
світили мені в першу
ніч як
вирушив я
i покидав
місто в огнях.
Сопів вокзал
і чмихали паровози
але пароплавом
вирушив я —
безбородий матрос
став мені другом
з першого дня.
Багато морів
пропливли ми
і веселі міста
кидали за
собою —
в голові моїй
танули образи й
силуети минулого.
Безбородий
матрос став
мені другом
з першого дня.
Йому говорив
я:
Я
повернусь
до них.
У цілому всесвіті
одна малюсенька крапка —
відбуття
й за дугою Сатурна
потягне назад
далека крапка
незримим
огнем.
Безбородий
матрос став мені другом
з першого
дня —
я росповідав йому
про дуги Сатурна
але незриму крапку
зрозумів він.
Пливли
в далечінь
дні й ночі
кидали за собою —
мерехтіли вогні
в білих туманах
рослини незнані
вкривали
береги.
6 — XII. 919. Київ
