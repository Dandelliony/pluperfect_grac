ПРОМОВА
на урочистому публичному засіданні ювилейного комитету с приводу 10-річча літературної діяльности Михайля Семенка.
Голова
Слово має
тов.
Михайль Семенко.
На трибуні Михайль Семенко
Коли Уот Уітмен вмер
(1892)
народивсь
я.
Дев’ять років плутавсь
харькавсь
плювавсь
в канатах віків минулих
але вже з першого року
повітря майбутнього ковтнув
(Кверо Футуризм, 1914).
Легче 3-м верблюдам
з теличкою
в ⅛ вушка голки
за раз пролізти
ніж футуристові крізь укр. літературу до своїх продертись.
Я протяг вас
через всі нетри й
усіма головними вулицями столиць.
Що ж ви
будете топтатися й далі
як отара
овець?
У кошарі
ви
спільним фронтом —
може овечою революцією
виженете мене, чужоземця?
Ниткою мови
замкнули мене
ви —
що ж думали:
я спущусь?
Рветься нитка
падають межі —
де ж
ваша сила?
Фікція одна.
Голос з місця
Геть з «Музагету»!
Додому — в «Коммунист»!
Михайль Семенко
Для того, щоб об’єктивно
зробити оцінку сучасній
укрлітературі
треба додати мені від регляменту
ще зайвих 1½ хвилини.
Представник укркнигарів з місця
Зараз буде палити кобзаря!
Пожа-ар!
Михайль Семенко
Де степи розлогі, де
тирса бубонить, де Дніпро
кручі крутить ревучі?
Голос з місця
І звідки
отака напасть
на нашу Полтавщину!
Михайль Семенко
Все скушано.
Кверо-футуризм поїв.
Апетит — нічого сказать.
Головне — спеціально замовлений
шлунок.
Голова
Прошу товариша не забувати, що Вам залишилося говорити лише 6 год. і 3½ хвилини.
Михайль Семенко
Не шутка й не жарт
футуризм
як бачите.
Без ніг молодий ліс
(це мій власний афорізм)
та до чого й ноги
коли бракує голови.
Поки навчились протинки чи там коми розміщати —
гульк —
а воно вже й касуються знаки препинанія...
Це ведене де все ве
те ке же ке ре ке
кре те ке.
Голова
Прошу без зрозумілих слів.
Михайль Семенко
Нічого не зробите.
Було важче —
й за вушко доводилося витягати чобіт.
Тепер до побачення —
дай боже здибатися на тім світі.
(Гучні оплески.)
17 — IV. 922. Київ
