ЛІЛІТ
Scènes pathétiques
Scène 1
	Перший
	(сам)
В моїй душі роздвоївся божественного слід.
Я роздягаю стримано вина́йдену Ліліт.
Хто зодяг ïï у малиновий стрій?
Хто смів доторкнуться до моїх мрій?
Я знайшов свою душу в садах безрозних.
Я зоставив свої осягнення в білій труні.
Хто смів доторкнуться до пелюстків мімозних?
Хто смів потиснути руку мені?
Не лагодьте оркестри, я не слухаю увертюри.
Зійдіть зо стін, опромінені трубадури.
Хто смів розважанням втішить серце моє?
Хто смів ольорнечувать моє ательє?
О, приходь в білу ніч, мій отоскнений селеніт!
Я не вийду звідси, мене замкнула Ліліт...
	(Павза)
	Другий
	(входить)
Я прийшов до вас з чорним сміхом.
Я ваш непроханий гість.
Я не хочу сісти, я не можу поводитись тихо,
В моєму серці кість.
Але я хочу буть вашим послідовним другом.
Ми — синтез двох світів.
Я хочу порадитись з вашим оранжевим духом,
I ви не гнівайтесь — я б цього не хотів.
Ми одночасно дійдем до менту,
Коли з сміхом з’єднається біль.
Я розіп’яв душу, оганьблену дощенту
І мене спас автомобіль.
	Перший
Манить нестерпно до чорних кругів,
Де я самотний і чужий.
Де я пізнаю сміх наруги,
Де стане ясно, що віджив.
Де Найпохмурішу зустріну
Під знаком блідого Сатурна.
Щось нагадає безнадійно
Червоно-біла в розах урна.
	Другий
Слухайте — ви! Ви затіяли небезпечну гру
Ви свою щирість піднесли в прінціп!
Але ви забули про пазурі велетенських рук,
І замісць романтичної туги вас задавить ґріп!
	Перший
Дух мій нитки-павутиння витиме —
З’єднать долини й гори —
Вловить надпросторові ритми,
Осушить сльозяне море.
Осріблить промінь огнів закоханих,
Відчути всіх душ тремтіння —
Збіраю я усіх непроханих,
Ображених в хотіннях.
Божевілля й безуміє
Перші на суворім святі.
Між нами немає місця стумі,
Ми — закляті.
І так тонуть останні горести,
Падуть хрести підгнивші…
Треба вилічитись від хорости,
Не буть найтихшим.
	Другий
Я прийшов вас розрадить — ви страшенний чудак!
Це ж безумство — так переводить дні!
Ось вам моя візитова картка. —
Чи не вгодно вам потиснути руку мені?
(Перший помічає Другого і здивовано дивиться на нього.)
	(Завіса)
Scène ІІ
	Ліліт
Я?
Ви захотіли пізнать мою душу?
— Але до вас прихильна я
І відповісти мушу.
Я?..
— Хто мені заповіти дасть?
Одно стремління душа моя,
Моє ім’я — щастя.
Я люблю елєктричне сонце,
Я люблю сіяючий кришталь.
Цілий світ мені видний з віконця —
Цілий світ, таємничий Грааль.
Я люблю ніжні-ніжні квіти,
Я люблю пелюстки пестити.
І кожда плямка запитує: — хто це?
І я відповідаю:
	— Сонце!
І я відповідаю: це — я!
Прокидаються червоні рози,
Дзвенять голосочки дітей —
Заломлюють губи квітки орхидей, —
І запитують незаймані мімози:
	— Хто це?
І я відповідаю:
	— Сонце!
І я відповідаю їм: це — я!
А потім заблимає світло — 
Блакитне, рожеве, мов у сні.
На вітринах — блиски ясні,
І запитують іскорки зблідлі:
	— Хто це?
І я відповім їм: то — сонце.
То серце росквітло в мені.
Я люблю випадковости струмні
І співаю з поетом дует.
Сонце кидає відблиски струнні
І запитує світлий поет:
	— Хто це?
І йому відповім ніжним голосом:
То — сонце цілується з колосом,
То — мяхкість, росплетені коси,
І я відповім: то — я!
Але стійте... Я чимсь розчарована...
В моїх грудях тужливість гитар.
Моє серце журбою розколене,
В моїм погляді присмерки хмар.
І тоді я у владі пасивности.
У жадобі безстидства і ран.
І я кличу!.. Приходьте без дивности!
О, приходь крізь червоний туман!
Запри мене сміливим рухом!
Проткни мені груди мечем!
Обведи мене владницьким кругом
І скажи, що ми вдвох, не втечем!..
Я — рабиня... Рабиня від влади.
Я люблю і безумство, й жагу.
І розбризкаю крови каскади
В зачарованім нашім кругу.
Я не знаю препонів, поети.
Я люблю беззразковість і літ.
Я — журба загадкової Леди,
Я — вічно юна Ліліт!..
	Перший
Я за світлим томлюся...
	Другий
В моїй владі — віки!
	Перший.
Я єдиній корюся —
Ніжній владі руки.
	Другий
Я на грані моралі
І по призвищу — хам.
Я вигнанець Граалю,
Переможець і трамп.
	Ліліт
Я цікавлюсь страшенно —
Яка прірва між вас!
У вас погляд натхненний,
Ну, а ви... дісонанс...
	Перший
Чуєте? Грають куранти...
Порох священний в мені.
Можливо, що я романтик —
Мої співи наівні й сумні.
	Другий
Ви не подумайте, що ми з ним — друзі,
Ви тільки уявіть, скільки між нами ям!
Я зневажаю одноманітність в тузі,
І ви не зрахуєте на мені плям.
	Ліліт
Але обоє ви досить милі.
Та єдність у цифрі два!
Може піддамсь я незнаній хвилі
Хоч мене лякає морська трава...
	Другий
В вас бажання дізнатись про щастя наругою,
Але моє серце як полум’я лід.
	Перший
І плекав я втіху, і плекав я тугу
За тобою з юнацьких літ.
	Ліліт 
	(до Першого)
І це правда? — Як я рада...
Але звідки ви взнали мене?
	Другий
Я вас узнав після зради,
Створіння небесне й земне!
	Перший
Твоє ім’я — як мрії світання
І твій голос як пісня струни.
	Ліліт
Моя думка — одне бажання...
	Другий
А ти його прожени...
	Перший
Чи можу я взнати — яке?..
	Ліліт
Моє серце твоєму близьке!
	(Завіса)
Scène III
	Другий
Я радію хвилині розстання.
Як належне зневагу прийму.
Але переможу я ще до світання!..
	Ліліт
Що ти зробиш йому?..
	Перший
Я закоханий в сині затоки,
Свою душу я казці віддам.
	Другий
Чому ж зблідли роспачливо щоки?
	Перший
Стріли пекла вготовані нам.
	Ліліт
Я боюся... Твій погляд жорстокий,
Він повний завзяття й снаги.
	Другий
Відповім я електрики током.
	Перший
І навік, ми навік вороги!
	Ліліт
Але стійте, не можу збагнуть я...
Чи до згоди не можна прийти?
	Перший
Я на нього не можу дивиться!
	Другий
Щасливіший не будеш і ти.
	Ліліт
Ах, не винна я в вашім змаганні...
Моє серце у межах склеплінь.
Моє серце в жалобі кохання,
Моє серце в смерканні, як тінь.
Ви обоє чужі і незнані.
В ваших душах призирство і гнів.
Моє серце у тузі співанній,
Моє серце в чеканні огнів.
Ти, поет, моїй мрії питомий,
Твоя пристрасть — тремтіння струни.
Я не стримаю теплої стоми
І схилюсь до блідої стіни.
Але в цьому признатись боюся...
Чорний смуток блимає в мені.
Ніби пташка, у клітці я б’юся,
Томить тайна в моїй глибині
Чуєш, другий? — Ти серцю далекий,
Твоя сила, як промінь блідий.
Чуєш, другий? — Ти серцю далекий.
Іди...
	Другий
Хай погашу я всі ясні плями,
Хай я змарную і роки, й дні —
Я повернуся иншими днями,
Ти будеш належать мені.
Так, я пішов, але не почуваю зневаги,
Бо переможцем не будеш ти.
І ви не думайте — я не загину від згаги.
Я повернусь — слухай, ти!
Я покидаю вас. Я відхожу.
Але це — лише експеримент.
Я не знаю кволости і виказати її не можу.
Запам’ятайте цей мент.
	(Виходить.)
	Ліліт
Він страшний. Але в ньому таємна принадність
І сила зомлінних хотінь...
Я почуваю в собі безмежну невиразність.
Мою душу захмарила тінь.
	Перший
Я поведу тебе до сонця блискучого,
Я покажу тобі солодкість тінних рослин.
	Ліліт
Я хочу щастя і забуття бездумного і сліпучого...
	Перший
Я — його син.
	Ліліт
Я хочу смілости і волі безпрепонної.
	Перший
Я покажу тобі спраглість жаги.
	Ліліт
Я прагну блиску, я втомилась від туги бездонної...
	Перший
Я поведу тебе в царство, де безжурять боги.
	Ліліт
Я хочу смілости, бо дійсність краще слів.
	Перший
Я поведу тебе до палевих огнів.
	Ліліт
Візьми мою душу, мою благаючу душу...
	Перший
Я доторкнуться до тебе не мушу...
	Ліліт
Візьми моє тіло, моє жадаюче тіло...
	Перший
Я щасливий... Воно мені серце зогріло.
	Ліліт
Ти мій?
	Перший
Твій.
	(Завіса)
Scène IV
	Танок
	Ліліт
	(зупиняється)
Ах!...
Сонце зі мною в рухах —
Лише він один ні!
Світ кружляє і міниться в рухах —
Лише ти один ні!
Я не хочу... Ти мусиш бути зі мною.
Я буду для тебе весною.
Я ввіллю в твою душу моєї влади аромат.
	Другий
Вибачте, я не автомат.
	Перший
Боже, як гарно, коли спільні думки,
Коли в двох грудях — спільні квітки!..
	Ліліт
	(до Другого)
Що ви сказали? — Але не хочу сперечаться.
Це ж правда — ви хочете буть моїм другом?
	Другий
Прошу, але яка втіха — граться?
	Перший
Я тебе люблю... Я зникаю від бажаної туги...
	Ліліт
	(до Другого)
Чого ж хочете ви?
	Другий
Я не хочу загубити голови.
	Перший
Ти моя? — Скажи!..
	Ліліт
	(до Другого)
Слухайте!.. Невже ви мені чужий?
	Другий
O ні. Мені знаний цілий світ.
I потім... я спостерігав вас не раз.
І ви спостерігали не раз переліт
У вечірній час.
	Ліліт
В той час моє серце тужить...
	Перший
Вона цілком байдужа!!!
	Другий
В той час мусить чути Ліліт...
	Перший
Вона — лід!!!
	(Виходить.)
	Ліліт
Чому ж я не знала раніш,
Що з тобою світлішає ніч!..
	Другий
Це тому, що ти заховала волю.
Це тому, що ти бажала болю.
	Ліліт
Ах, не згадуй про біль... Мені багнесь муки…
	Другий
Твоя мука — любов.
	Ліліт
І ти розумієш моєї крови стуки?..
	Другий
Ти ж бачиш — я прийшов.
	Ліліт
Ти прийшов!.. Що ж приніс ти з собою?
	Другий
Я прийшов за тобою.
	Ліліт
Ти за мною прийшов! Але ж я — Ліліт!..
	Другий
Я з тобою піду в переліт.
	Ліліт
І ти певний, що в твоїй владі я?
	Другий
Ти — моя.
	Ліліт
Мені лячно!.. Я ніяк не збагну...
	Другий
Я тебе замкнув.
	Ліліт
Я не розумію... але ти цікавиш мене...
В твоїх словах щось загадкове й шкляне...
	Другий
В моїх словах лише одно бажання.
В моїх словах лише сила одна.
Я прийшов за коханням...
	Ліліт
Але між нами стіна!..
	Другий
Межи нами — таємні стіни,
I владає над ними кров.
Коли серце благає зміни —
Ти мусиш дать любов.
	Ліліт
Коритись силі... Яка ж сила в тобі?
	Другий
Моя сила — жадоби глибінь.
Я до тебе прийшов, бо тебе люблю.
Ти мені потрібна на єдиний мент,
Бо на подібний хвильний шлюб
Я не останній претендент.
	Ліліт
І лише хвильно?.. що ж буде потім?..
	Другий
То є законом в людській істоті.
Хочу дивитись, коли захочу,
В жіночі очі.
Бо в кождій жінці — знайомий літ,
І ім’я кождої — Ліліт.
	Ліліт
А иншого шляху нема?
	Другий
Знаєш сама —
Так промовляє кров.
Оце й усі кохання муки,
Оце й уся любов.
	Ліліт
Той другий говорив мені щось инше...
Про вічний сон, про вічную красу...
Той другий говорив мені про серця арфні звуки
Що я в життя несу...
Так легко зрозуміть було його слова...
Так мяхко линули вони в одверту душу...
Від мрій і образів п’яніла голова,
Мені здавалося, що так кохати мушу...
	Другий
Я співаю про безпідставну пристрасть,
Я співаю лише про крови жагу.
Ти — Ліліт, і я хочу бачити в тобі лише пристрасть,
І я хочу відчувати в тобі лиш жагу.
В мені з’єдналися всі бажання й інстінкти,
В мені перетворюються простір і час.
Жіноче — зосередковує всі бажання й інстінкти
У передзначений час.
Іду до тебе — для солодкого єднання...
Для містичного сполучення всіх законів рас, —
Ліліт, я прийшов до тебе сьогодні для кохання,
Ліліт, лише одна хвиля істнує для нас.
І ти розумієш красу натхненної влади!..
І ти почуваєш, що вже належиш мені!..
Ліліт, ти вже частина моєї влади.
Ліліт, ти вже належиш мені.
	(Наближається до Ліліт.)
	Ліліт
Ти не підійдеш!..
	Другий
Я іду.
	Ліліт
Не хочу я!..
	Другий
...Ти моя.
	(Павза.)
	Ліліт
Люблю...
	(Завіса)
Scène V
	Перший
	(сам)
Думка моя сліпне від безсилого бажання —
Втворити щось, що було б забільше мене,
Я не можу його назвати
І припадаю до чорної глиби —
	— назвись.
	— назвись.
Серце моєї душі, роздери запнуті шиби —
	— з’явись.
	— з’явись.
Бо відриваюсь я і все далі відхожу —
	— спини.
	— спини.
Я без тебе жити, я без тебе радіти не можу —
	— сумний.
	— сумний.
В мою душу краплину чорного жаху —
	— вкинь.
	— вкинь.
Загороди мені радість рожевого шляху
	до твоїх святинь.
Бо тільки ж початок, початок в мені —
	— відчуй.
	— відчуй.
Мої мрії такі неясні, мої бажання такі смутні —
	— втамуй.
	— втамуй.
Бо відриваюсь я і все далі відхожу...
Я без тебе жити, я без тебе радіти не можу...
Дай мені сили боятись людей, жахатись життя —
	— дай.
	— дай.
Крови дай, щоб очі я не міг більше заплющить —
	— дай.
	— дай.
Дай мені волю ненавидіти, бо набридло любити мені —
	— дай!
Бо тільки ж початок, початок в мені —
	— знай.
	— знай.
Душа моя сліпне біля чорної глиби —
	— назвись.
	— назвись.
Серце моєї душі, роздери запнуті шиби —
	— з’явись!..
	Ліліт
Ти мене кликав? — Я твоя.
Душею зов твій я відчула,
В мені ховається змія.
Я — сомнамбула.
Ти мене кликав? — Я прийшла.
Та більше душу не зогрію.
Ліліт утримать не змогла
Тонку і вибагливу мрію.
Ліліт пішла на инший зов —
Ліліт ще й инший зов покличе.
Хтось инший все назустріч йшов
Поклавши присуд на обличчя.
І я змагатись не могла...
I я пестила в грудях мрію...
Ти звав... До тебе я прийшла,
Але вже душу не зогрію.
Ліліт — безстрасна сомнамбула.
Ліліт — і пристрасть, і змія.
Ти кликав... я твій зов відчула,
Але... твоя я й... не твоя.
Ліліт — для всіх, сказав він просто.
Ліліт спішить на дальній зов.
Ліліт схиляється від млости —
Ось він прийшов... ось він прийшов.
	(Стає ясно.)
	Другий
	(до Ліліт)
Це щось комічне і надто звичайне —
Я у владі інстинктів і атавіз.
Я мушу вас побачити негайно,
Хочу сказати кілька фраз.
	Перший
Ви не зважайте на мої муки.
Ви не дивіться на тишу зомлінь.
В моїй душі чужі і безсторонні звуки,
Моя душа у полоні просторових склеплінь.
Ви почуваєте? — В мені роздерті глуми.
Я волю віддаю астралевим шляхам.
І я наближаюсь до кругів міжплянетної стуми —
Ви розумієте? — Я сам. Я сам.
Щось вилетіло з моїх грудей.
Щось одвалилось, рідне і близьке.
Виженіть, виженіть з моєї муки людей!..
Не дивіться на мене блідо...
	Другий
Справді, мені на вас дивиться шкода.
Хто винен, що владає закон?
Я зовсім не хочу за мої змагання нагороди,
Але ви... послухайте, ви — жертва забобонів.
Годі перетворювать фантазні відчування.
І коли ще ви не виросли, то минув ваш час.
Ви передзначені, в вашій душі немає змагання
I я перемагаю не в останній раз.
Вибачте, але ви підлягаєте глуму
І за вашу щирість ви приймаєте від долі смерть.
Бо там, де я — немає місця суму,
Я всю історію викликаю на герць!
	Перший
	(вміраючи)
Я розгубив останні сили.
Я роздавлений біля стіни.
Тепер я хочу, щоб ви мене залишили,
Я бажаю вмерти без вини.
Але я зостанусь ідеалістом.
Я жертва відпадаючої безодні.
І може здрігнуть віки від сумної вісти —
Бо я умру сьогодні.
І може хтось кине останню квітку —
Квітку нездійснених сподівань.
Хтось замкнув цю передзначену клітку
І я не зумів переступити грань.
	Ліліт
Як прекрасно він умірає —
Від туги смертної, від блідих думок!
Моє серце з дитинством його згадає,
Я назбіраю для нього жалібних квіток.
	Другий
І як це льогічно — наш романтик сконав!
Ліліт, він був на перешкоді хвилі.
Він заперечував міць і ганебно програв,
І з ним умірають усі похилі.
	(Темніє.)
Сходяться темряви. На похорон збірається ніч.
Ліліт, ти одягнеш жалібну сукню.
Ліліт, ти про нього забудеш, як пройде ніч,
Тоді я в твою кімнату стукну.
Скупчуються тіни — перед першим ранком.
Розумієш? то буде ранок метальових годин.
Я розвінчаю тебе, моя вибранко,
А тепер останні квіти клади.
	(Темно.)
	(Завіса)
Scène VI
	Ліліт
Остання квітка — мрії моїй,
Мрії моїй неземній.
Остання квітка мрії сумній,
Білая квітка мрії моїй,
Мрії моїй неземній...
Білі дзвіночки, срібні мої,
Задзвоніть востаннє мрії моїй, —
Задзвоніть ніжно на тоненьких нитках,
Мрія моя в похоронних квітках...
Гори далекі, всміхніться мені —
Мрія моя у самотній труні.
Безсонечні квіти на мертвому дні —
Схиліться на камінь, мій милий в труні.
Остання квітка — мрії моїй.
Мрії моїй неземній.
Остання квітка мрії сумній,
Білая квітка мрії моїй,
Мрії моїй неземній.
1919. Київ
