П’ЄРО МЕРТВОПЕТЛЮЄ
I
Поему беззразкову —
Приготуйтесь слухати — ви!
Я увільнивсь — закований,
Я без голови!
Я готовий приймати отруєні стріли,
Безліч бризок закіплої призирливости в мені.
Всі нитки перегоріли.
Я — в огні!
Ударю, ударю сміливістю беззразковою,
Не підходь, кому незнаний бетон!
Бо я — неспоріднений. Бо я незакований.
Бо в мені — сміх на стон!
Я готовий приймати отруєні стріли!
Я готовий до зустрічі символістів і крамарів!
Всі нитки між нами перегоріли!
Але я не згорів!
Я прийшов, викликаний мрією не випадковою,
Я не чую ран!
Приготуйтесь вислухать поему беззразкову!
Над містом туман.
Викиньте з голови всі острахи несподівані
Я не страшний і мені чужий Дніпро,
Я тільки творю арійки ще не співані,
Я — П’єро.
II
Я далеко більше вам зрозумілий,
Як гитарний романс.
Я — зовсім не зарозумілий,
Я не Гюісманс.
Я вдаю, ніби ви — без секретів,
Ах, це така примітивна річ!
Моя душа боліє по Анріеті,
І я лізу на піч.
Восени я потягую носом —
У мене собачий нюх.
Я хотів би бути справжнім негритосом,
Щоб перегризти ланцюг.
Я — сміливий, беззубий і загальнодоступний.
Але в мені залишилась прикра Икла.
Ви знаєте — я хватаю легкоступно
І ти до моїх поцілунків звикла.
III
Ви розумієте? — Я не можу спать.
Ви знаєте? — Я ночі не сплю.
Мій мозок — символістичний автомат.
Я пишу грамоту королю.
Місто стихне погасаючим сном, —
Я звертаюсь до незнаних — вас,
Останній трамвай продзвенить за вікном,
Тоді надходе передзначений час.
І заколишеться тінь силуетом міцним,
І забушують повстання в гарячій голові,
Я даю простір блискам і плямам золотим,
І проживаю в ментах вічности дві.
Ви розумієте? — Я не хочу буть там!
Ви знаєте? Я відмовив королю!
Ви подумайте! я сам, я сам!
Ви відчуйте! — я ночі не сплю!..
IV
Я — жертва погасаючого світу.
Я — поранений звір.
Можливо, що прибув на ‘ероліті
І кинув довкола зневажливий зір.
Дух мій в захопленні можливостей футурних
I в крові — безліч архаїчних атавіз
Я — в пестінні хмарок пурпурних,
Я — скрізь.
Я ховаю в собі всі горіння й інстінкти,
Я — синтеза поетів і мрій.
Я пережив усі конфлікти
І дивний на мені стрій.
І коли встануть всі звірі й люди,
І коли кинуться всі предки й вороги —
Я розстебну свої закрівавлені груди
І покажу, скільки в мене снаги!
І побачать міць синтетичну й могутню,
І попрохають крови на плями й сліди —
Я віддам всю свою силу за хвилю незабутню —
Я — вічний, сміливий і молодий!
І так скінчиться боротьба стосила,
І ледве потушать мої хвилі віки,
І я припаду до ніг женщини і скажу їй: — Мила,
Дай мені відкусить шматочок твоєї заголеної руки!
V
Зве мене до сталевих окреслів і бетонних мостів,
До ланцюжних періл і камінних барикад.
Прийме мене в свою пащу беззлобий, байдужий гнів,
І стане доля безсило круг — спаяний — розмикать.
І чорні димарі розмалювали небо пекельним змістом,
Принадним лісом підкреслюють краєвид.
Ритмичні птиці, розсипаючи сліпучу сталь над містом,
Бажають ефір, позбавлений метафізики, розломить.
Звуть мене залізні гамори і безугавні гомони
Великих натовпів, що рухають під бетоновим захистом.
Звуть мене поеми, де не хвилюють душу спомини,
Де всі інтереси й заміри перетииулися навхрест.
VI
Молодий я, і багато взяв,
Світ і життя збагнув зарано.
Душа моя ще просить ласки,
Я ще дитина — і коли дорослим став?
Я прагну друга, як колись,
Коли був наівним ідеалістом,
І хочу, щоб мене хтось зрозумів.
Я ще хлопчик, і моя мрія — панна.
Я непрактичний,
І мене лякає женщина
Я — несталий,
І життя моє — білий круг
Чекайте — завтра я арлєкіном встану,
І задзвенять маленькі дзвоники на шиї.
Життя мене обігнало,
А я зостаюсь романтиком,
І кожда моя дрібниця — трагедія,
І кожда мрія моя — огонь ворожий,
І кожда щирість — помилка,
І стремління — рабство.
Так попадаю в неволю я —
Утворюючи для себе волю,
І вільний раб — ім’я моє.
І не дивуйтесь моїй сміливости,
Бо її змінює замішання.
Геніальність змінюється бездарністю,
І сльоза друга — то моя доброзичність.
Я не знаю своїх доріг,
Я творю,
В мені твориться світ,
І його не було б без мене.
І коли пройде ніч —
Я знову ваш,
Я звичайний,
Підпалений жертвенним огнем,
Віддавший волю свою на творіння.
І скільки ночей тих буде — я не знаю,
І скільки днів.
Сам я не належу нікому,
І ніщо не належить мені
Я ще маленький хлопчик,
І не дивуйтеся силі моїй.
Три сивих волосинки я теж маю в голові
VII
Не будьте, не будьте такими затурбованими —
На Хрещатику ніччю немає хмар.
Не робіть, не робіть обличча зосередкованими,
Викиньте кишеньковий словарь.
Засвітіть в чорну ніч елєктрику безжурну,
Уявіть, що навколо — храм.
Полюбіть, полюбіть зруйнованість мурну
Більше немає, немає драм.
Увільніться обачно від похмурости банної,
Задеріть голову до аеропланних препон.
Не визнавайте мудрости, і від туги безнастанної
Заведіть грамофон.
Я не люблю бачить вас зосередкованими,
Вас зв’язує кишеньковий словарь,
Відчуйте душу душею незатурбованою,
На Хрещатику ніччю немає хмар.
VIII
Я покажу вам безліч світів —
Оригінальних і капризних.
Я покажу вам безліч шляхів —
Хто хоче мого духа визвать?
Ми приходимо до останнього пункту.
Ми перемогли всі стихії й дощі.
Я відчинив двері замкнуті —
Хто хоче зі мною гулять вночі?
IX
Годі.
Ви бачили жовтий плакат?
Все пережите лишається насподі,
Запалюється Завтра без жалів і страт.
Всім, хто покається, чи можна вибачити?
Лише той живе, хто кохає рух.
Силу неможливо вивчити.
Матерія — то є дух.
Прекрасний безумець — хто летить по рельсах
За експресом прудко, мов сталевий птах —
І не визнає влади туги і влади серця,
І визнає лише відважних шлях.
Забудь про даремні вискоки,
Запались марнотратством зусиль.
Не бійсь потойбічної блискавки,
Коли почуваєш силу.
X
Я пропоную виперти свій запал важким вибухом,
Щоб разом з ромбиками серця посипались бризні хвилі вітрін.
Я пропоную випустити з кліток витончені примхи,
Я пропоную знищити уклін.
Хто пройдеться вниз, аж до самого Хрещатика
Не зважаючи на людей сміливий і самотно-гордий?
Коли в животі лоскочуть пружнасті коліщатка
І назустріч летять сталево-енергійні морди.
XI
Я жду, коли надійде хвиля
І мою душу підхватить бурун.
Я не люблю, коли поруч — мила,
А під моїми ногами — грунт.
Моє серце прагне неістнуючих квітів.
Моє серце квітне у болях шукань.
Я не сам, я не сам на світі —
Моя буря у фарбах світань.
Я любуюсь безсюжетністю бурі,
Сила — мій динамичний сюжет.
Мій світ — в тонкій мініатюрі,
Я — беззразковости поет.
XII
Затріпотять перед смертю ажурні віли
І таємно стукне останній крок.
Сперечається на розі трамвай з автомобілем
І освітлює безумство морок.
Здрігнуться губи в екстазі піни,
Сколихнуться віки й моменти.
Закваплять скрипно засуваючі магазіни
І розітнуться аплодісменти.
Випустить кулемет безнадійні кулі,
Світ стисне жадання нездійснених жмень.
І виступлю на естраді і скажу:
	— Отимчасовені королі!
	Я — геній.
ХІІІ
Вітаю гуркоти і несподівані вибухи,
Коли падають стіни і завалюють ходи катакомб.
Коли асонанси сплітаються в нерозгадані ребуси,
Коли в небі — картина розриваючих бомб.
Хто знав, що розірветься машина, математично перевірена,
Хто мав попередити про нещастя юрбу? —
Я люблю сумітню, в своїй трагічности не	сподівану,
Я люблю сліпий випадок, що виявляє містерну злобу.
Я ненавидю прилизаність і ідіотські похлипування —
Я шаную сміливість і розбишацьку міць.
Хто скаже, що моя рима — не вишукана? —
Asseyez-vous à votre place!12
XIV
Я шукаю собі кравця
З ню-йорською рекомендацією —
З елегантностями знавця
І з бездоганною репутацією.
Запобігливий балакун —
Його мова буде ввічлива й стримана.
Його усмішка — як північний бігун
І все ж віддалено-інтимна.
Я хочу, щоб він носив ціліндер
І білі замшеві рукавички.
Він мене попередить: — Ах, вибачайте, містер —
Брати задорого у мене немає звички! —
XV
Киньмо звіриним в традіцію.
Мясо — це матеріал.
Ми підем на залізну репетіцію
Скинути ганебний ритуал.
Проклянем опоезену мрію.
М’язи на фізичну працю вживем.
Жінко. Я прийду і тебе зогрію
Своїм огнем.
Я хочу — і до тебе прийшов.
Зустрінь мене без дивопитань.
Ти ж розумієш, що моя кров
Вимагає переливань.
XVI
зверни глуму з дороги
дай пройти мені
коли небо покаже роги
здрігнись в труні
і чекай на північ
але не лякайсь пітьми
вибач аполона в гніві
і замісць Я
скажи:
ми.
XVII
Мокрий морок.
Світ накритий кошмарною ковдрою.
Ступи зблідлий крок!
З’обереж душу тишою мокрою.
Виблисне непотрібний грюк.
Звалиться випадковий камінь.
Коли хочеш мук —
Іди за нами.
І вирветься печерний крик.
І очі засліпить, зав’яже.
І куди мокрий зник
Ніхто не скаже.
Морок укриє смерклим скоком.
Заклякне незвиклий уклін.
І вибухне жах запобігливим кроком,
І оковдрить мокрість душ чорний крінолін.
XVIII
Сполучення і комбінації верзінові —
То мої поезії беззразкові.
То мої поезії бензінові,
То мої поезії випадкові.
Я становлю великий Запитальний Знак —
Бірюзово-медузними чорнилами.
Хто вимірить мій утончений смак?
Хто полетить моїми альбатросовими крилами?
XIX
Люблю я міста безтемпні звуки,
Люблю я рух.
Люблю доторки незримих рук
До блакитного уха.
Будь ласка, не дивіться зачудовано,
Ваш погляд сон п’янить.
Нам місце тут злим духом приготоване,
Де починається безмежна нитка.
Мені подобається сталевого метелика тремтіння.
Скажений рух недвижних крил.
Моя душа — аероплянове зомління
І мерехтіння ще невиданої гри.
XX
Звірю хочеться їсти.
Звірь заплутавсь в рову.
Подивіться на оскалені зуби!
Подивіться на звиснутий хвіст!
Звірю хочеться їсти.
Звірь не може писка піднять.
Жовкле листя нервує.
Вдалині — чорний ліс.
Вдалині необмежена пуща.
Вдалині — стільки хижих огнів.
Звірю хочеться їсти.
Звірь заплутавсь в рову.
XXI
Коли з’єднаються всі самотні в пари
І прибере реальні форми невідомість,
Прогнуться росплавлено асфальтові тротуари —
І що ж буде, що буде натомісць?
Виростуть незримі, затріпотять метальові крила,
Розум заперечить, онаглить покрик — ну вибачайте, ні —
І що ж буде, коли в крамниці не вистарчить мила
I бананові дерева вкриє сніг? —
Коли сміх захолоне напівроскритим острахом,
Зсиплють нежданно розірвані брязкітки,
Світло замінять елєктричним мороком —
Що ж тоді будуть діяти бібліотеки і словники? —
Розметерлінить поет марінетову тишу,
Перетворить аероплянно затоплений дзвін
Замісць драми — переживатиме на розі афишу —
Що ж тоді робитиме він? —
Коли стане зимно забайдуженій легенді,
І буде лягати молодість в олавровінчену труну,
Вигляне з-за парку нічний опукий денді —
Що йому скажуть на його ремарку: — ну й же ж ну! — ?
Заховає свою мірку поетичний критик
І загубить маестро свій симфонний темп,
Прекрасним паннам не хватить шоколадних плиток —
Що ж тоді буде, коли еволюція заперечить: — Стоп! —
XXII
Тріснули репнули драми
траґедії
і в сльозах загрожували тарарами
нюансами інтермедії, —
хто ще?
Бризно і ляпно зігнувшись фігурно
в елястичний символ
витаскували тортурно
вишукано-клясичну риму
Запрохували в гості
вони — звичайні відходючі
але побоялись нежданого вістника
мої найближчі родичі.
От і розміркуйте.
І піднесли тост в інтимній компанії
за все нове і сміливе —
послали вони на базар за останніми
і розлила вино Сільвія, —
і всі перелякались.
Почувалось якось непевно в незвичній атмосфері
і було якось весело в полохливому оточенні
з блідими фізіономіями зійшлися знову в сквері
і душі були промочені.
Що ви скажете?
Тремтять руки у запізнілих новаторів
перемогли самовбивці, —
в останній мент борню згадували
і признавалися: ми, символісти — вівці.
Хто б міг сподіваться?
І я сказав, що годі, що ми більш не побачимось,
і ніби нарочито поблизу тріснула шина.
Ах, скільки отих змагань потрачено —
по вітру, ну абсолютно, з багатьох причин.
Драма!
XXIII
фффф
дмухкало пирхкало
шшшш
шипіло шумно за машиною
брудосніг
	— тумані
сани сани
колисали хрусти
мяхчили сичаннями
злилися постатьно
силь
ветки
мяхкі кокетки
блискними поглядами
кхе кхе кхе
! Ви.
XXIV
Ззирнулись в фойе
штучними очима —
виснажені душі.
Це було надзвичайно
інтересно —
в змаганнях відблисках лягли погляди.
І були мяхкі натовпи
і курили мужчини
в спорідненому оточенню, —
і лише двоє очей обережно перетинались
і розбігалися парабольно
і були теплі шовкові нитки
що болючо з’єднували душі
мужчини й женщини — незнайомих далеких.
Щось тягло нас
і хто знає
може ми будемо близькими й теплими
і будемо себе почувати гарненькими звірятками
а зараз в фойе
ззирнулися штучними поглядами
в фіолєтовому зацікавленню
інтимно віддалені
і несподівані —
ми.
XXV
Трикнуло, зойкнуло —
	безпідставно —
		— розгублено...
Схопилися,
Хе, всміхнулись!
Хрустнуло в животі.
	Звір!
Розкорокошили спогади
збліднули запитаннями.
Одвернулись од світла —
	заховаться.
Ждуть —
хтось прийде ще.
Вирхнули, спитали жінку.
І заплакала жінка —
	несподівано
	— розгублено
розшнуровуючи сукню,
І промовила якусь цифру.
Так падав світ.
XXVI
Безумить грюками
розривається металь
скрипить ріже сталь
брязкотах руйнуї
верескливість машинить
лоскіт авто
співають шини
сіренить зойкність
похапливить тупотіння
незримлять крила
тріпоті
гамір залізних експериментів.
XXVII
Блимно і крапно
блискучими лініями
тремтячими фігурами
сунуть
лізуть
повзуть
пересовуються
випадкована симетричність
німих пересовувань
обганяннями
міняться рухах
безшумними серіями
міняться силуетами
таємничими вогниками
вирізуються окреслами
вигнутими тінями
засліплюючими рисами
диференційована геометрія
химерних кутів і будов.
XXVIII
Сталевим рухом
	— Захват
	— Стремління
Промчався сірим бензіновим духом
Залишаючи тремтіння
— Хуткість
Увага
Велетень —
Лі-лі-пут —
Господарь міста
Світа володарь.
1918. Київ
