Блиски
І
Хто мій граніт у серці рушить?
Хто день у ніч перетворить?
Хто мій фонтан — огнем потушить?
Той буде в серці моїм жить,
Той буде в серці моїм жить.
Той буде в серці моїм жить —
Хто мій огонь — огнем потушить,
Хто сталлю сталь у серці рушить,
Хто ніч у день перетворить,
Хто ніч у день перетворить.
II
Хто цей цвіток квапливий зламле?
В нім зникне дух, як доторкнесь.
Прозорий всесвіт хто обрамле?
Хто в його серці відгукнесь,
Хто в його серці відгукнесь.
Хто в його серці відгукнесь —
Той в пестінь формулу обрамле,
І квітка вплине в дух, як зламле,
і втілить дух, як доторкнесь,
І втілить дух, як доторкнесь.
III
Хто розіб’є цей посуд з крови?
Хто в нього воду переллє?
Той хто вмірає від любови
Хто молодить сухе гиллє
Хто молодить сухе гиллє.
Хто молодить сухе гиллє
Той сам вмірає від любови
Хто розіб’є цей посуд з крови
Той в воду крови переллє
Той в воду крови переллє.
IV
Мені щось тоскно серце тисне
Моєї мами колисанка
Така стара і ніжна висне
І буде виснуть до світанку
І буде виснуть до світанку.
І буде виснуть до світанку
Співучим спогадом нависне
Тиха і ніжна серце тисне
Моєї мами колисанка
Моєї мами колисанка.
21 — VII. 916. Владівосток
