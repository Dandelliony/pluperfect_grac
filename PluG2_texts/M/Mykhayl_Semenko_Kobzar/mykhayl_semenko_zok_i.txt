ЗОК
І
Сучасні
Натхненні й жорстокі
Ви
З язиком полум’я
На голові
З завзяттям саможертви
Для майбутнього
Нахабні пророки
І конквістадори
Могутні лірики
Континентів
А одночасно
Заскорузлі вузьколобці
Й нудні сектанти
Ви сучасні
Що по секрету
Смокчете спирт з пляшки
І ховаєте свою людину
Для майбутнього
Разом зі мною
Край
Кратера
Що розливає лаву
Днів нових
Майбутніх
На цілий світ
I коли для майбутнього
Не треба щирости
То це все так
Але жвавість мозку
Бездумність
I молодість
Теж велика
Річ
Пройдуть дні
Розклякнуть пальці
Гуркне рушниця
На підлоги цемент
Пройдуть потяги
Навантажені вуглем
Тоді покличете нас
Всіх тих
Хто розсунув лоба
Щоб вмістити глиби
Для безпросторового думання
Вартого велетенських
Днів.
3 — I. 921. Харків
