Початок
Живущосмілими екстазами
Ми ваші душі враз напоємо,
Безмежнодивними фантазами
Всі виразки на вас загоємо.
Ми не прийшли з мозками хорими — 
Наші чуття життям наповнені,
А наші думи світозорими
Новими темами оздоблені.
Співожиття прожить дуезами —
Це наші маріння загадані,
І сміло, сміло йдем з поезами,
Як ваші сни ясні, негадані.
І не страшні нам ваші накрики
І осуд рабського обурення, —
З вами не вмруть бо наші заклики,
Нудних шабльонів смілі буріння.
І прийде час — свої фантази ми
У храм прекрасний перетворимо,
А потім соняшноекстазами
Щось на руїнах знов утворимо.
8 — ХІІ. 913. Київ
