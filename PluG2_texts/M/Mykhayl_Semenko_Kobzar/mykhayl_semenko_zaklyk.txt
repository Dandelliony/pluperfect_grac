Заклик
Гартуйте дух. Пора на волю.
Тікають степом вороги.
Не нарікати нам на долю.
Огляньмось сміло навкруги.
Нас тіни предків не злякають
Забуті генії хай сплять.
Хай в тузі нас вони втішають,
Як б’ється серце гріх мовчать.
Гартуйте дух. Пора на волю
Лунає полем передзвін
Ми завоюєм свою долю
Огнем червоним творчих змін.
Нема нам вартостей взамін
І пал живий нас в пущі водить
А на руїнах сірих стін
Уже трава зелена сходить.
Гартуйте дух. Пора на волю.
Тікають степом вороги.
Не нарікати нам на долю
Огляньмось сміло навкруги!
25 — XI. 913. Петербург
