Дарунок
Я не вдержу в своїх грудях
	Мрій святих моїх, —
Все кладу, що в серці маю,
	Я до ніг твоїх.
Я тобі в дарунок смілий
	Землю й небо дам
У просторах піднебесних
	Буде любо нам.
Всі зірки, що в небі мають,
	Всі пташки в кущах,
Хмари всі, що в небі тануть,
	Співи в комишах,
Всі людські й свої талани,
	Серденько моє,
Сяйво сонця і тумани —
	Все це, все твоє,
Все кладу тобі, що маю,
	Я до ніг твоїх,
Бо не вдержу в своїх грудях
	Мрій святих моїх!
12 — V. 913. Київ
