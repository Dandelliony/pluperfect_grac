БІЛА СТУДІЯ
І
Овиноградена альтана,
Старий романс —
І Айседора гнучкостанна
Par excellence.
Куток ґазелових настроїв,
Срібних етюдів.
Обілосніжених — нас троє
У білій студії.
ІІ
В перетворах еволюції,
В довгій стьожці темних змін —
До журної панни Люції
Вбіг химерний Арлєкін.
Не дивись на темний смуток,
Опромінь червоним кут.
Хвильне свято проституток
Здаве гостро чорний спрут.
III
Portrait poétique
Вона радіє несказанно
І обережить кождий крок.
Вона прекрасна, як старанно
Сонетно сплетений вінок.
Вона — принцеса над вітрінами,
Легка й прозора, ніби дух.
Вона — цариця поміж стрійними,
Коли зодягне капелюх.
IV
Тонко і просто, мов радіолярії,
Ми ідем в добірній парі.
Гіпнотизують жовті арії
На блискучім тротуарі.
Улицю цілують вітріни.
Сплітаються огневі низки.
Як я люблю твої рубіни
І під пафою книжки!
V
Моя думка пестила мрію.
Які дрібненькі квіточки!
І мрія шептала: я тебе зогрію —
Припести думки!
І було так багато здивованости!
В нашім яснім єднанні.
Ми — щасні в сій прикованости,
У цім переконанні.
VI
Нас затримали смуги вечірні
На мармурових східцях.
Нас зустрічали акорди невірні
І менует без кінця.
Сурдінять далекі автомобілі.
Мружіння пішло по озері.
Самотно пляміють лебеді білі
І в серці тріпотів Морзе.
VII
Очі міцно, міцно стиснуті
І заломлені губи.
Вохкі коліна з біллю роздвинуті
В час солодкої згуби.
Не було початку — не буде краю.
Таємність ковдри.
В цю хвилю почувається
Тільки кров.
VIII
Скільки кольору в гатунках,
Яке барвисте оточення.
Виразність у визерунках,
Ґрафичне утончення.
Ошедеврена напруженість.
Безецно ясна лілея.
Мистецька непримушеність.
Вишуканість Бердслея.
IX
В залі, оелектриченій сяйвом,
Між запорошених пальм —
П’ємо ріденьку каву,
Коли в серце зажурені осміхи впали.
Жовті стьожки просувались по вікнах.
Плями, крапки — сірі, червоні.
І були такі рідні стіни.
І були такі чужі стони.
X
Вдихаю я тонку отруту
Садів гамірливо-бензінних.
Люблю роспачливість забуту,
Незнайомої Зіни, ажурний капелюх незнайомої Зіни.
З шостого поверху дивлюсь на стіни —
В надвечіровий час, коли дими мережчаті.
Люблю міста мініатюрні сонатіни,
Без свідків за орхидеями стежачи.
XI
Крила білі, загострені льотно —
Крила смілі душі Розалінди —
Оескізені знов безтурботно
Перед острахом Сціли й Харібди.
Крила мяхкости снів оксамитних,
Крила казок осніжених Сканди, —
Скільки згибів на схилах блакитних,
Які блисні ажурні гірлянди.
XII
Знак перше-останньої зустрічі
Для елеґантної Катерини,
На спомин про вагон співучий
Обезестраденій балерині. —
Синій знак гострий зоставив я
У вас вище заголених колін,
Коли звала, безмріяна Ставія
I мучив вагонний сплін.
XIII
Пройшло 5 веселих трамваїв.
Вас нема.
Ах, як зимно на розі чекати в маї,
Коли в серці пустка німа.
Вийшла панна — на Вас не схожа цілком,
В атмосфері конвалій.
І довго-довго я стежив зором за блискучим каблучком
І мене мрії заколихали.
XIV
У тінях смерку полохливих,
Збіраючись на концерт, —
В кімнатці синій мрій бурхливих
У зеркалі зобачив смерть.
Злетів із серця посміх білий.
Зайшов я необачно й рано.
І голос твій — такий несмілий:
Ах, я не вбрана.
Коли прийду колись я вдруге
І сміливо у двері стукну, —
Ти зодягни на фоні туги,
Жалібну сукню.
XV
Вона сиділа за маленьким столиком
І готувала космографію.
Було важко стримуватись і безжурить стоіком —
Я ж кандідат на ґрафи.
Годі гратись зім’ятою хусточкою,
Ще 5 хвилин і я встану.
Маленькою-гостренькою звісточкою
Я очездивую вас, панно.
XVI
У заштореній кімнаті, ранком сонечним, безпромінним,
Я з’явивсь до нього вихрено, коли він ще спав.
І болючо-нерухомно, струнно в дірочку устромлений,
Промінь сміливий і дерзостний на червоний килим впав.
В ясних усміхах пробудження, в щасті ра	дісної зустрічі,
Так багато давніх вигуків враз проснулось у серцях.
І заграли ясні зайчики, рухи й зори хитро скулячи,
В бризних спогадах минулого струнять душі без кінця.
XVII
Панна з третього поверху
Вийди, вийди, панно з третього поверху,
На балкон.
Я стою, вже стою, моє серце дзвоне,
В серці так багато пороху.
Обернися постаттю до таємного сходу
В саду.
Теплим вечером, впиваючи насолоду,
В чорний парк я прийду.
XVIII
Я люблю обличчя зміненість
І ще щось, що в тобі
Я люблю твоїх губів рубіненість
І ще щось, що в тобі
Я люблю твоїх стеген принадність
І ще щось, що в тобі.
Я люблю твого тіла принадність
І те, чим відріжняєшся в юрбі.
ХІХ
Це було увечері, коли місто вібрує стумливо.
Це було на тім тижні у середу.
Вона стояла, дивилась у очі задумливо.
Зграйна, як сонет Ередіа.
Так, це тоді (було).
XX
З головоніг ви опарадоксені,
Та не по-уайльдовському.
Ваші барви зносені
На повітомійських тротуарах.
А ваш сміх курортний!
I при чому — рудий фокстер’єр!
Чуєте? Ваш вигляд відворотний!
Виїздіть у Тверь!
XXI
Сніг тане.
Тане сніг, збігають струмки.
Хтось гляне,
Гляне хтось на блідість руки.
Мов рози,
Рози мов плине тонкість мук.
Тихі сльози,
Сльози тихі вібрують між рук.
XXII
Провінціальні ескізи
1
Саме стала виринать
Пляма синя хвиляна.
Глянь, навколо безліч хат!
Вона з хати вигляне.
І ростане хмарний сум
В тінях палісадника.
Не долічить, мов на глум,
В русих косах бантика!
2
Облуплені стіни з червоними віконницями.
Тротуар, похилений до канавки.
Запнуті ґазом, красуні синіють спідницями
Перед дверима ґалянтерейної лавки.
Лихтарі освітлюють блискучі плями.
Полйнялість витріщила сполоханий зір.
В глупу ніч, виринувши з ями,
Прочвалав двоногий звір.
3
Лихтарь самотний пустинним вечором
Не сполохує повільні рипи —
Як вона ходить з повітовим фельдшером
Де квітнуть і пахнуть липи.
Нерухомі, вслухаються в голоси мовчанні —
Про кохання, про єднання душ.
І на зло викине з вікна, у безвідраднім спочуванні,
Стара панна грамофонний туш.
XXIII
Біля мапи
1
Які слова — болючі, зимні —
Вона поховає мене зимностями.
Відчування інтимні —
Зогрій моє серце інтимностями
Далеко, далеко блакитне море...
В душі — опрокльонені естампи.
В тебе — душа загадана, в тебе — серце хоре.
Не сиди біля мапи!..
2
Що тобі каже на мапі море?
Яка самотна у присмерк постать!
Вирисуються у пітьмі твори —
Тоді поїдем у гості.
До рідних скель через степи і гори,
Через Азію по веселій лінії.
А тепер... Затули серця штори,
Не буди туги осінньої.
XXIV
Не жалкуй, що мій будинок — звалений,
Не турбуйсь про звіт.
Бо не я сам — спалений,
Зі мною падає цілий світ.
І нехай він мертвим лічиться,
І нехай міниться без снаги.
Настрій мій розметерліниться,
Повний ваги.
XXV
Чистильщик чобіт
Кинь ранкову газету, маестро,
Поставив на твою машину чобіт.
Ріг всміхається затурбованим сестрам,
Кождий своє діло робить.
З гаманця виконав відповідний мінус —
Можеш продовжувати своє читання.
Я залишу тебе на розі, але ніде не дінусь.
Виблискує за будинком позолочена баня.
XXVI
Ніч. Гуркотять візники.
Хутко погасне — блима електрика.
Хутко заплутаються — плутаються думки.
Серце чекає крику.
І розітнеться крик — крик нічний.
І збентежить довколля — метеорно вічний.
І розітнеться крик — болюче знадний —
Такий холодний і такий комічний.
XXVII
В садах бензіну
Сонце, сонце на балконі,
Проти цвіточного магазіну.
Пихкотять, сурмлять сталеві коні
В садах бензіну.
Зеленіє, зеленіє зосередковано
Самотний парк.
Лоскоче осміх бензінний ковано,
Набридливо самотить парк.
XXVIII
Я — червоний з блакитним.
Хочете знать, хто такий — я?
Я брат усім сміливим і недопитним,
Я — вахляр.
Я — пісенний і безлічтонний.
Хочете знать, хто такий — я?
Я тримаю в кишені світ бездонний,
Я — фігляр.
Хочете знать, хто такий — я?
Моя душа — блискуча карусель.
Моя душа — зотлілий маніяк,
Моя душа — пастель.
Хочете знать, хто такий — я?
У мене в грудях — безліч білих скель.
Хочете знать, хто такий — я?
Я — газель.
XXIX
Улиці залюднені, трамваї стрійні,
З очей таємних шовкові нитки
Снуються в душу, де плями мрійні
Де тепло гріють зустрічні думки.
Лоскоче груди пропелер шумний
У серці — свято, мов смілий скарб
Злетів самотно — близький, безстумний,
Розцвівсь довкола у безліч фарб.
Не розімкну я прозорий ланцюг,
Не одділю я фатальних думок —
Бо так багато на сонці вранці
Зустрічно-злотних таємних ниток.
XXX
Як гарно почувати, що я — сильний,
І що мені належить світ.
Як гарно бачити, що мій шлях — вільний,
I що всі біографії — шаржний звіт.
I хто зважиться піти зі мною поруч?
І хто розсміється над безглуздям хмар?
Як весело, коли я опускаю штору,
Як весело, коли зі мною гуляє бульвар.
Як вільно я тримаю руки в кишенях,
Який непримушений мій беззлобий зір.
Ви розумієте? Не має піску в жменях
В гороховім костюмі Звір.
ХХХІ
Я іду по шляху незнакомому,
Перегортаю вічности сторінки.
Бо і сам невідомий нікому я,
Бо не чекаю й сам я на свідки.
Я — нічий. Я — ніхто. Мене не знає історія.
Мій девіз — несталість і несподіваність,
Хочете? Я зримую зараз: істерія.
Я остроїв поезію в стрій ні разу ненадіваний.
ХХХІІ
Я поволік за собою віки
I зашморгнув узол.
Я відчиняю звіринець, а в клітках — Думки і
Обезп’єдесталені Музи.
В шклянці кави я перемішав усі віки
І всі людські душі.
Поетеса в чорній сукні — Сатіри тому свідки —
Мене блакитними зубами задушить.
XXXIII
Яка іронія — мій шлях збігся
З шляхом якогось відродження.
Поете, не бійся
Випадкового ототожнення!
Коли справді історія людства спіраль є —
То це астрологічна спіраль особистости і юрми.
Але я не думаю, що тут — провалля,
Бо я ж з дитинства сміливий і німий.
1918. Кибинці—Київ
