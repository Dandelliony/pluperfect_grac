П’єро задається
Я вам даю мої кавалки —
Душі ілюстрації. —
В мені — лязг і гудки,
Білі акації.
Давайте ваші сонети,
Форми і клясичні правила!
Поміряємось, поети?
Доля нас на герць поставила!
Сказать, скільки в мене відваги?
Я мучусь від достатку сил!
У мене 1000 метрів зневаги
І, знайте, безліч крил!
Для вас мої білі акації —
Для вас, дівчата і юнаки,
Душі моєї ілюстрації,
Особистости кавалки.
23 — IV. 917. Владівосток
