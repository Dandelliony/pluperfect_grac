Падає сніг...
Падає сніг. Мов метелики білі
З неба спадають рясні.
Вітер свистить, хуртовина сміється,
В грудях ридають пісні.
Боже, як весело в бурю гуляти,
Смутки й печалі душі розірвати,
Все на цім світі кохати, кохати,
Жить і співать у півсні!
Вийшов я з хати, а струни дзвенять...
Сніг зіроньками із неба спадає,
В лісі дерева од вітру гудять,
Серце від щастя і мліє, й ридає...
. . . . . . . . . . . . . . . .
Падає сніг. Мов метелики білі
З неба спадають рясні.
Так і у мене літають, сміються
В серці самотнім пісні.
17 — II. 913. Хорол
