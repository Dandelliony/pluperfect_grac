ПОЕМА ПОВСТАННЯ
(Спеціального призначення)
Вступ
Всім великим минулого
Всіх країн і народів —
Вони горіли вогнем повстання
З блискучим поглядом в прийдешнє.
Всім великим товаришам
Хто палав на хресті творчости!
Простягаю братню руку
Бо я
Сам.
В моїм погляді ваші огні
В моїх силах сила століть.
Я перегорів за вас всіх
Я перестраждав за сучасність.
Запал мій молодий
Я веселий в своїй уготованости
Я веселий іду на кривавий жертвенник
Я загартований для майбутнього.
		——
Сьогодні
Кидаю
Іскру повстання —
Для всіх.
Поети, на нас дивиться всесвіт!
Забудьте про минуле
І свої грішки
Фрази не спасуть від забуття.
Завтра
Встаньте в 6 год. ранку
З вечора не спіть до 6-ти годин.
Не для вас комфорт й іділії
Кохання й женщини
Не для вас.
Для вас горіння й майбутнє —
Приготуйтесь!
——
Сьогодні
Кидаю
Іскру повстання —
Для всіх.
Чекайте на хвилю вночі
Вона прийде й стягне з ліжка
Через стіни
І ніч
З’єднає душу космоса
З душею поета —
Приходьте до мене
Я
Вас
Жду!
——
Сьогодні
Кидаю
Іскру повстання —
Для всіх!
Під огонь в сурмах
Сурмах борців!
Не попадає в ногу —
Гине
Залишається одуреним ідіотом
Захоплений мініатюрною мрійкою —
Смерть йому!
——
Сьогодні
Кидаю
Іскру повстання —
Всім!
Але
Не всі насміляться —
Цуцики
Сучасного
Плутатимуться
Між ніг.
Зневага пігмеям!
Кинемо їм
Веселу зневагу —
Вони вмруть!
——
Друзі мої
Збірайтесь до лав!
Сурма
Сурмить
Похід!
Відчинемо похід
Прекрасної мети —
Діти сучасного в майбутнє!
Шлях
Міцний
Огнем
I кров’ю —
Не набирайте в дорогу!
Не беріть запасу й харчів —
Збірайтесь до лав —
Сурма сурмить похід!
——
Сьогодні
Кидаю
Іскру повстання —
Всім! Всім! Всім!
Воля моя вже струїть в дроті
Бездари й талантики тягнуться за нами —
Але ми!
Берем!
Сильних!
Слава тобі
Моя компаніє
Захват космичного в віках!
Сильними ногами
Роздавим
Безсиле й хоре
Чугун і радіо в наших мозках!
Стіну
Пробиваєм
Ми —
Перед очима долина майбутнього!
Кістки і гній за нашими спинами —
До нас, юнаки завтрього!
Вібруючий дріт
Прекрасним тілом
Серце моє сполучує для всіх!
І мій апарат
Лютує:
Всім!
Всім!
Всім!
——
Палає обрій за спиною
Зникли пілігріми з ціпками
Згоріли стежки до храмів краси,
А ми вийшли
З огню
І за нас
Майбутнє.
Мрія крівава
Спрагнута в віках —
Обійшли нас ручаї крови!
Смердить повітря
Мясо вібрує в корчах.
Ми
Сучасні
Стискуєм руки —
Спомин титанів в наших серцях!
Обрій палає!
Жар б’є!
Закуті в броню сьогоднього
Ми поети завтрього!
Палає обрій
Тремтять тіни від нас!
Від огню в нервах
Світиться земля!
Все впало —
Ми самі —
Всі гуки й тремтіння
На землі й під землею
Вдарьте на нас!
Міліонами!
Ляскаючих!
Лун!
Сурми й звірячий рев
Сколихніть серце зовнішнього
Щоб втамувать душу поета!
За спиною
Палає!
О
Який рідний
Холод прийдешнього
Перед нас!
——
Дякую моя мати
Ти знала що породиш мене.
Дякую вам мої предки
Аж до звірів —
Ви без імен.
Дякую минувшині —
Я від неї,
Дякую темряві минулого
Віки досьогодня
Ви в мені для прийдешнього.
Ви в мені всі
Міліонами атомів і ниток —
Мільярдне павутиння
В огні рубинах і сріблі —
Ви в мені всі для завтрього.
Дякую тобі сьогодне
За сонце й хвилину
За соки
Женщини
Для майбутнього
Дякую.
——
Ви, титани минулого,
Ви в мені всі.
Кров ваша
Збіглась в моїм тілі
Нерви мої здорові
Для спадщини.
Огні ваших мозків
Горять у мені
Ви титани минулого,
Я вартий вас.
Лише один збірає пломінь минулого
То я сьогодні!
Я пройшов лише один щабель
І голова моя вища за всіх.
Який прекрасний я
Між вилупків круг мене!
Думка моя слабне перед моїм огнем
І я знов підвожусь
I з уст заклики прийдешнього.
——
Поети
Зривайте
Метр!
Ляжте під колеса революції!
Поети
Скидайте
Пута!
Не бійтесь знавців —
Одділіть між себе ворогів своїх —
Хай живе боротьба поетів!
Поети
Хитніть
Грунт!
Не ходіть з таємним виглядом
Ніби вам ясно все!
Не розвішуйте вуха —
Виростуть страшні!
Не ховайтесь безсилі:
Я бачу.
Не сховаєте —
Росплескаю на світових майданах!
На розі Европи й Азії
Я знайшов талісман.
Одурите приятелів своїх!
Поети
Забудьте книги!
Торкніть колісницю історії!
Поети
Зривайте
Землю!
Сонце
Бетон
Мідь —
Криця
Упругий
Лоскіт —
Електрику
За горло схопіть!
І коли відчуєте
Що у вас роззявлений рот —
Зуби
Зціпіть
Щоб пробити шлях!
Юнаки
Не роззівляйте рота!
В шерегах ударних
Губи зміцніть!
Поети
Зривайте метр!
Назад —
Годі,
Спізнились!
Спаліть всі мости тревалого!
Поете
Зроби
Злочин!
Щоб батько вважав за жулика
Щоб відцуралась рідня!
Заплямуй свою репутацію!
Не дивуй своєю освіченістю —
Для сучасного
Ви
Випнуті
Неуки!
Поети
Зривайте підпори!
Галасуйте визволеною пелькою!
Кричіть
Ніби вам устромив хтось ніж у пузо!
О-го-го-гоо!
——
Я щедрий і безсоромний
Я сижу з вами за одним столиком
І б’ю вас по фізіономії
А ви всміхаєтесь.
Вам трохи ніяково
Але ви мовчите.
Так собі сидимо.
А потім
Спорожнений
Повертаюсь додому
Повітря тепле на улицях
І гомін на тротуарах
І вітріни світяться
Цокання на бруку.
Слава тобі мійська вулице
Сьогодні я співаю тобі хвалу!
Набіраюсь сили
За ніч
Для завтряшнього дня.
Ночі мої електричні
Хожу в кімнаті
Плюю
В кутки.
Слава тобі безсонна ноче!
Завтра вранці
Прийдуть з віником
Виметуть плювки.
Всю роботу після мене
Обточить вихований ремісник.
Я кидаю палаючі головешки
Просто перед собою
Я плюю словами пророка
Собаки тікають од мене
А я кричу: улюлю.
Я ні над чим не задумуюсь
І повторюю чужі слова
І кажу що це мої
Що це з душі.
Вони звичайні й потрібні
Я всіх люблю.
Я засвітив електрику, ніччю —
Це для вас.
Я революціонер
Я гасло сучасности,
Центральна фігура доби.
Я викликаю противний рух
За мною всі стежать
І координують свою активність.
Я мушу давати ляпаси
Я активний.
Я творю явище
Й переплутую поняття.
Коли я прохожу
Все хвилюється довкола мене.
Я істную.
Хай живе нове й сильне!
Хай живе похід у майбутнє!
Приваблює бойовий заклик
І сурми новітніх борців.
Смерть тим
Хто не чує
Сурм!
——
Поети
Зводьте
Повстання стяг!
Творці
Не оглядайтесь назад!
Підпаліть
Серце
Вогнем вічности
Щоб збагнуть глибину сучасного!
Поети
Не треба дивиться на себе —
Творці
Дивіться на вашу тінь у горах!
Всі краї відкриті
Не прагніть до нових америк!
І замісць нової біблії
Одержите
Подвійну бухгальтерію —
Зробіть з Подвійної Бухгальтерії біблію!
Не ганяйтесь за переплигуваннями —
Не перескочите.
Проти всіх
Що хочуть
На шию начепить нове ярмо
Зводьте!
Прапор!
Повстання!
Поети!
——
Кричіть охриплими голосами —
Ми взяли патент від історії
На залізо
Бетон,
Крицю
Бензін.
Нашою силою світить електрика на улицях
В повітрі вібрація радіохвиль.
Нашими мозками гуде рух
До нас
Звернені
Палаючі обличча.
Наші помилки прекрасні
І прекрасний кождий наш рух.
Ім’я наше — безліч
Сурми
Наші
В віках!
——
Я не боюся
Вигукувати
«Я»
Бо я — то є всі.
І доки витягуються гостренькі пички
З своїм
Маленьким
Хоробливим
І доки не набридне, не заперечиться
Перестане висовуваться на показ
Яскраво-осоловілими заздрощами
Доки не переживе
Своє
Маленьке
Власне
Не перепріє в зіпсутій крові під подушкою
На самоті —
— — — — — — — — — — — — — — —
Щоб вийти з одкритим обличчам
Без герцю
З завзяттям визволеної душі
Не скажуть
Що годі тікати
Ховати своє безсилля фразами
І без Таіті
Оголять свої почуття
В загайний
Заклик
Впереднього.
Я —
Це всі прийдешні
І мої сучасні товариші
Не я —
Все що вмірає
Тікає від горіння
Боїться
Ночей несонних
Труситься за свою дрібненьку репутацію
Репетує
Євнуховим горлом своєї загострености
Оберігає свій обцюканий палісадник
Огорожений прозорим парканом
Всі оті запізнілі обчикувачі
Без соли
Без землі
З огнем жаби
В росянім бур’яні істнуючого.
Всі ті не я
Яким я
Збиваю з голови шапки
Знесилюю їх
Примушую
Захлинуться власною водичкою
Тягну їх за волосся
Аж до землі
При глядачах
Я —
Це всі
Що переступили поріг
Не я —
Що згоріли в огні безсилля
За своє особисте й загинули
Для нас,
Для майбутнього.
——
Поети
Не обминайте Семенка!
Лише один шлях в майбутнє.
Ви не одержали від матері квитка
Для входу
В театр
На завтра —
Дні
Біжіть і тягніть поетів!
Ноче
Ти гудеш для мене
Міліонами звуків у стінах!
Всі поети сплять.
Спіть спокійно
Поети
Під ковдрами —
Один не спить серед вас!
Він тримає мандат на завтра,
Бо тримає цього дня нерв.
Він встає
Махає руками біля входу —
Він коло самої дірки.
Я галасую серед ночі —
Спіть спокійно
Поети
Під ковдрами!
Спіть спокійно, бо я перестав спать
Я
Наівний і великий
Мене простить майбутнє.
І коли завтра
Не вибачать вам —
Я беру на себе ваші борги
Мені вибачать.
Ліжко жде
Але сон не вабить мене —
Спіть спокійно
Поети під ковдрами!
А коли стрінемось завтра
Я висплюсь в розмові з вами.
В мене було багато роботи
За вас всіх
Але пульс у мене здоровий
І крови сила в тілі моїм.
Голова мені не болить
I взагалі не люблю хоріть.
Я призначений на своє місце
І виконую обов’язок.
Спіть
Спокійно
Поети
Під ковдрами
Я зробив за вас всіх!
Ви сіпаєтесь і слабуєте на серце
Тліє все ваше добро!
Спочивайте поети в кімнатах своїх!
Я закоханий в себе
Бо люблю сучасність.
——
Накинулись на шматки —
Нате ще.
Залізний звір
Озброєний захопленим знаряддям
Виштовхує
Для тих, що біжать ззаду
Й забігають з боків.
Кусаються й падають
Качаються по шляху
Намагаються перетравити
Борсаються животами по підлозі.
Важко таки
Перетравити все зразу
А далі черговий шматок.
Летить у повітря шерсть!
Лаються ділові люди
Сторонні
Прийдуть
Проженуть гальопуючу компанію —
Чи довго це буде?
Не потрібні ви тут
I не даєте людям спать.
Для чого ця галаслива какофонія?
Або вдень
Коли всі працюють
Для чого ця росфарбована кльоунада
Один з кійком
Веселий і незграбний парубок
Здіймає куряву на шляху
З цуциками
Дратує
Кидає по шматку —
Ну й же ж!..
Це тим що йдуть ззаду
Накидаються на шматки —
Це все тим
Що починають з кинутого
Це тим, кого вічно спонукають
І кождий їх крок змушений, —
Це для того їх дратується.
Я збив с-під їх ніг грунт
Я примусив їх ритися
Бігати кругом хати
Докопуватися,
Сидіти за книгами —
Щоб обійти,
А дірку заткнуто,
Двері забито!
Прикидаються, що не дивляться
Що нічого не бачать
Ховаються
Й немилосердно косять очима
А гострий батіг стьобає їх по душах.
Вони на людях хорохорються
А вночі плачуть
Шукають свого загубленого стільця...
——
Чуєте
Сурми
Вночі?
Це
Перед ранком!
Суходолами
Галас людський
Кабелями й радіо.
Вставайте
Поети
Нетр!
Ви
Хто вперше
Вмочив перо в атрамент —
Вам мій клич!
Сьогодні
Затулено дірку —
Це вам
Вільний шлях в майбутнє!
Сьогодні
Кинуто
Іскру повстання
Для всіх!
Скрегочуть і
Стукають
Апарати —
Всім!
Всім!
Всім!
Я пройшов
Багато світу
І бачив всякого люду —
Я
Пробив стіну!
І я!
Заткнув!
Дірку!
Я повторив старе
І знищив
Ударом!
Я
Пробив
Душу спогаду
Про всіх натхненних і пророків
Розіп’ятих на хрестах!
Вставайте
Поети
Нетр!
Зводьте
Повстання
Стяг!
Жертва вечірня
На світанку
Пролилась.
		——
III—IV. 920. Київ
