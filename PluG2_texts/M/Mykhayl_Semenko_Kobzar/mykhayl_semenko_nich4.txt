Ніч
Ніч прислухається до порожніх улиць
і до тротуарів німих
коли на тумбі сидить червоноармієць
і цілиться в місяць —
коли місто завмре після 2-х годин
моторошно зацокотить зрідка по бруку
затихне облите холодною елєктрикою
глузуючи над зоряним небом —
тихо в стінах кімнати
капає з водогону
працю скінчено —
спать —
не хочеться —
ніби чогось не доробив —
ранок
газети чай і обід
і метушня на вечірніх улицях
западає й шумить в ухах
доки не закапає з водогону.
23 — III. 920. Київ
