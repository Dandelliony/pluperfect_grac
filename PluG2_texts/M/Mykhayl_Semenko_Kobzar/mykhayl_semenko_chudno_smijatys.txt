Чудно сміятись
Чудно сміятись в безкраїй тюрмі,
В небо полинуть благать.
Чудно про сяйво ридать у пітьмі,
Чудно в неволі співать.
Морок навколо, а я — у в’язниці.
Зіроньки мають вгорі,
Грають бризки в кришталевій криниці,
Квіти схилились святі.
Сяйво навколо і... щастя — без мене...
Серце ж живе у пітьмі.
Сяє на сонечку поле зелене,
Я ж пропадаю в тюрмі.
Світ цей веселий — широка в’язниця,
В ній завмірає душа.
Сяйво навколо, зелена травиця
Квіти й пташки в комишах...
30 — III. 913. Київ
