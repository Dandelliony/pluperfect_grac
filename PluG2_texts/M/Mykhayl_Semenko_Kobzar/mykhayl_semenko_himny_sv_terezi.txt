ГІМНИ св. ТЕРЕЗІ
(Олександрі — сестрі)
І
Дай мені уявить, що я скельно поважний,
Що я міцний і сталий.
Вкинь в груди промінь, захват безважний,
I в серце — камінь тревалий.
Розіпни мене на хресті, проткни сміливі груди,
Очі мої направ до похмурих зводів.
Прокляни, прокляни цей неохайний жмут,
Душу забери до світлих вод.
Ще не все, ще не всі в грудях вмерлі —
Затули сонце, замкни солодкістю катакомб.
Дісонантний — я притиснувсь до базальтових скель,
Не допусти, щоб розірвались піроксілінні бомби.
II
Ніч беззоряна похмуро насуплена —
Глупа ніч.
З душею тиша, жахом заступлена,
Віч-на-віч.
Гострять крильми, тичуться крайности,
Без границь.
А я — без’ясневий, а я — без зграйности,
Упавши ниць.
І так схрестилися безмежні темряви —
В одній душі.
Мій сум розгублений, мій зітх отерплевий
Заглуши!
III
В сутінь вечірню я припадаю до ніг,
У серці — леза.
Вся моя воля, всі мої думи цнотні —
Тобі, Терезо.
Прийми молитву в присмерк сумірний
В рисах хреста.
Я твій тілесний, довіку вірний,
Моя Свята.
Я в твій чертог — на віях сльози
І чисті стезі
У білих вазах чорні червоні рози
Святій Терезі.
IV
Мої розгублені рубіни,
Мої розрізнені думки —
Шляхів до Меки і Медіни
Недозаховані свідки.
Палкі і боязькі наближення
До фіміамових качань —
Красу душі в її Воздвиження
I в час найглибших упадань.
Наблизяться повідомленнями
Слова душі осиротілої,
І одіб’ють переломленнями
Моєї втоми наболілої.
V
Томлять мене найтончі рухи
Твоїх змарагдів.
Пробач мої простягнені руки,
Відчуй мої доторки спрагнуті.
Торкнись моїх очей стомлених,
Усміхнись до моїх губів заломлених.
Освяти свого погляду сіянням
Мої застиглі сльози —
Прийми, ояснені сподіванням,
Ці висхлі туберози.
VI
Образ твій у куті найтихшому,
B ногах твоїх аромат.
Подай життя застигшому,
Перса Св. Агаті.
Прагненням чуда серце освітлене
Опромінь бажанням крізи.
Зійде Бог у тіло привітлене,
Як з тебе спадуть різи.
VII
Душу мою, Боже, збагни,
Серце моє мольне змірь.
Благослови моїх шукань ниви,
Окропи моїх печерних звірів.
Прищепи віти шепотів золотих,
Освяти сміливість пручань.
Пригорнись ухом до моїх мотивів,
Моїх бентежностів призвичайся.
Душу мою, Боже, Боже, збагни,
Серце моє, серце мольне змірь.
VIII
Я до Тебе прийду, коли Ти сама, —
Бо я сам, бо я завше сам.
Вкрила, вкрила Тебе моєї мрії зима,
Білий, білий наш храм.
Я до Тебе прийду, прийду, коли Ти сама,
Коли спочиває хам.
Коли на Тобі золота й зодягів нема,
Коли я з Тобою сам.
Я до Тебе, до Тебе, до Тебе прийду,
Коли ми — одно.
Я цілую в перса Святу —
Затули вікно.
IX
Я плачу й молюсь непризнано
Між білих колон.
Моя думка каменем стиснута,
Моя мрія — сон.
Погладь, погладь мою голову
Тонкістю блідих рук.
Обведи тіло і тугу зморену
Колом містичних мук.
I буду цілувати стримано
Святий рисунок губів.
Зраню пристрасть непризнану
Холодом зубів.
X
Необережний — і ніжно тонкий
Твій профіль.
Безліч трупів в усі віки
Тому свідки.
Сувора строгість Бога-Отця
В жіночих рисах.
В рухах струять без кінця
Тіни лиця.
Самотний, простерши останній уклін
Здіймаючи меч —
Рушив натхненно від стін
Твій паладін.
XI
Почуй, Діво, моє дихання стомлене
І мій голос благальний —
Моє поривання неосвідомлене
І мій спів банальний.
Втіху подай безпритульному
В мої містичні ночі.
Безцільному — зведи нестулено
Свої зажурені очі.
XII
Світло моєї душі —
Серця мого фоліанти —
Прийми, прийми в тиші
Думок гірлянди.
Скільки в душі для Тебе
Срібних співанок —
Коли бездонне небо,
Фіолєтовий світанок.
XIII
Мрія моя в тінях од зору,
Щастя — в твоїх руках.
Неістнуючу — ніжну руку хору
Цілую в думках.
Сестра безпрозорих мук —
Моя вибранка,
Нічних стисків рук
Коханка.
XIV
Я осріблюю пам’ять твою
Струмком сонатіни.
Нараз... забачив змію.
Сховай на колінах!
Сумною блакитністю зім
Серце закрий од стін.
Вночі я тобі росповім
Про мяхкість твоїх колін.
XV
Світла між зводів здушеність.
Рабськість вузького входу.
Містична непримушеність
В чеканні на нагороду.
Як вийдуть і замкнуть двері —
Я, схований, підійду,
I, червоніючи, як жених — одверто,
Поцілую в губи святу.
XVI
Струни мої ослаблені,
На сувоях — звіти.
Хто мої мрії ламле —
Виходь звідти.
Жаги несамовитої
Освітлиш бридкість,
Як засрібле сумовито
Вечірня скрипка.
Це я — твій безлюдник,
Паладін Недотичної.
Мені сумно, сумно,
Що ти до мене незвична.
XVII
Ясність сльози одбризнувшої —
Білій святині.
Ліки душі загинувшої —
Погляд вабний.
Мій вступ до брам весеневих —
Моє вигнання.
Тобі співає гімни газелеві
Твій коханець.
XVIII
Мені шляхи тернисті уготовані
До білих крил —
Через Твій образ, юрбою обцілований,
І ряд могил.
Околений сумними безпробудженостями,
Крізь ніч століть —
До Тебе йду, поранений розгубленостями,
Несамохіть.
XIX
Не слухай щирости душі схлипувавшої
Перед блюзнірством.
Прийми ніжність тихо перешіптувавшої
З моїм звіром.
Мій гріх — твоєю тайною полонений
У безвідходности.
Я — зламаний
По умові.
XX
Иноді я заплутуюсь в високости,
Де білі хрести,
Іноді я темнію від злости —
Вибранко моя, прости.
Захисти прагнення душі розхрістаної
В темряві крізи.
В погляді тайни розрізненої
Мої інтуізи.
XXI
Мої почування — розрізнені,
Мої почування — подвійні.
Чому губи мої такі зміцнені
І молитви — наівні?
Я стою, як ти — зажурений,
У найтихшому куті.
В присмерк душі заабажурений
Ми з тобою закуті.
XXII
З тебе не звожу я зір напругий,
У моїх відносинах — девізне свавілля
Прийми мій посміх, і стид наруги,
Тобі присвячую своє божевілля.
Оціни мого світу відновленість
І моїх рамен віковічну трівогу.
Я не можу уникнути свою уготовленість,
Не дивись на мене строго.
XXIII
Серце твоє — присмеркаюча пристрасть,
Оранжевий гіацінт.
Мої гімни тремтячі — на жертівник витрать
І мій вібруючий цвіт.
Роз’ясуй мені сміх запізнений
І мій суворий глум,
Що ховаєсь у всіх річах, оскрізений,
Відбиток самотних дум.
Срібність настроїв і мрій безпредметність,
Дим моїх прозорих горінь —
Побач моїх гімнів інтимну безсекретність
Як припадаю до твоїх колін.
XXIV
Я іду шляхом, віками утоптаним,
До твоїх входів перемучених.
Я молюсь символам душі безпромінним
Твоїх святощів опроститутчених.
Я іду шляхом добою безлюдною,
Схиляюсь до заморених стін.
Погладь мене рукою остуженою —
Я твій паладін.
XXV
Твоя хвиля ласкою обезцінена,
Міць зрушена сталістю загат.
І причиною — твоя краса ескізнена,
І причиною — твій аромат.
Відхиляюся від тебе, незрівняної,
Бо твій сум — біль зміцнюючий.
Бо я під владою мрії незнаної.
Бо я невіруючий.
XXVI
Твої очі — моєї душі безмежний сум,
Твоя фігура — легкість моєї мрії.
Твою святість я віддаю на всесвітній глум,
Я цілую твій прозорий стрій.
Твій невільник схиливсь у блакитний кут,
Прийде час і ти будеш — рабиня.
Серце охопить, мозок охопить ненажерний спрут,
Острах, призирство, ганьба — мою пристрасть не спине.
Твої губи — мій містичний біль,
Моя думка — екстазна пристрасть.
Зустрінь у захваті мій жадаючий автомобіль,
Всю силу своєї уяви на мене витрать!
918. Кибинці
