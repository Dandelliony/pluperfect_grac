Парикмахер
Сьогодні вдень мені було так нудно,
Ніби докупи зійшлися Олесь, Вороний і Чупринка.
Почувалося дощово й по-осінньому облудно —
В душі цілий день парикмахер на гитарі бринькав.
Иноді думав про неї й робив ескізи листа —
Що не гадався їй надісланим бути.
Згадав кілька французьких фраз забутих,
Разів зо два поглянув на образ Христа.
Наспівував банальні вальси безголосно,
Дивлючись на стелю в брудне павутиння.
Ні, мені було тільки тоскно — тільки тоскно...
В серці моєму розкладалась диня.
13 — XI. 916. Владівосток
