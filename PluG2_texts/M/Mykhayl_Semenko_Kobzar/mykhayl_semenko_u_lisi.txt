У лісі
I
Душа в повітрі розлилась
Душа натхненням пройнялась.
	Між ліса згуків чарівних
	Брожу один я. Сум затих.
Серед таємних хвиль буття
	Я забуваю біль холодний,
Бренить у грудях спів самотний
	І серце просить співчуття.
II
Душа в повітрі розлилась.
Душа з природою злилась.
	Навколо — дихають квітки,
	Дзвенять в кущах малі пташки,
Тихенько листя шелестить...
	Чи я живу, чи це лиш сниться?
І хочу плакать я, молиться,
	Вогонь пекучий погасить.
III
Душа в повітрі розлилась.
Душа з промінням обнялась.
	Душа радіє, серце грає,
	В блискавих згуках виграває!
Я чую ніжне предчуття:
	Її я стріну серед ночі,
Загляну в вічі я дівочі
	І в них побачу співчуття!
26 — VII. 912. Круглик
