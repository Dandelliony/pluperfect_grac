78.	До Володимира Гнатюка
4	січня 1907 р.	Чернігів. 22 ст. ст. XII 906.
Високоповажаний і дорогий пане Володимире!
Перед двома тижнями я послав до Вас листа, в якому прохав постаратися, щоб львівські просвітні товариства прислали на мою адресу привітання чернігівській «Просвіті», яку одкриваємо 27 с[ього] м[ісяця]. Се мало б, як я Вам писав, велике значення моральне для молодого товариства. На жаль, нічого досі не дістав, а значить, і не дістану. Ну, що ж робити? Тепер дозволю собі турбувати Вас ось з якого приводу. Чую, що XII книжка «Літ[ера-турно]-наук[ового] вісника» вже вийшла і давно вже е в Києві, а я не дістав. Може б, Ви були ласкаві, сказали вислати її мені. Може, де пропала в дорозі, хоч досі я все діставав з-за кордону без пригод. Як Ваше здоров’я? Веселих свят Вам і всього найкращого!
Ваш М. Коцюбинський.
69
79. До Андрія Чайковського
6 січня 1907 р.	24 XII ст. ст. 1906. Чернігів.
Любий земляче!
Якось усе так трапляється, що на початку листів своїх до Вас мушу прохати вибачення за пізню одповідь. І знов так сталося. Останній місяць я остільки був занятий, що за справами й світу не бачив; залишив листування з найближчими людьми, не читав навіть нічого, а се для мене велика вже кривда. Багато клопоту мав я останніми часами з організацією «Просвіти» в Чернігові, вся справа звалилася якось на мої плечі, мусив бігати в поліцію, вести розмови з людьми, писати, друкувати, розсилати і т. ін. А тут ще наспіла судова сесія, і я попав в число присяжних суддів і зопсував украй свої нерви. Перший більш-менш вільний день у мене лише сьогодні — і ось пишу до Вас, дорогий земляче. А я такий радий буваю, коли дістаю од Вас кілька слів. Ви умієте так цікаво писати, що Ваші листи роблять приємність не тільки мені, а й людям, яким я їх читаю, бо завжди вони (листи) мають ширший інтерес. Той хаос, про який пишете, на жаль, панує і у нас. Щодо впливу благодійного тої залізної руки, яка так довго гнітила нас, то Ви почасти помиляєтесь. Не завжди вона витворювала сильні, залізні характери. Навпаки, в масі вона забила самостійність, самодіяльність, ініціативу, ослабила волю — і тепер, коли можлива хоч яка-така робота, наші земляки мляво блукають, безсильні і безпорадні, немов осінні мухи Коли ж оживляються, то лиш інстинктами людожерства. У сірому присмерку безбарвної буденщини не в міру виросли, як рослина без сонця, особисті амбіції — і доволі людині взятись за якесь діло, за якусь роботу — на нього зараз повіє з усіх боків нездорове повітря льоху і отрує його енергію. Ну, та дарма. Складати рук не годиться. Час і робота внесуть свіжу течію у наше життя.
Переходжу до особистих справ.
Чи пишете Ви що тепер? На жаль, я щось не стрічаю тепер Ваших праць на шпальтах наших періодичних видань. А може, вони до мене не доходять? Я все цікавий на Ваші оповідання й повісті. Щоб не забути. Маю до Вас прохання. Наша «Просвіта» ще така молода і бідна, що, заводячи свою бібліотеку, не має змоги купувати книжки.
70
Я був б[и] Вам особисто незвичайно вдячний, коли б Ви прислали, що можна, з своїх творів до бібліотеки «Просвіти». Книжки можна прислати на мою адресу. Та й взагалі, коли б у Вас знайшлись якісь дублікати галицьких видань і Ви згодились пожертвувати їх нашій «Просвіті», — зробили б добре діло.
Коли ми Вас побачимо? Я не втрачаю надії, пам’ятаючи ласкаву обіцянку вибратись колись на Україну. Поки що бувайте здорові! Веселих свят і всього найкращого сердечно бажає Вам повік Ваш М. Коцюбинський,
80.	До Володимира Гнатюка
12 січня 1907 р.	ЗО ст. ст. XII 906. Чернігів.
Високоповажаний і дорогий пане Володимире!
Спасибі Вам, що обізвалися. Не маю жодної претензії до Вас за пізню одповідь, бо добре розумію причини того. Велике спасибі теж за заходи у львівській «Просвіті». Ми таки одібрали привіти (всього 12), хоч не од львівської, але од філій. Не можу зараз перечислити, од яких, бо привіти тепер не в мене. Коли читаєте «Раду», стрінете там усі відомості. Педагогічне товариство у Львові прислало теж привіт. Усім їм посилаю сердечну подяку, бо не можете собі уявити, яке гарне враження зробили ті привіти на малосвідому публіку. «Просвіту» одкрили, але я де з чого не вдоволений. Хоч як зрікався, хоч як прохав, щоб мене увільнили од постійних обов’язків у «Просвіті», проте не послухали і вибрали головою. А се справді тяжко, бо ні здоров’я не служить, ні часу не маю. Не знаю навіть, як буду викручуватись з трудного становища.
Гроші, що мені належаться за новелку, будьте ласкаві, коли Вам не дуже трудно, пришліть зараз, бо сиджу без копійки, голий, як турецький святий. А голодному псові бодай муха, як каже приказка. Тій новелці повелося у німців. Німецький переклад її прийняли аж 3 часописі: «Berliner Tageblatt», «Welt» та ще якась віденська часопись.
Стаття д. Черняхівської все-таки доволі цікава. Одно мені не подобається — дуже хвалить. А я більше люблю літературу, ніж власну амбіцію.
71
Будьте ласкаві, дорогий пане Володимире, вробіть мені послугу: вишліть на адресу: Wien, IX, Sobyeskigasse, II, ІН/10, д. Wilhelm Horoschowski — три перші томики моїх оповідань (опріч книжки «У грішний світ»). Буду дуже вдячний за се.
Польських перекладів і я не дістав, хоч внаю, що книжка вийшла перед місяцем. Се мене трохи дивує. У нас трохи інші літературні звичаї.
Святкував — я не скажу, щоб добре. Перевтомився за сі дні, так багато мав всякої роботи. Так, знаєте, досадно. Стільки гарних книжок повиходило, стільки їх лежить у мене на бюрку, а читати нема коли. Чогось чоловік вічно, як муха на окропі.
Не тішить мене звістка про Ватне здоров’я та клопоти. Кому-кому, а Вам здоров’я здалося б. Будемо сподіватися, що в новому році краще буде. Хоч кожен новий рік — ошуканець, але бажаю од щирого серця, щоб для Вас 1907 таким не був. Прийміть од мене щирий привіт і поздоровлення. Передайте їх і Вашій в[исоко]п[оважа-ній] пані.
Не забувайте
Вашого М. Коцюбинського.
Автор «Шляхти» військовий, полковник у Москві, дуже славна людина. Називається Єремієв.
1907
81.	До Івана Кревецького
15 січня 1907 р.
2.1 907. Чернігів.
Високоповажаний добродію!
Коли Вам залежить що на тому, аби під рецензією] на книжку Філянського стояв мій повний підпис, — то зробіть се. Не маю важних причин уникати сього.
Як скоро вийде 1-а книжка «Вісника»? Дуже тішуся, що Ви переїхали до Києва і мені легше буде побачитись 8 Вами та ближче пізнати Вас.
Усього найкращого!
З високим поважанням М. Коцюбинський.
82.	До Володимира Гнатюка
11 лютого 1907 р.	29 ст. ст. 907. Чернігів.
Високоповажаний і дорогий пане Володимире!
Зараз нічого готового для II книжки не маю. Саме пишу оповідання для збірника, що думають видати українські] засланці у Вологді на свою користь. Обіцяв і мушу послати їм, хоч мені не дуже віриться, щоб той збірник побачив світ. Запитаю — і, коли справа непевна, пришлю оповідання до «Вісника». І кн. дуже і дуже вподобалась мені. Але чую сьогодні, що «Вісн[шф заборонено у Києві видавати. Що ж тоді буде? Та й чи правдива звістка? Усе може бути.
73
Я вже «віднісся» до Лепного, але чи поможе що? Дякую, що послали книжки Горошовському. Цілую і обіймаю Вас сердечно. Ваш М. Коцюбинський.
83.	До Андрія Чайковського
З березня 1907 р.	18 ст. ст. II 907. Чернігів.
Дорогий земляче!
Ви таки, бачу, дуже добра людина і завдаєте мені сорому тією добрістю. А де ж! Я й досі не зібрався одписати Вам, а Ви знов, спасибі велике, обізвалися.
Однак, вірте, не з іншої причини так довго мовчав — тільки через всякі клопоти і неприємності, що довелось зазнати од нашого милого уряду. Отож уявіть собі, попросту не дають жити «Просвіті». Хочемо скликати збори — • заборона; хочемо зробити театральну виставу — забороняють. Навіть концерт Лисенка на користь «Просвіти» заборонили. їздиш, гризешся, поясняєш — нічого не помагає. Кажуть: існуйте собі на папері, а жити не дамо. Жалітися нікому, хіба до Думи, коли збереться.
Мене все те турбує і дуже впливає на здоров’я; через те часто лежу в постелі і не можу нічого робити. Як бачите, наша конституція гірша, ніж навіть Ваша «свинська».
Тепер постараюся хоч коротко одповісти на Ваші запити. Привітання од філії «Просвіти» з Бережан ми дістали і послали їй сердечну подяку. Невже не дістали?
Книжки для «Просвіти», вислані Вами, теж я дістав і не маю слів, щоб висловити Вам од себе і од «Просвіти», як ми вдячні Вам за поміч і за ту щирість, якої, на жаль, так часто бракує нашим землякам-українцям! Ще раз спасибі. Подякуйте і д. Томашівському, якому при сій пагоді низенько кланяюсь.
Ваш останній лист і витинок з «Свободи» теж дійшов до мене. Стаття цікава, написана не чорнилом, а кров’ю серця. Взагалі ваша преса часом буває дуже цікава. Біда лиш в тому, що я не маю змоги її читати, бо передплачувати всього не годен, а дістати нема де. Через те не читав «Діла», хоч дуже заінтригований новим оповіданням Вашим. Ви ж знаєте, що я поклонник Вашої музи, і мене
сильно обурювала несправедлива і сліпа критика. Властиво, у нас поважної критики майже нема, і щодо мене, то я цілком на холодно беру, коли мене хвалять або лають. Пишеш через те, що маєш потребу писати, хочеш, щоб вийшло найкраще, — і в тому і своя радість і своє горе. Ваш замір дати ширший образ галицького попівства, у нас цілком не відомого, тішить мене дуже, і я вже шукаю накладчика. Боюсь тільки, що коли повість буде велика, трудніше буде знайти видавця, бо всі видавці наші захоплені тепер політикою і дуже скупо дають гроші на видання белетристичні. Проте не втрачаю надії. Очевидячки, з великою радістю прочитаю перед друком Вашу повість, хоч думаю, що поправок, відповідно вимогам українського читача, або не треба буде робити, або їх буде дуже мало, бо Вашу мову у нас розуміють добре.
Знаєте, я часом заздрю Вам, Вашій енергії і плодовитості. Мене просто дивує, як і коли Ви встигаєте працювати на різних теренах праці, і дуже хотів би на власні очі побачити чоловіка, який усе те робить.
Може, коли доведеться таки. Я був би дуже щасливий. А до того часу обіцяю поправитися і бути більш акуратним кореспондентом. Бувайте ж здорові і не забувайте щиро відданого Вам М. Коцюбинського.
Сердечно цілую і обіймаю дорогого земляка.
84.	До редактора газети «Буковина»
4	березня 1907 р.	19 ст. ст. II 907. Чернігів.
Високоповажаний добродію пане редакторе!
Я переслав через д. В. Лепкого вірші д. М. Жука, які надруковані в різдвяному числі «Буковини». На мою думку, годило б ся вислати д. Жукові те число «Буковини», де ті вірші уміщено. Коли Ви годитесь з іакою думкою, уклінно прохав би переслати різдвяне число Вашої часописі на мою адресу, а я вже передам його д. Жукові. З високим поважанням
М. Коцюбинський.
Адреса: Чернигов, Северянская, собственный] д[ом], № 3, Михаилу Михайловичу Коцюбинскому.
75
85. До Володимира Гнатюка
14	березня 1907 р.
Дорогий пане Володимире!
Посилаю Вам вдруге відозву виділу нашої «Просвіти», яка вже раз побувала у Львові і знов повернула до нас з незрозумілим для мене написом. Те «адресат не приймає» для мене настільки загадкове, що я нічого не розумію. Бо не можу ж я думати, що Ви хотіли зневажити наше товариство і зрікаєтесь всяких зносин з ним. Не могла ж образити Вас наша просьба (якої, врешті, Ви і не читали ще); найбільше — Ви могли б викинути її у кошик під столом і нічого не прислати нам з Ваших праць, які ми так високо цінимо; але свідомо одкинути наш лист — се було б щось неможливе. Так само назад повернув лист і до д. Франка з таким самим написом. Що се значить? Чи се непорозуміння?
Будьте ласкаві, розв’яжіть нам сю загадку, якої ми самі не годні розв’язати.
Як ваша ласка, повідоміть, чи Товариство ім. Шевченка пришле що для бібліотеки «Просвіти» з своїх видань («Записки», «Збірники» і т. і.).
Як ся маєте? Весна повинна б принести Вам здоров’я. [...].
Кланяюсь також в[исоко]п[оважаній] пані Вашій і д. Франкові.
Чекатиму одповіді.
Вага М. Коцюбинський.
Не пишу більше, бо дуже змучений упорядкуванням концерту для «Просвіти». Тільки що від’їхали від нас д. Лисенко, Мишуга і співачки. Концерт випав дуже світло — народу було так багато, що у великій залі не було чим дихати.
Ще раз обіймаю і цілую сердечно.
Ваш М. К.
1 ст. ст. III 907. Чернігів.
76
86. До Остапа Луцького
СЗ березня 1907 р.	5 ст. ст. III 907. Чернігів.
Високоповажаний добродію!
Виділ товариства «Просвіта» в Чернігові складає Вам велику подяку за згоду висилати до нашої читальні «Буковину» безплатно. Посилаючи 2 руб. на кошти порта, долучаю сердечну подяку і од себе особисто.
Дуже радий, що Ви тепер на редакторському місці; сподіваюся, що «Буковина» буде тепер справжнім літературним органом.
Якось я послав зо 2 тижні перед сим листа в редакцію «Буковини» з проханням вислати на мою адресу (Северяиская, собственный] д[ом], № 3) різдвяне число Вашої часописі, де уміщено вірш д. Жука, однак досі нічого не дістав. Д[обродій] Жук не дістав ремунерації за свій твір, то йому годилось би безплатно вислати принаймні число часописі, де надруковано його твір. У нас так роблять усі редакції. Сподіваюся, що й Ви не одмовитеся зробити се.
Чи не були б Ви ласкаві прислати для бібліотеки «Просвіти» свої вірші і видання? Ми дуже були б вдячні за се, бо товариство наше поки що дуже бідне і [не] може витрачати коштів на книжки. В разі Вашої згоди, прохав би посилку адресувати мені, зазначивши, що се жертва для «Просвіти».
Усього найкращого.
З високим поважанням
М. Коцюбинський.
Адреса «Просвіти»: г. Чернигов, Николаевская, д[ом] Богдановой. Товариству «Просвіта».
87.	До Івана Кревецького
1	квітня 1907 р.	19.1 II 907. Чернігів.
Високоповажаний добродію!
[...] Моє оповідання «Невідомий» піде до 4-ї кн. «Вісника». Отож, певно, воно вже складається. Я дуже прохав би Вас вислати мені другу коректу оповідання] в трьох
примірниках. Один пр[имірник] я зараз вишлю Вам, а 2 залишу собі, бо вони мені дуже потрібні.
З високим поважанням М. Коцюбинський.
88.	До Івана Кревецького
15	квітня 1907 р.	2 ст. ст. IV 907. Чернігів.
Високоповажаний добродію!
Я незвичайно вдячний Вам за присилку вирізки з газети, а ще більше — за пам’ять про мене.
На жаль, у нас не дуже часто трапляється, коли люди, навіть ті, що працюють на одному полі, згадують один про одного, — і тому я ще більше ціню Вашу ласкавість. Був би дуже щасливий оддячити Вам чим-небудь. Спасибі ще раз!
З високим поважанням
Ваш М. Коцюбинський.
89.	До Володимира Гнатюка
19	квітня 1907 р.	6 ст. ст. IV 907. Чернігів.
Дорогий пане Володимире!
Хоч Ви тепер і лічитеся і, може, скучаєте за домом та за роботою, а я все-таки радий, що Ви попали до німців, бо маю надію, що вони Вас трохи направлять. І якось, читаючи Вага лист, не жаль було мені шкіри на Ваших руках, нехай тріскається зверху, аби всередині було здоровте!
Хотілось би мені чим-небудь розвеселити Вас, та біда, що навкруги у нас саме невеселе, навіть весна не радує, така холодна, сіра, сумна. Найкращі хвилі — коли можеш забути про своє існування, залізши з головою в роботу, — але щодо мене, то й сього не можу собі позволити, бо все нездужаю.
От і недавно поковзнувся якось, розтяг щось усередині, коло серця, і мало не вмер, а тепер все болить, і не можу довго сидіти за столом. А тим часом так хочеться писати, і навіть маю що писати. В голові повно, а на папері пусто.
78
Жаліюсь Вам через те, що й Ви тепер не в кращому стані і Вам зрозумілі муки Таптала.
Про історію з відозвою нашої «Просвіти» забудьмо. Тепер все вияснилось, і я наперед дякую за обіцянку прислати книжок. Мусите конче прислати нам і свої коломийки і етнографічні збірники, бо се незвичайно цінний матеріал, якого ніде у нас, на жаль, не можна дістати.
Галичани до нас дуже ласкаві. Ми дістаємо дурно мало не всі галицькі часописі.
Тільки тепер, переглядаючи ті часописі, я зрозумів, яка це, за малими винятками, мізерія! Сподіваюся, що Ви не будете гніватися на мене за це слово, бо, наскільки Вас знаю, специфічно галицький патріотизм настільки ж Вам чудний, наскільки й мені специфічно український.
Робота в нашій «Просвіті» йде мляво поки що. Поминаючи загальнополітичні умови нашого життя, не сприяючі розвоєві подібних товариств, мусимо признатися: у нас нема людей. Нема тривкої свідомості, нема уміння й охоти працювати. Ще поговорити — хоч погано — ми можемо, але взятись до реальної роботи трудно. Через те дуже ненормальне і сумне з’явище: працюють два-три чоловіки, а решта холодні, як мерці. Скільки ще треба енергії і часу, щоб виховати робітників. Ви вже пережили цю кризу; у вас тепер не бракує ні сил, ні досвіду — і наша Україна, здалеку така красна, зблизька видалась би Вам мертвим островом. Не думайте, що се говорить в мені песимізм. Ні, я не песиміст, може, був досі занадто великим оптимістом і через те, пустившись з кабінету у ширший світ, наскакую на підводні каміння, яких перше не помічав. Але се не знеохочує мене, і не раз гірко мені буває, що маю так мало сил і здоров’я.
Ну, та доволі про се. Не хотів би, щоб мої нарікання псували Вам гумор. Якось-то буде.
Дуже Вам дякую за звістку про Ваше здоров’я. Мені так хочеться знати завжди, як і що з Вами.
Не треба мені робити Вам освідчин — Ви й самі знаєте, що я Вас дуже люблю й поважаю. Буду радий і вдячний, коли напишете до мене хоч пару слів.
А поки що цілую і обіймаю Вас сердечно.
Бувайте здорові.
79
Ваш М. Коцюбинський.
90. До Костя Зленка
18 травня 1907 р.	5 травня 1907 року.
Високоповажаний добродію!
На сей раз мушу прохати вибачення, що так спізнився з одповіддю на Ваш лист од 18/1V.
Дуже Вам вдячний за Ваші заходи придбати нам членів.
Тих 5 добродіїв, про яких писали, прийнято вже членами чернігівської «Просвіти», і посилаються їм повідомлення про се, а 3-м ще й квитки на вкладки.
А як там далі стоїть справа? Коли б знайшлося хоч 10 чоловік, ми одкрили б філію в Глухові. Звісно, на чорносотенні елементи рахувати нічого, нам таких не треба, бо вони запаскудили б нам «Просвіту». У нас надія тільки на демократичні і поступові сфери — звідти ми хотіли б мати членів.
Ви радите, щоб ми зав’язали переписку з деким з нових глухівських членів, розворушили їх. Та таким шляхом трудно чогось досягти, краще було б приїхати до Глухова кому-небудь з членів ради товариства, зібратись разом, обговорити справу. Коли б була надія на яких 10 — 15 чоловік, що можуть заснувати філію, то варто б було приїхати. Напишіть, будьте ласкаві, свою думку про се: чи добре було б приїхати, коли саме і яким способом найкраще, по місцевих умовах, обладнати се діло. Нетерпляче чекатиму одповіді і рекомендації нових членів.
Діяльність нашої «Просвіти» поки що не велика, бо товариство ще молоде (всього 4 місяці йому), але дещо зроблено вже, дещо робиться. За цей час ми одкрили при «Просвіті» читальню-бібліотеку для членів (яких маємо більше 200 чоловік); в бібліотеці зібрано уже коло 400 книжок, маємо звиш 20 українських часописів — з Галичини, Буковини, Америки. Спорядили 2 концерти — Лисенка і в пам’ять Шевченка; маємо будувати кіоск в українському стилі для продажу книжок і часописів. Лекційна комісія працює над тим, щоб читалися в «Просвіті» лекції з українознавства, а для народу — популярні недільні читання. Одкрили філію в Ніжині, де вже є коло 40 членів. От все, над чим працюємо зараз.
Хоч небагато, але робота йде.
80
Друкованих адресів «Просвіти» не маємо. Адреса її така: Чернигов, Николаевская ул., д[ом] Богдановой, товариство «Просвіта».
Бувайте здорові і не гнівайтесь за пізню одповідь: дуже був зайнятий, дихнути ніколи було.
Чекаю од Вас звісток.
Ваш М. Коцюбинський.
91. До Віталія Боровика
11	липня 1907 р.	28/УІ 907. Славута.
Дорогий брате! Приїхавши на кілька день до Славути, я хотів би заскочити до Вас на день-два. Не знаю, чи Ви тепер у Кременці і чи можна мені приїхати до Вас. Напишіть зараз, як дістанете цю одкригку, бо часу в мене мало, і коли пізно дістану одповідь, не матиму спромоги уділити часу на подорож до Кременця. Чи ваша родина не поїхала часом у Ляхівпі? Коли діти дома, я міг би взяти до Вас з собою Юрка, бо вся наша дітвора, мама і сестра гостюють в Славуті у брата. Напишіть жо зараз, а поки що сердечно цілую Вас.
Ваш Михайло.
Адреса: Славута, Фоме Михайловичу] Коцюбинскому, для мене.
92. До Олекси Коваленка
16	жовтня 1907 р.	З.Х 907. Чернігів.
Северянская, собственный] д[ом], № 3.
Високоповажаний добродію!
На жаль, не маю зараз нічого нового для другого видання «Розваги». Коли Ви конче хочете мати мене у тому виданні, то виберіть самі щось з друкованого уже, адже Ваш збірник переважно складається з передруків, та інакше і не могло б бути. Був би вдячний, коли б сповістили, що саме вибрали. З великою повагою
М. Коцюбинський.
6 М. Коцюбинський, т. в
81
93. До Християн Алчевської
12	листопада 1907 р.	Чернігів.
Северянская, собственный] д[ом], № 3.
30.Х 907.
Високоповажана добродійко, дуже Вам вдячний, що Ви пе забуваєте нас.
Очевидячки, ми з охотою приймаємо малюнки дд. Головата та Харченка, але поки що не присилайте їх; я сповіщу Вас окремо, коли зовсім поладнаємо справу з виставкою картин. Так трудно робити якусь справу при байдужності й апатії людей!
Чимало з тих художників, до яких я звертався, не одповідають навіть на листи Написав удруге — і знов мовчанка. От і до д. Васильківського послав аж три листи, та й ні на один з них нема й досі одповіді. Коли б Ви були ласкаві і захтіли помогти нам, нагадавши д. Васильківському наше прохання чи особисто (коли стрічаєтесь з ним), чи через когось з спільних знайомих, — ми були б Вам дуже вдячні. Хай би швидше одписував. А може, в Харкові живуть ще деякі українські художники, до яких варто звернутися? Порадьте, будь ласка. Виставку думаємо улаштувати в кінці ноября. Хотілось би, щоб вона була якнайкраще обставлена, — і я роблю усі можливі заходи, щоб досягти сього.
Бажаю Вам якнайбільше здоров’я та сили для громадської і артистичної роботи!
З високим поважанням
М. Коцюбинський.
94. До Бориса Грінченка
20	листопада 1907 р.	7/ХІ 907. Чернігів.
Високоповажаний Борисе Дмитровичу!
Члени нашої «Просвіти» С. С. Перебийніс і Г. А. Миронович, що живуть тепер у Києві, прохали мене рекомендувати їх Вам, бо вони хотіли б ближче стати до київської «Просвіти». З особливою приємністю роблю се, бо знаю
обох панночок тих як серйозних і свідомих українок, — і Ви напевно можете сподіватися од них помочі у всякій просвітній роботі.
Вітаємо Вас і в[исоко]п[оважану] Марію Миколаївну. З високим поважанням М. Коцюбинський.
95. До Івана Стешенка
23	листопада 1907 р.	10.ХІ 1907 року
Високоповажаний добродію Іване Матвійовичу!
Листа од Наукового товариства, спасибі Вам, дістав, і звернемось за подробицями до рекомендованих лекторів.
Нас особливо зацікавила Ваша перша ласкава пропозиція — демонструвати лекцію про вертеп вертепом, і на Bain лист з 9/Х с[ього] р[оку] я зараз же (15-го X) одписав Вам, а тим часом минає місяць, як од Вас ні словечка.
Я тоді запитував Вас, чи для вертепу потрібна театральна сцена, чи доволі зали; прохав прислати (за наш кошт, звісно) ноти для хорів і повідомити, який саме мусить бути хор — мужеський, жіночий чи мішаний. До вертепу треба готуватись, часу не так багато, а без Ваших вказівок і рад, без Вашої помочі що ж ми зробимо?
Ще раз прохаю од себе і од ради нашої «Просвіти» можливо швидше дати нам одповідь на ті питання; нам дуже хочеться, щоб Ви виставили в Чернігові вертеп.
Коли ж Ви передумали вже і замість вертепу та лекції про нього гадаєте прочитати лекцію на якусь іншу тему, то прохав би Вас написати заздалегідь, яку тему Ви вибрали і на які дні визначаєте лекцію, щоб можна було випустити анонс.
Нетерпляче ждатиму одповіді.
З високим поважанням
М. Коцюбинський.
3. До кам’янецької «Просвіти»
9 лютого 1907 р.	27 січня 1907 року.
№ 74
До хвальної філії товариства «Просвіта» в Кам’янці
Перші загальні збори товариства «Просвіта» в Чернігові, що відбулися 27 ст. ст. XII р[оку] 1906, висловили щиру подяку філії «Просвіта» в Кам’янці за її братній привіт і добрі бажання.
Хай же ясніше сяє світло просвіти, хай серце жвавіше б’ється у наших грудях для спільної справи, для добра цілої України!
Михайло Коцюбинський,	6. Шульга,
голова.	секретар.
5.	До Наукового товариства імені Шевченка
Товариство «Просвіта» в Чернігові.
В Чернігові недавно заснувалось товариство «Просвіта». На першу чергу воно поставило організацію безплатної бібліотеки-читальні для своїх членів, і рада товариства вважає своїм обов’язком подбати, аби бібліотека «Просвіти» поповнена була українськими книжками, а читальня — нашими періодичними виданнями. На жаль, молоде товариство не має зараз спромоги витратити на ту мету відповідних коштів і змушено обернутися до в[исоко]п[оважаних] авторів, видавців, а також редакцій, просвітних та наукових товариств з проханням запомогти йому присилкою книжок або періодичних видань безплатно.
З таким проханням рада чернігівської «Просвіти» обертається і до в[исоко]п[оважаного] Наукового товариства ім. Шевченка в надії, що їй не буде одмовлено в при-силці «Записок» на 1907 р., а також інших видань товариства.
Адреса для посилок: г. Чернигов, Николаевская ул[ица], д[ом] Богдановой. Товариству «Просвіта».
Михайло Коцюбинський,	Є. Шульга,
голова.	секретар.
10	ст. ст. II 907 р.
6.	До редакції газети «Рада»
Березень 1907 р.
Рада товариства «Просвіта» в Чернігові уклінно прохає високоповажану редакцію умістити на сторінках вашої часописі оцей лист:
28	лютого с[ього] р[оку] в Чернігові одбувся концерт М. В. Лисенка і О. П. Мишуги при участі д-ок Потоцької, Сагуцької, Файбиш і Ясновської, а також хору аматорів.
Весь чистий дохід з концерту, в сумі 229 карб. 50 коп., учасники концерту пожертвували чернігівській «Просвіті». Рада товариства «Просвіта» висловлює на сьому місці свою щиру подяку М. В. Лисенкові і О. П. Мишузі, а також д-кам Потоцькій, Сагуцькій, Файбиш, Ясновській і хорові аматорів за ласкаво зроблену їми жертву чернігівській «Просвіті».
Голова Михайло Коцюбинський.
Секретар 6. Шульга.
167
7. До редакції газети «Рада»
Травень 1907 р.
Рада товариства «Просвіта» в Чернігові складає глибоку подяку д-кам Князевій, М. Старицькій, Удовенко і д. Іржавському, ІТахаревському, Руденко і Яцкевичу за їх ласкаву участь в літературно-музичному вечорі в пам’ять 46-х роковин смерті Т. Шевченка, який відбувся заходами чернігівської «Просвіти» 26 квітня с[ього] р[оку].
Не менш щиру подяку рада висловлює художникам д. Кутникові, Жукові, Тирловському і Циганкові, а також д. Зборовському і всім тим, хто своєю працею причинився до улаштування вечора,
Голова М. Коцюбинський.
Секретар Є. Шульга.
8.	До Миколи Сумцова
11	вересня 1907 р. ,
В[исоко]п[оважаному] добр[одієві] проф. Н. Ф. Сумцову
Серпня 28 д[ня] 1907 року.
№ 136.
Високоповажаний добродію!
Рада товариства «Просвіта» в Чернігові, дбаючи, з одного боку, про те, щоб розбудити самосвідомість серед місцевої інтелігенції* а з другого, — щоб збільшити матеріальні засоби товариства, поклала організувати ще сього року ряд публічних лекцій, які* відповідали б показаній вище меті. Через те рада дозволяє собі звернутись до Вас, високоповажаний добродію, з проханням не відмовитись прочитати в Чернігові на користь товариства публічну лекцію на тему по Вашому вибору.
Рада має надію, що Ваша лекція пройде в нас з великим моральним і матеріальним успіхом.
В разі Вашої згоди рада прохає повідомити її про се, а також і про час, коли Ви зможете прибути до Чернігова. Бажано, щоб програму Вашої лекції (коли є, то друковану) Ви прислали заздалегідь, найкраще рівночасно з відповіддю на сей лист.
Кошта подорожі з великою подякою будуть звернені товариством.
З великою пошаною
М. Коцюбинський, голова.
За секретаря Андр. Лихнякевич.
Адреса для відповіді: г. Чернигов, Северянская ул[ица], собственный] д[ом], № 3. Михаилу Михайловичу Коцюбинскому.
9.	До редакції газети «Рада»
Вересень 1907 р.
Високоповажаний добродію пане редакторе!
Рада чернігівської «Просвіти» прохає Вас надрукувати оцього листа, яким вона висловлює щиру подяку артистам п. Юркевичеві та В. Е. Грицаєві за пожертвувану їми чернігівській «Просвіті» частину збору з спектаклю в сумі 22 карб, 28 к.
Голова М. Коцюбинський.
За секретаря Андр. Лихнякевич.
10.	До Українського наукового товариства
ЗО	жовтня 1907 р.	17 жовтня 1907 р. № 159.
Загальні збори товариства «Просвіта» в Чернігові ухвалили спорудити в Чернігові ряд українських публічних лекцій на користь «Просвіти». Довідавшись, що Київське наукове товариство поставило собі метою, межи іншим, організацію публічних лекцій з сфери українознавства в широкому розумінні сього слова, рада чернігівської «Просвіти» щиро вітає той замір і разом з тим сподівається, що центральний науковий орган, коло якого гуртуються українські наукові сили, поставить сей бік своєї діяльності якнайширше, взявши до уваги також потреби
 провінціальних просвітних товариств щодо популяризації науки серед нашого громадянства.
Через те рада чернігівської «Просвіти» дозволяє собі звернутися до Київського наукового товариства з проханням прийти їй до помочі, повідомивши, хто з лекторів і коли саме міг би прочитати в Чернігові публічну лекцію і на яку тему.
Кошта подорожі лекторів «Просвіта» з великою подякою прийме на себе.
Адреса для одповіді: г. Чернигов, Северянская, собственный] д[ом], № 3, Михаилу Михайловичу Коцюбинскому.
11.	До Георгія Тессена
6	листопада 1907 р.
В[исоко]п[оважаний] добр[одій]
Г. В. Тессен
24	жовтня 1907 року Яг 168
Високоповажаний добродію Георгіє Васильовичу!
Рада товариства «Просвіта» має честь повідомити Вас, що в зібранні своєму 21 жовтня с[ього] р[оку] вона постановила висловити Вам щиру подяку за Вашу поміч по організації народних читань, яка виявилась в тому, що Ви прочитали першу лекцію українською мовою про холеру на Лісковиці 14 сього жовтня.
Голова ради М. Коцюбинський. За секретаря Андр. Лихнякевич.
12.	До Марії Заньковецької
Кінець 1907 — початок 1908 р.
Вельмишановна Маріє Костянтинівно!
Кожний, хто тільки знає українську сцену, хто знає її діячів, той ніколи не забуде Вашого імені, не забуде його і історія України. Тепер ми дочекалися часу, дочекалися свята Вашої праці і поспішаємо на те свято! .Незабутній
170
Кобзар українського горя поставив слово на сторожі, а Ви понесли те слово, щоб палити серце, щоб будити ним чуйність до світла і рідної мови. Тільки палка душа, тонке вухо і добрий зір поведуть народ на шлях сонця, на шлях переможниці Весни!
Ми не маємо змоги перечислити тут усі Ваші заслуги для рідного краю; ми не маємо змоги змалювати тут силу Вашого таланту — та й це, певне, краще зроблять ті, котрі присвятять свій час розгляду нашої штуки, — ми тільки щиро бажаємо Вам довгого віку, сили, енергії, так як Україні бажаємо найбільше таких людей, як Ви!
