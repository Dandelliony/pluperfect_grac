3. До Марії Міхневич
7 червня 1887 р.	Вінниця, 26 травня 87 р.
Шановна Маріє Федорівно! Марне надали Ви собі клопоту й праці, накриваючи мене мокрим рядном за те, що я не обізвався ані словечком до Вас. Щире сказати — я не знав, куди обернутися з листом — у Дзигівку, у Михайлівну чи у Немирів, куди Ви мали, як згадую собі, замір переїхати на якийсь час. От ця невідомість і стримувала мене. Я чекав — чи не обізветесь Ви — не подасте звістки о собі... а то писати лист навмання, не знаючи, чи дійде він по адресу, чи ні, якось не випадало. Ге! Якби знаття, що Вам така пригодонька сталась, що Ви занедужали та сумуєте, як і звичайно при такій хоробі, — то я б досі розіслав не ідей лист у ті сторони, де ви но можете завітати та забаритися. Усім нам сумно якось стало і сердечне жаль Вас, як дозналися ми про Вашу слабість. І тра ж було лихій годині спіткати Вас аж двічі! Жичу Вам якнайскоріше виздоровлювати і завітати у нашу сторону: тоді Ви переконаєтесь, що надаремне налаяли мене непам’ятливим.
У нас праве жадних новин немає, опріч того, що я вже зо два тижні жию вдома і звідсіля ходжу на лекції. Як виходжу в 1І2 9 години, то вертаюся з лекцій о 1І2 8 вечора, не лічучи обіду, котрий займає не більше години. Спервоначалу було мені страх тяжко, а тепер нічого, обтерпівся.
Пам’ятаєте — ще восени розпочав я працю літературну. Схтілося мені збадати стан умислового розвою України в XVII віку. 
Лежить тепер моя розпочатая праця — а я і не зазирну ні у папери, ні у книжки. Чи я розледащів, чи то літо мені перескажае, чи може цілоденна праця, — сам не знаю. Здається, усе воно вкупі. Часом, у хвилини спокою, відпочинку — якась муза ледача підмовляє мене віршувати.
Посилаю Вам кілька перекладів з чужосторонніх поетів. Як не до вподоби — вибачте.
Мама дякує Вам за Вашу добру хіть для Олі. Про Льоню нічогісінько з Кам’янця не чутно. Як будете писати до Петра Романовича — поспитайте. Мама цілує Вас сердечно. Сестра також. Усі Недоборовські і старі і молоді кланяються Вам і дуже скучають без Вас. Панчохи, що лежать у мами готовісінькі, — також тужать за Вами.
На цім слові бувайте здорові.
Кланяйтесь низенько Вашим батькові й матері — Афанасії Федорівні, Таїсії Федорівні, а як будете писати у Немирів до брата, і йому.
Пишіть.
От ще що! Напишіть, коли приїдете у Вінницю. Вийдемо гуртом на спіткання Вас на вінницьку австерію.
Ще раз бувайте здорові й веселі.
Щирий для Вас Михайло Коцюбинський.
Важне: якнайскоріше вишліть по пошті «Кропивницького твори»: чужа книжка, кажуть звернути найскоріше також.
