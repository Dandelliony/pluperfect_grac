М. ЧЕРНЯВСЬКИЙ.
З імпровізацій.
Хай буде сьвіт!..
Я вірю в чоловіка, в необмежену силу його сьвітоносного духа, частини всесьвітнього Великого Духа. Та віра держить мене на сьвітї, гоїть, немов чудодійний бальзам, рани мого серця, і застилає тонким, прозірним серпанком безодню, над якою я провожу дні й ночі, поки бьєть ся моє серце.
Поки бьєть ся моє серце.
Бо поки воно бьєть ся, я живу, я можу жити і повинен жити сам і другим у тім допомагати.
Тільки, ох, як важко нам допомагати жити другим! Незрівнянно лекше губити їх, спихати в темну безодню і, сівши на їх місці в осяйному повітрі, обтирати спітніле з напруження чоло і почувати себе переможцем... на краю безоднї.
Так гарно бути переможцем!
Так гарно... але на одну, тільки на одну хвилину.
Як гостре, отруйне жало, зараз же в серце віпьєть ся жаль—тяжкий, пекучий, і вже не охолодить ясне повітря чола, і сьвіт веселий здаєть ся сумним кладовищем.
То почне тужити іскра Великого Духа по зрадженій, зневаженій сестрі своїй. І в тій тузї, у тому стражданні' найтяжша кара за провину проти його, єдиного Великого Духа.
Але нащо страждання? Вони не повинні мати місця серед дїтей Великого Духа. Вони зайві, вони непотрібні як тїни при сяєві сьвіта. І я хотїв би гукнуть на ввесь сьвіт, до найкрайніх зорь і туманів космічних:
Єднайте ся, гуртуйте ся всї іскри Великого Духа!.. Збі-раймось до купи і осьвітлїмо собою ввесь сьвіт, і нехай не буде в йому й слїду пітьми, або затїнків скрізь, до кінця його краю! І легко нам буде тодї горіти чистим, нетлїнним сьвітлом і погасати, щоб нові іскри несли в нескінченність віків життя. І нехай вічно істнїє й царює над сьвітом він, єдиний нездоланний і невмірущий Великий Дух!..
Так я гукаю, поки бьєть ся моє серце. А як тільки воно замовкне, я, сьвітоносна іскра, впаду в безодню перегорілою попелиною...
Але не шкода.
Аби іскра перегоріла вся, до краю...
До останнього атома.
Перше коханне.
Ви питаєте мене про моє перше коханнє?..
Ви порушаєте десь глибоко-глибоко в моїй душі забуті струни, і я чую, як ті струни задріжали... Я чую давні, дорогі менї звуки.
Слухайте.
* #
*
Се було досить давно, так давно, як давно минув ся мій вік дитинний. Менї було тільки сїм років, і серце моє було повне самим щирим, самим палким, нїжним і пахущим як перша весняна квітка коханнєм.
Я жив тодї в Донщинї, в одній з її станиць, і вчив ся в школї з дітьми козаків. То були славні дїти, зовсім непохожі на тих, що гарцюють кіньми по вулицях наших городів. То були гарні товариші, і я любив їх, хоч вони й дражнили мене „хахлом“.
А все-таки я журив ся за своїм селом, і очі мої що-дня звертались туди, на другий берег Дінця, де стояли рідні гори...
І ось тут, на чужинї, розцвіло моє серце, немов у грудях моїх розпустила нїжно-пахучі листочки чудова квітка, розкрила свої солодко жагучі губоньки і цілувала, цїлувала їми мене в саму душу. Вона загріла менї груди, загріла всю мою істоту, наповнила її почуттєм радости і таємного, невимовно-солодкого суму.
Моє коханнє теж була Українка, хоч її звали Дунею.
Се була дівчина трохи старша за мене, смуглява, чорноока, худенька і смирна-смирна. Всї рухи її були поважні й непохопливі, і вона мов усе думала про щось, мов носила в своїй душі якусь тайну.
Тепер менї здаєть ся, що з неї власне малював Васнецов своїх дітей і ангелів.
Вона жила у своєї сестри, а та була замужем за регентом Бровкою, що був до того ще й дуже здатний швець і, як талановита людина, тяжко заживав горілки. Він нас учив у школї
співати, а- на вулицях росказував нам веселі оповідання й байки, і з його був взагалі славний чоловік. У його були чорні, блискучі очі, кучеряве чорне волоссє й борода і білі, дрібні зуби, на які я любив дивитись, коли слухав його оповідання.
Щось циганське прокидалось у його натурі.
Свою карієру життєву він скінчив босяком...
*
* *
Так ото я любив Дуню.
Ви ждете, що я буду росказувати про свої страждання, про безумство своїх бажаннь?.. Нї. Мій ідеал був справжнім ідеалом і не мучив мене, а тільки підносив угору. Хоч як се дивно, та я мушу признатись, що я не сказав нї одного слова своїй коханці. Бо соромив ся заговорить до неї.
Я навіть не говорив їй „здрастуй“, коли зустрічав ся...
І все-таки я її кохав, і вона бачила моє коханнє, і инодї я помічав у її містичних очах під довгими чорними віями якісь потаємні зірниці.
О, як я її кохав, і як менї хотілось хоч раз заговорити до неї!..
Та я не насьмілював ся.
Менї хотїлось чим-небудь догодити їй, але я не знав, чим саме і як.
Та й вона немов цуралась мене.
Я не спав ночі і думав про неї, а коли засипав, то уві сні вона приходила до мене, і гралась зо мною, і говорила менї, гладячи по голові: „Який ти чудний і смуглявий! Такий, як я. Може ти брат менї?“—„Нї, нї, я не брат твій, але я... я...“— і не міг я сказати їй своєї тайни... навіть уві снї.
Тодї я надумав другий шлях. Я порішив купити пряників, довгих пряників, знизу й в середині білих, а зверху червоно-рожевих, таких саме пряників, які бувають і коники, що продають ся по базарах. Се я для неї так захожував ся.
У мене було три копійки, і я купив на їх три пряники, завернув їх у чистий папірець, і носив у кигпенї, поки вони не перетерлись і не поламались,— і все-таки не насьмілив ся дати їй.
Я хотів підкинути їх на снїг, на дорогу, коли вона йтиме.
Але я був певен, що вона не візьме їх з дороги, та що казать,— вона не взяла б їх і з рук моїх!
Так і пропали марно мої пряники, такі солодкі й такі червоно-рожеві!
*
А раз я був так близько біля мого щастя. Я міг заговорити й міг почути відповідь.
Вже заходила весна, сніг розтав і сусід козак задумав перекрити свою хату. Він навозив із свого „гумна“ до двору цілу гору сьвіжої, пахучої соломи, і вона лежала і вигравала на сонці, мов золото. Гарно було лягти на неї проти сонечка й почувати на собі й на соломі ласку сонця, сьміятись, розмовляти і марити про щось ясне й радісне.
На тій соломі грали ся дїти, і між ними була Дуня; був і я.
І я чув, як Дуня розмовляла з другими дїтьми—дівчатками, і я бачив, як вона осьміхаєть ся, і чув її густий сьміх, мов він виходив у неї з грудей і колихав їх.
Але й тут я сплохував, як потім се траплялось в життю зо мною не раз. Я не підійшов до неї й не забалакав з обід до самого вечера, коли зайшло сонце, і з золотої соломи стала звичайна вохкувата й холодна солома, здатна тільки на те, щоб нею хати крити.
Потім того скоро регент Бровко посварив ся з попом, побив йому вікна, і його вислано з станиці.
З ним зникла й Дуня.
На тім і скінчилось моє перше коханнє: мов закотилось сонечко за гору.

* *
Але Дуню опісля того я бачив ще раз, уже через вісім років.
Бровко знов появив ся у наших місцях і став за регента в моєму рідному селї. І ось, коли я перед Великоднем приїхав із школи до дому і пішов до церкви „на страсті", то побачив на крилосї якусь вродливу, але зовсім не виховану дївчину-дичку. То була Дуня.
Вона співала і поводила себе зовсім вільно, як міщанка-городянка серед селян. Вона грала своїми вродливими очима, але зовсім, зовсім не так, як колись у станиці.
Ми упізнали одно одного, і серце моє обгорнуло щось гірке й холодне і стисло його. Мені стало так жалко колишньої Дунї... А коли вона заспівала „Разбойника“ і на високій нотї
стрельнула очима на мене, то немов якась отруєна голка пронизала мене всього наскрізь і я вийшов з церкви, почувши в серці своєму глибоку рану.
З тієї рани точилась кров, і сум розчарування обгорнув мене вкупі з холодною й вохкою темрявою весняної ночи.
Вся церква сьвітилась огнями, а я пішов у пітьму до Дінця і довго сидїв там над кручею, прислухаючись, як шумить і підмиває берег повідь, і думав... думав про неї і про своє коханнє там, на тому другому березі...
*
Опісля того я більше ніколи не бачив її і не чув про неї.
Герої вертають ся.
Мої дїти йшли поперед мене і разом зупинились, стиснувши одне одному руку і з жахом дивлячись то на мене, то на те, що вони побачили в юрбі людей.
Ще один мент, і старша дівчинка, кинувши меншу, біжить до мене.
— Ой!..—скрикнула вона, сплеснувши руками і притискуючись до мене.
— Що таке?
— Отам чоловік...
Вона не договорила, але я сам побачив.
То був не чоловік, а був птах і птах одноногий. Він то стояв, мов журавель, і щось говорив, то перестрибував далї до нас, і юрба людей тихо йшла поруч з ним і зупинялась, коли зупиняв ся він.
То був портартурець.
— Подайте, Христа ради, воїнові скаліченому, подайте, благодїтелї Божії..—благав він, той птах одноногий.
Він ще був молодий. Волосе йому, по салдатськи, коротко обстрижене і борода чисто виголена, молоді, русяві вусики чепурно закручені. Він мав тільки одну ліву ногу. Від правої ноги не зосталось нічого, обидві руки обірвано трохи не до самих плечей, і тільки якісь тоненькі колодочки, в четверть завдовжки, мов качани кукурузи, виглядали з засуканих рукавів сорочки. До лівої колодочки ремінцем привязано чашку з без
міна, і люде кидали в ту чашку гроші—більше мідні, инодї срібні.
Було дуже душно і піт котив ся по обличчі чоловіка, і він підіймав свою праву колодочку з рукавом сорочки, схиляв голову, мов птах під крило, і стирав піт з чола.
— Подайте, Христа ради!..
Мороз подрав у мене по спині.
Так ось він, наш сірий, безмовний герой!..
*
* «
Народе мій, ти бачиш його? Се син твій. Він вернув ся з далекого краю, з бенкету крівавого. Батько, мати, брати, сестри, йдіть до його, нехай він пригорне вас своїми руками міцними до свого чулого серця! Він мучить ся від спраги, дайте йому води й рушник, злийте йому, нехай він умиєть ся. Він хоче їсти й пити, кличте його до столу, нехай іде й сідає на покутї, й бере хліб і їсть, нехай наливає собі води холодної і пє... Кличте товаришів його, і нехай буде у вас радість велика—рідний ваш вернув ся додому, з далекого краю, з страшного крівавого пекла!..
— Подайте, Христа ради!..
Батько, мати, брати, сестри, де ви? Йдіть же сюди і радійте, і нехай вашу радість поділять усі близькі й знані!
Але їх немає.
А може отут в юрбі, оддалїк, стоїть його стара мати і серце її обкипає кровю, і кожен згук голоса її скаліченої дитини мечем проходить її серце і шепоче вона:
Що ви зробили з моєю дитиною? За що ви так назнущали ся над кровю моєю?.. О, краще б...
— Подайте, Христа ради!..
І чоловік-птах стрибає далі, і миска безміна за кожним рухом штовхає його в бік,— туди, де в його бєть ся серце.
О, краще б... бомба вирвала те серце з грудей у його!..