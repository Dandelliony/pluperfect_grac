
M. ЧЕРНЯВСКИЙ.
ЗУСТРІЧ.
(Оповідання).
Порт—з великими і малими пароходами і суднами, з дрібним торохкотїннєм коловоротів і довгими басистими гудками океанських велетнїв, з людським гомоном і метушнею—з усім його многошумним житєм остав ся по заду. Остало ся збоку і головне річище—широкий шлях у море—і водяна дорога пішла тихим і ясним боковим протоком.
Сонце вже піднялось високо, але на воді ще не було душно.
По обох берегах річки стояли зелені стіни очеретів, над ними зелено-туманними хмарами здіймались купи срібнолистих верб а вище—підносив ся блакітний намет неба.
І більше не було нічого.
Часом над водяним зеркалом, мовчки, пролітав цибатий лелека, прямуючи кудись у плавні...
Довгі весла, поблискуючи, стиха плюскотіли в прозорій водї і плоскодонний широкий човен-шаланда, ритмічно похитуючись, бадьоро плив по-під живою очеретяною стіною, поминаючи купи водорослин.
Там біліли квітки латаття, розгортали насупроти сонця свої
стрімчасті пелюстки і мов зачаровані, тягли ся до його в безмовно-жагучій млості.
Було тихо й безлюдно.
І Мазуркевичови здавало ся, що ся зеркальна річка і стіни соковито-зелених очеретів і човен і мовчазний круглоголовий дїд-гребець не істнують реально, а тільки снять ся йому або пригадують ся з давно минулого. Він сидів нерухомо і все дивив ся і прислухав ся до тиші річки і плавнів, мов пив душею ту тишу.
Згадало ся чомусь давно минуле, але живе й невмируще. .
Майнули мрійними привидами инші води й другі береги, молоді літа і перше й єдине коханне. Ті привиди пограли, розвіялись і щезли. І Мазуркевич не міг їх викликати знову.
Та він і не хотів того. Минулось, не вернеть ся... Ha-що воскрешати те, що не може повторити ся. Кожен день має свої турботи й несе свої радощі й утіхи
Тепер він, лікарпсихіятр, їздив по Вкраїні і досліджував стан земської психіятрії. Зараз їхав у патронаж, що був на хуторі Байдарці, недалеко від ґубернського міста.
І йому було приємно, що не поїхав на хутір кіньми, а поплив човном, і хотілось, щоб дорога була довга без кінця, щоб можна було досить нагодувати свою душу тишею і непорочною вродою прекрасної місцевости.
Плюскотіли весла і поскрипували шкарми.
Знов зняв ся десь в очеретах лелека і поплив у повітрі навскоси річки.
Спокій і тиша...
Коли враз десь далеко на річці, куди вони пливли, поважно зітхнув великий дзвін. Ще раз... і ще... І мідяні згуки попливли, полили ся понад плавнями в золотому промінню погідного ранку.
—	Де се дзвонять?
—	У манастирі.
—	Хіба тут єсть манастир?
—	А як же! Жіночий...
—	Далеко?
—	Зараз, коло Байдарки.
—	Так може перевезете мене туди?
—	Чому-ж? Можна...
Мазуркевичови несподівано захотілося побувати в манастирі,
побачити церкву, куди кликав отой могутній дзвін, послухати манастирського співу.
В душі сколихнуло ся щось печальне й миле. Промайнув образ молодої незнаної і в той час неначе близької йому красуні— черниці, глянув на його великими сумними очима і зник у безвість.
Мазуркевич силкував ся знов пригадати любе обличче, закріпити його в рисах і фарбах і не міг.
Здало ся, що то промайнув образ його молодого віку, його далекого минулого, його сумної долі.
Але чого ж воно уявило ся в образї черниці?..
Думав і не міг дати одповіди.
А вже вище очеретів на сонцї засяли золоті бані манастирських церков, заблищали білі литровані будівлі.
—	Саме встигнемо на обідню,— каже дїд.
—	Добре.
Під манастирем з річки випливли в широке мілководе і про-зорчисте, поросле водяними рослинами озеро і Мазуркевич вийшов з човна на берег.
Мнягко й гармонійно згучав жіночий хор під високим і ясним склепіннєм...
Мазуркевич давно не був у церкві і все йому здавало ся зараз новим і цікавим: велика і гарно розмальована під стародавній лад церква... залитий золотом іконостас... монументальні жіночі постаті в клобуках і мантіях... смиренні фіґури послушниць...
Сонце крізь великі і високі вікна входило в церкву й прорізало навскоси проміннєм притуманене димом повітрє й виразно обмальовувало масивні стовпи, що тримали головну баню, і коло їх, за штахетами, чорні суворі постатї старих монахинь.
Просторо і не душно.
Мазуркевич витер спітніле чоло хусткою й широко дихнув грудьми.
Гарно!..
Після спеки, що під кінець подорожі наситила його тїло наркотичним нестерпучим теплом, було приємно остигати в холодку, стояти, дивити ся і слухати, і почувати себе в сьому екзотичному закутку людського житя хвилинним безтурботним гостем. Приємно навіть було піддатись давно позабутому настроєви і в йому
зєднати ся з людьми, що стояли серед церкви поперед його й коло його на місцях, призначених для сторонніх богомольців.
То були селяне й городяне і кілька душ чоловік і жінок психічно-хворих, тих саме людей, житє котрих він сам їхав досліджувати. Він зразу помітив і виділив їх метким оком спеціялїста.
„А, й ви тут?“—подумав він і посміхнув ся своїй несподіваній думці: в церкві, на молитві—всі рівні, бо всі в більшій або меньшій мірі божевільні. Навіть зараз трохи й він сам.
Але не хотів думати про се і почав уважно прислухати ся до хора.
Там було кілька гарних голосів і досвідчена й артистична рука правила ними. Решта була тільки фоном, на якому ті вимальовували свої мелянхолїйні мельодії.
Виразно було чути навіть баритональні голоси.
„Молодці, молодці черниці!“—думав Мазуркевич і шукав їх очима по боках себе, по-за кольонами, але хор співав позаду, на хорах.
Він скинув очима туди і знов повернув ся до іконостаса.
Стояв, і дивив ся, і думав про многограчність і ріжнобарвність житя людського і безкрайність шляхів його.
Червоні маки розгоріли ся і грали в золотому промінню.
Спершу він не бачив їх, а тепер очі самі собою дивили ся на ті маки і він, не помічаючи того, ступив трохи наперед, щоб краще придивити ся, кому вони належать.
Стояла молода і вродлива дама і коло неї дівчина підліток. У неї то на брилику й горіли маки.
Ступив ще трохи наперед і остовпів з несподіванки ..
Ce-ж вона... Анфиса... його жінка... з дочкою... його рідною дитиною...
Не вірив очам: якась мана, привид... Бояв ся поворохнути ся і дихати, щоб не злякати і не розвіяти його. І йому здавало ся, що вся церква разом дізнала ся про його таємницю, мов у неї страшенно широко росплющили ся всевидющі очі і зараз тисячами уст і очей, живих і мертвих, вона скаже:
— Дивіть ся, то його жінка й дочка!..
Чув, як стукотіло в грудях серце і якась сила непереможно тягла туди, де стояли вони. Але одійшов осторонь і став коло мурованого стовпа, мов шукаючи у його опори й поради. Підійти не можна. Скорійше умре, ніж підійде.
Дивив ся на іконостас, не бачучи його. А ікони дивили ся на його й казали:
—	Он його жінка.
Прислухав ся до хору, не чуючи співу його, і хор співає:
—	Он його жінка!..
Он його жінка... Еге, його жінка. Колишня, але й єдина, єдина жінка.
І дочка...
Нестерпуче душно.
Вийти на свіже повітрє...
Але не міг одірвати очей од маків і не смів ворохнути ся, щоб вони, жінка й дочка, не побачили його.
Бо коли побачать, він упаде мертвим.
До сього часу думав, що ніколи не побачить їх. Безкраїй байдужий світ розеднав їх на віки. Вони умерли для його. В свідомосте бренїли тільки імена: Анфиса і Зоя, а їх самих забрала безвість, поглинуло небуттє. Зостали ся тільки спогади—болючі й гострі. Часом проти волі вони втїляли ся в живі до ілюзії образи й ставали перед очі. Йшли низкою—сторінки книги його житя, його щастя й траґедії.
І ось вони знов тут, так близько коло його, такі повні житя і своєрідної тайни і принади.
Скільки разів рука його пригортала отой гнучкий стан і гарячі уста шепотіли тій женщинї пяні слова кохання... А потім ревнощів і благань... І погроз, прокльонів...
Хотів убити її і спокусителя її. І себе й Зою...
Одного разу, коли вже все знав, коли серце розривало ся од гнїву й тремтіло від болю, зневаги й образи, сидїв, зачинивши ся у кабінеті' і витяг з столу новий фінський ніж, подарунок Анфисин. Виняв його з піхви, грав у тремтячих руках і впивав у себе його холодний блиск. І чув, що ось зараз піде в одпочивальню на останню розмову і вгородить отой клинок у груди їй, а потім собі. І в той мент почув, що до дверей кабінету біжать маленькі мякень-кі ніжки і пухкі кулачки стукотять у двері:
—	Синочок, чинь!..
Те означало, що Зоя прохає його, „синочка“, одчинити їй двері.
І він одчинив. Узяв на руки пухкеньке, як жовте гусятко, з своїм спеціфічним запахом, дитинча, почув руками й обличчєм теплоту маленького тїльця і сховав ножа в стіл... назавжди.
Тепер ось вона стоїть перед ним—велика, уже скоро дівчина. Вся в матїр. І мати—ще молода й гарна. Обидві такі близькі
й такі безмірно далекі від його, мов обведені маґічним колом. Тільки вдвох. Того, третього, немає... .
Коли б його зовсім не було!
Але він єсть, живе мабуть тут десь недалеко. Може в городї, може коло його де.
І знов давня хороблива лютість ворухнулась в душі Мазуркевича. Мов хто порушив на дні криницї давно замулену гілку і намулом замутив чисту воду.
Здавалось, все забув, але навсправжки нічого не забув. Все зостало ся живим і болючим, як оголені ножем нерви.
—	Горі имієм серця!— доносилось з вівтаря, але серце його було повне чорної туги й важке, мов камінь.
Він дивив ся наперед себе й нічого не бачив і не чув.
Якась божевільна, одягнена в кілька ситцевих юпчин, у довгих по лікті нитяних рукавичках і фантастичному брилю, блукаючи по церкві, спинилась коло його і, дивлячись уперто йому в вічі, посміхалась загадково й інтриґуючи.
Мов од сна прокинув ся.
Одмахнув ся рукою од божевільної, як од мухи, й вирвав ся з туману.
„Що було—минулось. Не вернеть ся.“
Але стояв і мов чого ждав. Було важко й гостро приємно, мов притискував щелепами болючого зуба.
—	З миром изидем!..
Вийшов з церкви і став у притворі коло важких кольон.
Хотів піти геть, щоб не зустрічатись і не міг. Став, мов непритомний. Побачити ще раз... Побачити в обличчє...
Але що, як вони впізнають його?
Зоя не впізнає. Така в його тепер довга сива борода... стільки літ проминуло...
Став за кольону. Похмурий, мов злодїй. Мисленно глянув сам на себе і злякав ся: подумають, що збіраєть ся убити їх. З напруженнєм розгладив зморщки на чолі. Застиг, спокійний і мов байдужий...
Серед голов у дверях майнув жовтавий з струсевим пером бриль... Маки... Вони!..
Серце застукало мов на ґвалт... Провів механічно рукою по бороді... Спустив погляд вниз, і знов підняв, і глянув прямо в очі жінці, а вона йому.
„Впізнала!“
—	Він!— скрикнули розширені до самого глибу очі.
Мов земля захиталась, і рушились церковні кольони... Хотів скрикнути: „Анфиса!..“—і не міг.
Не було чим дихати...
Знов та сама божевільна стоїть перед ним, манірно присідаючи:
—	Pardon, monsieur! Il est certain, que vous êtes le colonel de Tannée du roi François?..
Різко одвернув ся од неї, щоб іти туди, де всі йшли й не пішов: там, коло брами, гойдалось і грало на вітрі струсеве перо й горіли маки.
Подумає, що женеть ся за нею.
Але ще б раз зустріти той погляд... почути згук її голоса... глянути на Зою... Він же її не бачив...
Пішов. І нїс в своїх очах блиск її очей, здивованність їх і жах... а може радість...
А може радість?!...
Нї, се божевіллє. Вона здрігнулась з несподїванки й тільки. І зараз утікає, утїкає від його.
За манастирською огорожею блиснуло морщене срібло озера. Анфиса з Зоєю тихо спускались вниз до берега, де стояли човни. Мазуркевич спинив ся на горі. Він бачив, як вони підійшли до човна, що стояв рядом з човном, на якому він сам приплив, не поспішаючись увійшли в човен і сїли. Гребець, з допомогою діда, що привіз Мазуркевича, відчалив і упіраючись у дно озера, поплив од берега.
Сонце сипало золото й кришталь. А озеро морщило срібло і грало ним проти сонця. Було важко дивитись і дихати.
Анфиса й Зоя сиділи в човнї й дивились туди, де стояв Мазуркевич, і він не міг рішити, чи вони дивлять ся на його, чи на манастир, чи просто обличчя їх повернені в той бік.
Човен помалу сунув ся на середину озера, кидаючи за собою сріблясту смугу, і взяв напрямок туди, де воно узькою течією зливалось з річкою.
На сонці яснїли два зонтики, мов дві квітки кручених паничів, рожева й синя, а обличчів уже давно не було видно.
Мазуркевич хутко спустив ся до берега.
—	Дїду, доженїм той човен!
—	На що?
—	Треба.
—	Навряд чи доженемо: там гребець завзятий.
—	Нічого, я поможу.
Водорослини чіплялись за весла, вітер зносив човна вбік на зарослї куширю. Мазуркевич, сидячи на деменї, керував човном, але давно не державши в руках весла, не потрапляв як слід держати напрямку. Піт котив ся у його по обличю, сліпив очі.
—	Під корму, під корму гребіть!..—покрикував на його дід, висмикуючи весла з куширю.—А, лучше б я сам!..
Мазуркевич мовчки налягав на весло, вишукуючи способа вести човна, як слід. Анфисин човен уже виплив в річку і його не було видно за очеретами.
—	Не так, не так!..—гримав дід.—На вербу держіть!.
Було досадно на свою неумілість і важко гребти, але здавалось, що неодмінно треба догнати човна. Почути її голос, сказати їй...
Що сказати—Мазуркевич і сам зараз не знав, тільки смутно чув, що сказати треба щось важне й глибоке, те саме, що було недосказано тоді, на розстанню—за злобою й роздратованнєм.
Ось і верба й прудководний проток потяг їх з озера в річку. Останні зусилля... поворот... Човен став проти води.
Мазуркевич глянув вгору й побачив, що далї геть ясніють два зонтики, а над ними поволі, хитаючись в повітрі, здіймають ся вгору біле полотнище паруса.
—	Еге, він становить парусі—каже дїд, дивлячись по річцї.
—	Становіть зараз і ви!
—	А в мене його й нема. Забув дома.
—	Ах, щоб вас!..
—	Не сказали ж...
Мов зівяле од морозу листе опустились руки у Мазуркевича, а там парус набрав сили і човен чайкою полинув за вітром, ховаючись у заворотї річки. Ось уже його й не видно.
—	Стій!..
Весла повільно лягли на воді. Старий почухав грудину, витер рукавом спітніле обличє й зачерпнув коряхом воци з річки.
Напив ся і глянув на Мазуркевича.
—	Куди ж тепер?
—	В Байдарку.
Сидів остовпілий, не бачучи нї річки, нї берегів, нї неба. Бачив тільки білий парус і зонтики.
Вони пливли й ховались на повороті за очерети. Пливли й ховались... А сїроблакитні очі знов глянули зпід брилика на його, обсипали колючим проміняєм, майнули таємницею, одкрили глибину свою, показали живу люблящу душу і зникли.
Ще раз.. і ще...
„Ах, Анфисо, Анфисо!.. Проклят той час, коли я дав згоду, щоб ти пішла од мене!..	,
Сидів блїдий і нерухомий з сліпими очима.
Була одна, єдина і він через ображене самолюбство упустив її, кинув, прогнав... Сам одштовхнув... Благала: „Прости, зрозумій мене -і все минеть ся, все забудеть ся!..“
Як роздратований тітан, в дикому екстазі вирвав з грудей своє серце і скалячи в передсмертному сконанню зуби, кинув його... Далеко, далеко...
„Безумець, безумець!.. Можна вирвати серце, а не коханнє!,.“
Човен тихо гойдав ся і плив знов по озері до хутора, де жили божевільні.
- Безумець!..