Вступаючи в 1907 р., наша газета, задержуючи давню назву й сливе весь той самий круг попередніх співробітників, являється газетою в значній мірі обновленою, як у зверхній формі, так і в складі редакції, і в внутрішнім своїм характері.

Перше за все зазначаємо, що газета наша буде безпартійною і міжпартійною. Будучи одинокою щоденною газетою російської України, вона уважає кориснішим і для себе, і з становища інтересів українського громадянства та його політичного руху не зв’язувати себе програмою чи тактикою якоїсь одної політичної партії, а старатися освітлювати і питання дня, й загальніші, більш принципіальні питання українства з погляду різних українських поступових партій, себто таких, які стоять на грунті українських національних інтересів в дусі свободи, поступу й демократизму.

Ставлячи своєю ближчою задачею – служити культурним, громадським і політичним інтересам України російської, газета наша заразом буде старатися держати своїх читачів в крузі інтересів всеукраїнських, знайомлячи їх з життям, інтересами, потребами й здобутками різних частин великої української землі, та дбати про те, щоб якнайтісніше зблизити й зв’язати між собою різні часті України, й її різні суспільні верстви внутрішньою національною зв’яззю, почуттям національної єдності, спільності національних інтересів.

Вважаючи за дуже слабий розвій української національної свідомості й самопізнання в українськім громадянстві Росії, газета дбатиме особливо про те, щоб не тільки освітлювати перед своїми читачами біжучі питання дня та давати можливо докладну хроніку подій загального життя, але разом з тим вводити їх в пізнання українського культурного і національного розвою в теперішнім і минулім, в різних сферах громадського і духовного життя і в різних частях української території, та освітлювати з українського національного становища завдання нашого культурного й політичного розвою. Заручившися участю визначних діячів на різних полях українського культурного й громадського життя, газета старатиметься осягнути сю задачу можливо успішно.


 
При заснуванні своїм газета мала на увазі передовсім читачів з народу і, бажаючи дати їм весь матеріал у вповні приступній формі, через се саме мусила занадто понижати загальний свій рівень та навмисно обминати теми, безпосередньо не зв’язані з інтересами читачів з народу, або трудні для популярного викладу. Тим часом виявилося, що серед читачів газети публіка з народу була в меншості, а переважна більшість читачів була з інтелігенції різних верств і відтінків, і їх, а так саме й більш розвинених селян не могла задовольняти цілком популярна газета.

Тому надалі газета наша, не розриваючи зв’язі з народними кругами, служачи далі інтересам робучих мас і селянства спеціально, як нашої національної підстави, і стараючися бути приступною по можливості й найширшим кругам, не буде, одначе, навмисно понижати рівень свого викладу, а буде примірятися до потреб і вимог читача інтелігентного, маючи те пересвідчення, що й серед селянства та робучих верств наростає також читач з більшими культурними вимогами й потребами. Коли ж знайдеться ширший круг читачів, для яких буде потрібний більш популярний виклад, при газеті нашій буде заведено друге, популярне видання для селян, по дешевій ціні, й буде виходити кілька разів на тиждень.


 
В сих і інших подібних планах розширення та поліпшення газети приходиться, одначе, рахуватися, крім обставин «від нас незалежних», іще з матеріальною стороною, фінансовими трудностями видання.

Будучи ділом видавців, які мали перед очима виключно ідейні інтереси, газета відразу засновувалася без всяких надій на які-небудь прибутки. Бажаючи широкого розповсюдження її в кругах народу, видавці почали від ціни можливо найнижчої, обчисленої на читача найменше заможного (4 руб.). При такій ціні газета добре поставлена, по-людськи платячи за літературну працю, могла вийти на своє, маючи розхід не менше 30 тис. примірників. В дійсності цифра розходу випала далеко нижче і не вважаючи на економію, яку газета скоро почала заводити в різних галузях, спілка видавців доплатила за минулий рік коло 30 тис. рублів.

Нова спілка видавців, яка приймає на себе ведення газети в сім році, не розпоряджає вже такими фондами, як торішня, і щоб забезпечити видання на сей рік при нижчім капіталі, зложенім на покриття дефіцитів, мусила підвищити передплату і при всіх планах уліпшень вести далі політику економії. Вона мусить старатися зробити газету можливо найліпшою при тих засобах, якими розпоряджає, і дати читачеві матеріалу якнайбільше і якнайліпшого в тім невеликім розмірі газети, дальше якого вона не може поки що поступити.


 
На дальший рік (1908), коли передплата не зросте значно, а спілка видавців не доповниться новими заможними читачами, газета зможе удержатися тільки новим, іще значнішим підвищенням передплати.

Шановних читачів наших просимо пам’ятати, що зріст і поліпшення газети не буде ділом тільки нашої доброї волі, а залежатиме ще більше від співчуття й помочі самої нашої суспільності.