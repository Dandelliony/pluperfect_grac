Далеко в глухім Сибіру, над р. Леною, живе невеличкий, але дуже проворний і розумний народець якути. Вони татарського племені і за давніх часів вийшли в сі сторони з Туркестану, з далеко тепліших і кращих для прожитку сторін. Проте обжилися і загосподарилися й тут, у сих далеких і холодних сторонах, а хоч не мають добрих шкіл, ні помочі нізвідки, проте поширюється серед них і освіта, і всяке ремесло.

Вони міцно тримаються своєї рідної мови, так що не тільки не переймають руської мови від руського начальства і переселенців та засланців, яких туди висилають, а навпаки: переселенці скоро привикаються до якутської мови, а діти їх, виростаючи між якутами, переймають і якутські звичаї, і мову, і навіть згодом забувають руську мову.

Пильно дбають якути про освіту та права свої. Коли губернатором був в Сибіру поступовий чоловік граф Сперанський, він завів у якутів думу в 1825 p., щоб вони самі порядкували своїми ділами, але сю думу скасовано потім (в р. 1838). Коли повіяло свободою в 1905 p., якути зав’язали «Якутський союз» і стали добиватися, щоб у них заведено земство, суди присяжні, щоб у Думу Державну дали їм посилати депутата.

Товариство для поширення грамоти, що вони собі заснували тоді ж, почало одкривати якутські школи. Почали видавати газету «Якутський край», на якутській і руській мові. Завели театральні представлення якутською мовою. Коли бажання «Якутського союзу» не були сповнені правительством, він випустив поклик до земляків, щоб не платити податків і ні в чім не удаватися до начальства (бойкотувати його). Нічого з того не вийшло, але членів союзного комітету засудили за се в тюрми та арештантські роти, й інші заборони пішли.


 
Товариство для поширення грамоти закрили, засновані ним школи також. Заборонили газету; театральні представлення якутські перестали дозволяти. Багаті якути, що кривим оком дивилися на сей рух, збраталися з начальством і помагали його гасити. Та поступові якути не тратять духу. Засновують нове просвітнє товариство, другу газету на місце закритої.

Так маленький народець серед далеких нетрів сибірських рветься до волі і світу.