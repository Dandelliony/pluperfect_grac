Ціла Україна – в Росії й Австрії, і за морями, в Канаді, в Американських Штатах, і скрізь, де тільки живуть українці – збирає тепер гроші, щоб пошанувати пам’ятником найдорожчого свого сина Тараса Шевченка.

Справді велику пошану і подяку Шевченкові мусить носити в серці кожний українець, а особливо український люд робочий, сільський і робітничий. Всім, хто зневажає або зневажатиме сей народ, став він вічним докором собою і своїми творами безсмертними. Подумає хто або скаже, що наш народ нездалий, недотепний, неспосібний. Нехай пригадає собі Шевченка, що з-під селянської стріхи кріпацької, сам кріпак, слуга панський, без усякої школи й науки виявив такий хист в своїх чудових піснях і в тих думках чистих, глибоких і святих, які вложив в свої пісні.

Скаже хто, що наша українська мова не мова, а казна-що, говірка мужицька, непридатна до науки, до освіти, до книжки, так що вчитися і просвіщатися народ може тільки мовою чужою, руською або польською. Нагадати йому Шевченкові пісні – як вони гарно складені отою самою мужицькою українською мовою, з уст мужицьких взятою, без граматики і без науки всякої, а всяку гадку, хоч би яку мудру та високу, викладають так докладно, що й іншою мовою ліпше її не висловиш.

Хто казатиме, що народ наш не хоче жити своїм життям, цурається своєї народності й мови, хоче бути руським, а українством гребує, поневіряє його – тому тільки пригадати «Кобзар» Шевченків, як він десятками й сотнями тисяч іде та й іде неустанно між український народ, як люди тішаться ним, з якою радістю та любов’ю читають огненні слова поета про українську лиху долю, спомини з минулого і віщування Україні щастя і слави в будучності.


 
Прославляючи і шануючи Шевченка, тим самим славимо, шануємо і возносимо українське слово, український народ, усю Україну.

Тим-то заходжується тепер народ наш український якомога краще пошанувати і прославити свого великого поета величним пам’ятником, що має стати в серці України, в Києві.

Вже зібрано за останні три роки коло 50 тисяч, а ще треба тисяч сорок, щоб вийшов пам’ятник великий та гарний. На місяць май сього року визначено, щоб присилали проекти – малюнки пам’ятника, як його зробити, а в 1911 році кінчиться п’ятдесят літ з дня смерті Шевченка: годилося б того року хоч закладини пам’ятника зробити.

Всякий українець повинен щось дати на пам’ятник. Пишуть нам, що в деяких селах селяни, парубки, дівчата, школярі збирають складки на пам’ятник. Посилати ті складки можна до редакції «Села» (Київ, Вел[ика] Владимирська ул., № 28).