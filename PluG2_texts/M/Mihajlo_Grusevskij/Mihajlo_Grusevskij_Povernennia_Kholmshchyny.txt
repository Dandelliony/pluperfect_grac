Комітет міністрів рішив справу відлучення українських частей губерній Люблінської й Сідлецької від Царства Польського й прилучення їх до українських губерній, з задержанням деяких місцевих відмін устрою й права до нових нормувань його. Хоч як прикро, що справа ця пішла бюрократичною дорогою, без суспільного контролю, без участі суспільності української, найбільш заінтересованої в сій справі, як також суспільності білоруської та польської – проте не тільки кождий свідомий українець, а й кожда тямуща, об’єктивна людина повинна з задоволенням стрінути сю звістку.

Хоч ненормальною дорогою в теперішніх неконституційних обставинах, то все-таки хоч трошечки посувається до справедливого розв’язання одна з поганих історичних кривд. Органічна частина української землі, що навіть під державним польським пануванням ніколи не переставала такою вважатися, перестає бути польською прищіпкою, якою зробили її нетямущі дипломати, краючи та зшиваючи по своїй уподобі території й народи за зеленим столиком. Холмська земля, що до самого поділу Польщі зіставалася провінцією Галицької Русі, одною з земель «Руського воєводства» польської Речі Посполитої, по традиції, що до Галичини належала за Романа та Данила, – вертається знову до інших українських земель, і відновляються старі зв’язки, так механічно розірвані.


 
Вертається, одначе, безконечно ослабленою, ледве живою, знищеною безглуздою «опікою» російської адміністрації гірше, ніж знищило її державне польське панування, гірше, ніж могли знищити найбільш ворожі заходи. Во ім’я казенного православ’я і химеричної «русской народности» подавлено, витравлено в сій українській людності всі живі сили, всі традиції, які держали її при свідомості, при відпорності. Системою обрусенія і примусового православлення позагонено в сіті польщини і католицтва, від котрих боронив себе сей український народ під польською державою – свідомістю своєї національної стихії і тими убогими засобами, які давала йому віра батьків і зв’язані з нею, зведені до мінімуму неприязними політичними й суспільно-економічними обставинами, але живущі культурно-національні традиції.

Чи означає ця ухвала комітету міністрів також розрив з сією збанкротованою, нещасливою і безмірно шкідливою системою офіціальної народності й казенного православ’я? з тактикою давлення народної української стихії і нищення всього, що не підходило в ній під казьонні шаблони тої офіціальної віри й народності? Бо саме формальне перечисления Холмщини з «Привислянского края» в «Юго-Западный край» без переміни всеї національної політики супроти місцевої людності – не багато значить. Се було б перенесення тільки домовини заживо похованого з одної могили до другої. Розбийте домовину і випустіть з неї силоміць похованого! Дайте ті підстави, без яких неможливе народне життя, без яких українська людність Холмщини не може жити і розвиватися та розвивати в собі відпорні сили против всяких заходів, обрахованих на ослаблення народного життя і самоозначення.


 
Українська суспільність не хоче ніких офіціальних обмежень, ніяких адміністративних репресій, ніякої політичної опіки против «польской опасности» в Холмщині, так само, як і скрізь. Вона противиться всякій системі національностей привілейованих і не привілейованих, національного чи всякого іншого гніту й нерівноправності. Вона бажає тільки підвалин для свобідного розвою й поступу, культурного і економічного поліпшення становища українських народних мас – сих правдивих хазяїв і представників краю.

І ми певні, що сі народні маси Холмщини, увільнені від всякої адміністративної опіки, поставлені в добрі обставини для свого економічного, культурного й національного життя, проявлять наново життєві сили, атрофіровані опікою російської адміністрації, й оборонять себе від тої «польской опасности» краще, ніж її уряд боронив. Українська суспільність і українські представники повинні при кождій нагоді звертати на се увагу правительствених кругів. А з свого боку повинні приложити всі сили до того, щоб помогти розбудити в українській людності Холмщини живе народне життя, суспільні й культурні інтереси. Щоб повернення Холмщини до України не було, як я сказав, тільки перенесенням домовини з силоміць похованим з одного склепу до другого.