Оце зачинаємо нашу народну газету, для наших селян і робітників українських. Будемо подавати відомості, новини і всяку науку в справах, потрібних нашому селянинові або робітникові, і про всякі важніші справи з життя українського, російського і заграничного, цікаві для всіх, про які всякому треба знати. Бо вже минули ті часи, коли тим, що діється в світі, цікавилися тільки пани, учені люди, інтелігенція – як їх звуть по-ученому, а простий чоловік, хлібороб чи робітник, мав перед очима тільки ту скибу землі, що орав відмалку до кінця життя, а ремісник – свій струмент, свій копил і правило, і крім сього мало що знав, мало чим цікавився – і не мав звідки довідатися.

Тепер кожда значніша подія в однім краї відбивається зараз і на житті інших, навіть дуже далеких сторін. Ціни на збіжжя і на худобу, ціни на товари, заробіток робітника – перелітають з одного кінця світу на другий. Війни чи революція, великий урожай чи недорід, забастовка чи сильний рух фабричний, корисна видумка, винахід в хазяйстві чи в промислі з одної частини світу відбивається зараз на житті, промислі і добробуті інших сторін.

Тепер також і власне життя наше, порядки, закони залежать від самого народу. Всякі справи – чи в селі, чи в волості, чи в земстві, чи в цілій державі ідуть ліпше або гірше від того, чи займаються ними і чи тямлять їх люди. Де селянство, робітники і весь народ тямущий, просвічений, тим ліпше, легше, щасливіше живеться всім вкупі і кождому зокрема. Менше темноти – менше й неправди, шкоди, всякого лиха. Через те – хто хоче добра своєму краєві, своєму народові, повинен дбати не тільки про те, щоб самому бути просвіченим, тямущим, але і про те також, щоб і навколо нього люди, громада, народ були теж якомога тямущі, просвічені.


 
До сього служить школа, книжка, газета. Сьому помогти хочемо і нашою газетою: щоб люди наші, котрі не мають ані часу, ані змоги читати великих, щоденних газет, могли з сеї малої газети короткими і простими словами на своїй мові довідатися про все важніше, до всього доходити, просвічуватися. Коли хто, може, думає, що в таких народних газетах не пишеться всеї правди, пишеться інакше в них, а інакше у великих газетах, то нехай сього не боїться: до своєї газети запросили ми найліпших письменників, людей учених, добре тямущих в усяких справах, які про все писатимуть тілько просто та коротко, але нічого не затаюючи, нічого не змінюючи. Бо одна правда для всіх, панів і мужиків, учених і неучених. І тоді тільки буде добрий лад, як у всіх важніших справах кождий буде тямити і розумітися.

Читачів же наших просимо самих читати й іншим давати та приохочувати: нехай ся газета іде з рук до рук, з хати до хати, людям нашим і всьому миру нашому українському на користь та на пожиток.

А хто чого не зрозуміє, або на якусь справу для нього цікаву не знайде відомості, нехай пише до редакції і питає, однаково, чи то буде справа господарська, чи громадська, чи з політики, чи з науки, а ми будемо старатися поясняти такі справи, чи то в статтях, чи то в відповідях.