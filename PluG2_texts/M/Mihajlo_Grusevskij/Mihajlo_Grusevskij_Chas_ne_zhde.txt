В програму ukrajowienia Галицької Русі входить між іншим, як одна з найважніших точок, також розірвання зв’язі Галичини з Україною російською, ослаблення всеукраїнської солідарності, всеукраїнської ідеї. В останніх енунціаціях з польської сторони се було піднесено досить виразно, а не треба було й таких заяв, щоби знати, наскільки се важно з становища польської політики, в Галичині спеціально. Соборну Україну взяти в рами Ягайловської ідеї – се вже справа вповні утопічна. Значить, для того, щоб забезпечити залежність Галицької Русі від Польщі, щоби по можності ослабити зв’язки Галичини з рештою українських земель, її всеукраїнські почуття.

Тенденція ся тим небезпечніша, що роботу її улегшують різні обставини самого українського життя. Політичний кордон розтинає і розриває різними перешкодами єднання обох частин нашого національного тіла. Різниці історичні, культурні, політичні, конфесійні etc., etc. відчужили в значній мірі українську суспільність Росії і Австрії і відчужатимуть все більше, дальшими впливами тих розхожих рухів, коли ми сьому не запобіжимо.

В самій українській суспільності Росії помічаються певні течії, неприхильні тіснішому зближенню з галицьким життям, всякій «галичанщині» і можливим впливам на життя українське в Росії. І, без сумніву, така ж тенденція дуже сильна і в політиці офіціальних російських кругів. Все се змушує серйозно задуматися кожного розважного громадянина як з російської, так особливо з австрійської України, котрій сі тенденції грозять цілковитим відокремленням від великого українського тіла. Свідомим змаганням згаданих вище чинників і несвідомій роботі всіх тих обставин, що вбивають клин в наше національне життя, мусить бути протиставлена свідома, енергічна, завзята робота нашої суспільності, звернена на поборювання перешкод, які заважають нашому національному єднанню, і на зміцнення всього, що може скріпити нашу національну єдність.


 
Два роки тому я підніс був голос у сій справі (в статті «Галичина і Україна», передрукованій і в «Ділі»), звертаючи увагу галицької суспільності на згідну небезпечність і потребу противділання їй. Вказав там на обов’язок нашої школи, нашої преси (дуже впливової на сій точці), наших літератів галицьких всіма силами дбати про зближення галицької суспільності до українського життя, про вигладження різниць в мові, термінології, правописі, про зближення до мови української (розуміється – зближення розважне і розумне, не переймання жаргонових русизмів або різних недоречностей, якими не дорожать самі українці російські). Вказував на потребу, щоб галицькі українці, особливо молодші, старалися ввійти в ближчі відносини з українським життям Росії. При іншій нагоді підчеркував і те, що політика галицької України в міру того, як стає активнішою, повинна не спускати з очей інтересів цілої України і нашу галицько-австрійську політику вести в згоді з змаганнями і завданнями українського народу як цілості.


 
Пригадуючи се все, сим разом хочу звернути увагу нашої суспільності на деякі ще спеціальні справи, що вимагають щирої і теплої печаливості її найширших кругів.

Перше, що не полагодженою зістається справа великанського мита на заграничні українські книжки в Росії, заведені з днем 1 марця 1906 р. Справу сю пригадував не раз. Мито заведено невправно, на підставі фальшивої інтерпретації договору Австрії з Росією; і австрійське правительство має право і обов’язок в інтересах свого промислу допоминатися усунення сеї фальшивої інтерпретації.

Заведення мита робить необчислиму шкоду галицькому духовому життю нашому і нашим зв’язкам з Україною, закриваючи галицькій книжці майже цілковито доступ в Росію, а різними секатурами, які виникають з фіскальних (митових) мотивів, заводить взагалі неможливі утруднення в книгарських і навіть кореспонденційних зносинах з російською Україною. Воно засуджує Галичину на вповні пасивну ролю в українському житті, позбавляє можливості як-небудь не тільки впливати на нього, але й просто брати в нім активну участь. Наші політичні представники досі не зайнялися енергічно сею справою; річ нашої суспільності при кождій нагоді класти їм на серце сю справу – «аж до скутку»!


 
Друге – я хотів би бачити трохи більше уважливості з боку нашої суспільності для тих інституцій, що одні-одніські звертають увагу на зміцнення культурних і національних зв’язків Галичини з Україною. Я розумію Наукове товариство імені Шевченка і Українсько-руську видавничу спілку у Львові.

Наукове товариство зістається і – при теперішніх відносинах, мабуть, ще довго зіставатиметься найважнішою репрезентацією українського наукового руху, а з тим – взагалі українського культурного життя (котрого науковий рух служить найвищою рекомендацією для цілої України). Здвигнене складками і засобами обох частей України, воно служить найбільше пророчистим документом єдності наукового і культурного життя всіх частей України. Воно дбає про наукові зносини, про наукові досліди в інтересах дослідження сучасності і минувшості українського народу і землі як цілості. Воно служить також і практичним потребам української взаємності, підтримуючи по змозі такі плани, зносини і підприємства, удержуючи навіть книгарню на Україні для того, щоб галицька книжка не зіставалася там неприступною рідкістю (при теперішніх митових практиках торгівля галицькою книжкою може вестися тільки з доплатою з власної кишені), і т. ін.

І з якими ж трудностями моральними і матеріальними приходиться боротись йому притім! Хочете знати, як легко йому вести свою наукову роботу? За відповідь нехай вистане отсей факт, напр., що на подання своє до міністерства освіти, щоби двом членам його виєднано звичайною дорогою приписану легітимацію для занять в державних архівах Росії, внесене восени 1906 p., Товариство ще досі не одержало сих легітимацій, хоч ся формальність для інших наукових інституцій сповняється протягом кількох тижнів. Хочете знати, яку матеріальну поміч має з публічних фондів се Товариство, що на наукові цілі видає річно понад 50 тис. корон?


 
За тридцять літ своєї культурної роботи воно доробилося аж 18 тис. річної субвенції (виплачуваної притім з державної каси дуже неправильно з незвичайними спізненнями), тимчасом як інші аналогічні інституції, з далеко більш обмеженим кругом діяльності, дістають понад 100 тис На тім воно й стало від р. 1902, і тільки сього року піднеслася ся дотація, по безконечних петиціях, інстанціях, пригадках, на цілі 2 тис. корон (словно: дві тисячі корон). Наша суспільність згадує про се Товариство лише, коли є нагода протягнути руку до н ь о г о, по дарові книжки до новозаснованої бібліотеки, або підмогу на якусь інституцію, або по опуст в друкарні, що служить головним джерелом видатків на наукові цілі Товариства. А наші посли якось все не мають часу і енергії добитися якоїсь ліпшої дотації для сеї так важної інституції.

Видавнича спілка ставила своїм завданням служити культурному життю українському і, не маючи ніякої підмоги з фондів публічних, ні можних меценатів за плечима, як проста спілка уділова, вона за десять літ свого існування дала нашому культурному життю дуже багато, може більше – та ліпше не вдаватись у порівняння. Вона вела свою роботу силами австрійської і російської України, і вкладаючи з року на рік все нові суми в свій оборот, поклала всі надії на отворення границі. Коли з знесенням заборони заведено мито рівнозначне з забороною, се було для неї таким ударом, що кілька літ вона простояла на мертвій точці і тільки сього року починає з неї сходити. Друк книжок через сі мита вона перенесла останніми часами до Києва. Служитиме, отже, ще сильнішим зв’язком з закордонною Україною. Але чи підтримає її наша суспільність в сій новій фазі енергічніше, ніж досі? А досі вона підтримувала її дуже сильно, так що ліпше й не казати.

Та найважнішим і найсильнішим з сього погляду чинником, безперечно, тепер [є] «Літературно-науковий вісник» (від 1905 р. власність тої ж Видавничої спілки). Від двох літ він виходить у Києві, і число його передплатників на Україні вже зрівнялося з числом його передплатників в Галичині. Заповняючися белетристичними творами і статтями письменників зарівно з російської й австрійської України, він служить нині найбільше живим і сильним огнивом, що лучить культурне життя обох частей нашої землі.


 
Держить наших людей в почутті своєї національної спільності, в курсі спільних інтересів і всуваючи в руки українського читача твори галицьких письменників, змушує його придивитися тій страшній «галичанщині» та переконатися, що вона зовсім не така страшна, як її малюють. Його завдання в сфері розвою нашої національної солідарності, вироблення ширшого національного почуття і світогляду, незвичайно важні. Занадто близько стою до нього, аби хотіти його оцінювати. А те знаю тільки, що ту роботу, яку він робить, не робить у нас ніщо, і на його місце, сумніваюся, чи найшлося би щось, що могло б його заступити. І думаю, що галицька суспільність не сповняє свого обов’язку перед сим чинником.

Знаю, що «Л[ітературно]-н[ауковий] вісник» по сей день не має в Галичині і п’ятої часті передплатників «Діла». І з того вношу, що дуже багато національно свідомих людей не дооцінює значення наших національних зв’язей і взаємин з закордонною Україною або легковажить їх підтримування. «Л[ітературно]-н[ауковому] вісникові» приходиться боротися з великими матеріальними трудностями при нинішній його організації.

Опираючися на читачеві малозаможнім, і в Галичині, і на Україні він мусить бути дешевий, а щоб витримувати конкуренцію з чужими журналами (в Росії особливо), мусить давати не тільки добре, а й багато. І коли до всіх інших тернів, які стрічають ті, що двигають на своїй дорозі, на своїх плечах сей тягар, з року на рік приходиться ще боротися з матеріальними трудностями, то нехай наша суспільність числиться з можливістю, що й найбільша енергія може з часом вичерпатися. А повторяю, – я дуже сумніваюся, щоб на місце «Л[ітературно]-н[аукового] вісника» міг з’явитися орган, котрий міг би вести його роботу коло нашого національного єднання.

Наша суспільність своєю байдужістю до тих чинників, які працюють над нашим національним з’єдиненням, не повинна йти на руку свідомим змаганням наших ворогів. Тим більше, що час не жде. Periculum in mora.