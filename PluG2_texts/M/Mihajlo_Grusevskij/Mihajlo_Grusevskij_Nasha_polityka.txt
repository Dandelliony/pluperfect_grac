Галицька політика українська, парламентська і суспільна, має велику вагу в загальнім розвої українського життя. Її значення далеко виходить поза границі чисто політичних інтересів Галичини і її успіхи і неудачі, здобутки і помилки відбиваються на цілім українськім національнім житті. Се було причиною, що й я, не маючи ніяких спеціальних політичних амбіцій ані претензій, з становища національних інтересів українських живо інтересувався українською політикою Галичини і не раз брав участь в політичнім житті її, особливо в останніх роках, коли заведення загального голосування так глибоко схвилювало суспільне і політичне життя Галичини та обіцяло оновити парламентарну політику українську й надати їй нового розмаху і сили. Не належачи сам до котроїсь з галицьких партій, я протягом кількох років брав живу участь в партійних зборах і нарадах української національно-демократичної партії, що об’єднує собою переважну більшість української інтелігенції Галичини і надає тон її політичному життю.

Ті свої замітки, які я підносив на сих нарадах, виступаючи в невдячній ролі критика парламентарної політики сеї партії, та загальні помічення в сій сфері зібрав я потім в статтях друкованих в «Літ[ературно]-науковому віснику» за р[оки] 1909 і 1910, і тепер подаю їх разом з деякими змінами та з додатком нових статей під розвагу наших політичних кругів і ширшого громадянства, з нагоди нового парламентарного періоду, нової стадії нашого політичного життя.


 
Головні похибки галицької політики, піднесені в статтях з попередніх років, характеризують її і в даний момент та вимагають рішучої направи в інтересах нашого національного життя. Той брак принципіальності, простої лінії, програми і тактики на літа, котрий я характеризував фактами парламентарної політики 1907 – 1908 рр., зістався основним гріхом її і по нинішній день. Можна було б написати другу статтю про два останні роки галицької політики, щоб прослідити зигзагуваті ходи і скоки нашої політичної репрезентації. Але, може, вистане пригадати тільки найбільш визначні моменти, коли при загальнім «безоглядно опозиційнім» курсі нашої політики всувався привид угоди і спиняв хід політичної боротьби, зачаровував наші національні домагання і, мов дотик чарівниці, полишав у повітрі всю політичну акцію на якийсь час.

З недавніх виборчих промов п. Білінського довідалася наша суспільність, що восени 1909 р., коли-то наш парламентарний клуб, визволившися від спілки з буковинськими послами, що гальмували його опозиційну енергію, розпочав особливо енергічну опозиційну тактику – серед сеї опозиційної атмосфери повів тодішній губернатор австро-угорського банку п. Білінський угодові конференції з нашими послами і привів «майже до повного порозуміння». Була готова угода за ціну українського університету, погляди розходилися тільки в тім, де мав бути той університет. Повисівши отак якийсь час в повітрі і утворивши на сей час потрібний польським політикам настрій, угодовий пакт не був реалізований і привид угоди розтав і розлетівся.


 
Публічною тайною стало також і се, що за останньої соймової сесії, восени 1910 р., серед завзятої і, як здавалося, незломної опозиції була вже готова й принципіально прийнята українськими провідниками угода з поляками за ціну уступок в соймовій реформі виборчій і розширення впливу українських послів в краєвій автономії. Тільки натиском опінії умисно скликаного партійного з’їзду та грозою партійного розламу удалося змусити наших провідників до відвороту з сеї угодової стежки, на котру вони так необережно загналися й готові були припинити обструкцію в сподіванні тої угоди.

А нині – та угодова атмосфера, котрою поляки встигли обволокти українське політичне життя в такий рішучий момент, на порозі нового парламентарного періоду? Коли навіть – як я припускаю – оглядність наших парламентарних політиків перед опінією опозиційно настроєного суспільства убереже їх від яких-небудь принципіальних уступок польському стану володіння, поляки можуть іще раз похвалитися тим, що їм удалося втягнути українців в угодові переговори і витворити в австрійських політичних кругах переконання, що справа польсько-української угоди стоїть на найкращій дорозі, як розписуються німецькі газети в тій хвилі, коли пишу отсі рядки.

В хвилі, коли Галичина ще повна страшних вражень від виборчих надужить польського краєвого правління, від усеї отсеї виборчої катівні, сотвореної для руського елементу польським режимом, і коли, очевидно, самі вищі сфери рішучо натискають на польські круги, щоб вони порозумілися з українцями, – се, розуміється, величезний успіх поляків, що їм, не зробивши ніякої уступки, не попустивши ні в чім, удалося витягнути українську репрезентацію на сю угодову арену, ослабити її безпосередні переговори з правительством і підтримати перед ним свій принцип, що полагодження української справи мусить бути полишене самим полякам, а натиск коронних кругів заспокоїти представленнями, що українці пактують з поляками і є всяка надія на порозуміння – як-от тепер пишеться.

Університетська справа, що весною, як здавалося, вступила вже на певну дорогу своєї реалізації і дістала принципіальне зізволення цісарське, знов зникла з дневної черги, тому що українські посли позволили вложити її між точки того «можливого» польсько-українського порозуміння, і польські політики, подаючи надію на угодове полагодження справи, очевидно, добилися в правительствених сферах, що вони не будуть рушати ні сеї, ні інших справ, положених в основу угодових переговорів. І от в парі з сими угодовими конференціями українські посли замість сподіваного розв’язання своїх постулатів правительством почули від нього знову різні пітійські натяки, що справа посувається, стоїть на добрій дорозі і т.д.

Правдоподібно, по кількох місяцях ще раз буде констатована неможливість дійти до порозуміння, і правительство буде мати вільнішу руку в сих справах; але сей змарнований час, сей злагоджений для поляків гострий момент чи не зістанеться новим мінусом для української політики, новим, сумним зигзагом її тактики? Адже для панів володіння політика – ніщо більше, як тільки зручне відсування і віддалення всякого вилому в тим володінні; кожда тінь угоди для них реальна вартість, бо консервує їх стан володіння. Можна сильно сумніватися навіть в тім, щоб провідники польської політики взагалі серйозно думали про угоду і змагали до неї.

По попередніх досвідах вони, мабуть, не гірше від наших політиків знають, які важкі перешкоди лежать на дорозі дійсного порозуміння; знають, що українські політики при всім своїм бажанні не зможуть довести до угоди. Отже, не її уловляють поляки, а пильнують від часу до часу викликати угодову хмару, зробити угодовий настрій в відносинах краєвих і правительствених, щоб під його охороною не тільки проминути небезпечні обставини, але й зробити нові здобутки, скріпити своє володіння. А наші посли дешевим коштом дають сей успіх польським політикам, дали і сим разом. Знов, певне, не хотіли стягнути на себе докору в невирозумілості й неджентльменстві – не хотіли безоглядно відкинути пропозиції порозуміння, вважали потрібним і сим разом показати свою добру волю, виявити, що перешкоди лежать не по їх стороні і т.д. – все те, що змарнувало вже стільки важних хвиль, де було треба рішучості, консеквенції, принципіальності – того, чим, власне, ніяк не може похвалитися наша політика.

Зміст останніх конференцій, ведених по енунціаціям поляків в німецьких органах (не спростованим в них українцями) на прошення українських послів, – ослонений, зрештою, глибокою тайною перед українською суспільністю. Може бути, що по кількох місяцях вона довідається про їх зміст; може, не довідається ніколи. Наша репрезентація зістається вірною своїй звичці зіставляти в можливій неясності перед суспільністю напрями і ходи своєї тактики. Адже, напр., навіть такий факт прилюдний і нетайний, як становище українських делегатів в недавній дебаті над бюджетом воєнним і морським, довгий час зіставалося невиясненим, і тільки по місяцях, коли з правительствених виступів українських політиків зробили агітаційний мотив їх противники, вияснене було дійсне становище українських делегатів.

Се легковаження суспільної контролі і глибока неохота до неї являється також незвичайно характеристичною прикметою для демократичного представництва, яким має бути наше, і – симптомом анормальності нашого політичного життя. Се теж прояв розбіжності між політикою українського громадянства, глибоко переконаного в неможливості в даних обставинах ніяких компромісів українського життя з польським режимом і його представниками, – і політикою українських парламентарних представників, що ніяк не можуть витримати простої лінії, яку диктує їм громадянство, і все спотикаються о різні нагоди до опортуністичних збочень.

Парламентарна репрезентація давно вже стала необчислимим елементом в нашім політичнім житті, на котрий громадянство звикає дивитися як на джерело всяких несподіванок, бачити в ній не свою дійсну представницю, що висловляє бажання і жадання громадянства і народу, а щось стороннє, що часом попадає в тон громадянству, часом – не попадає і по якимсь таємничим незглибимим «посольським» психологічним законам плете свої політичні мережі, найчастіше умовляючи в них саму себе. Не підозріваю її в яких-небудь зрадливих планах; думаю, навпаки, що взагалі ніяких планів, ніякої ясної продуманої політики не було тут і нема тепер; певний я, що тут тільки хитання, котре, мабуть, зісталося б хитанням навіть без опозиції громадянства, бо політичні обставини нашого життя не дають місця ніякому консеквентному, далекосяглому опортунізмові.

Але річ очевидна, що супроти тих компромісових спокус, які парламентарна репрезентація стрічає на своїм нелегкім шляху, при своїм потягу до сього пустого опортуністичного дипломатизування, вона в своїм власнім інтересі потребує якнайтіснішого контакту з суспільною опінією і контролю її. Пригадати хоч би оту історію з угодою, приготовленою під час торішньої соймової сесії і ледве в останнім часі уневажненою вміщанням представників громадянства. Тільки вони стримали наших політичних провідників від кроку, просто необчислимого в своїх наслідках, і підтримавши опозиційні елементи серед послів, задержали соймову українську репрезентацію на тій позиції, на якій кінець кінцем вона задала болючий удар польському володінню в Галичині.

Але наука ся не йде на користь нашим політикам; вони далі, окружаючи можливою таємничістю свою діяльність, старанно ухиляються від впливів і контролі громадянства, пильнують, як найменше вводити його в круг своїх політичних планів і замірів, взагалі в ширші політичні перспективи, налягаючи головно на потребу довір’я, якнайбільшого і повного довір’я до своїх політичних представників, і при недостачі незалежних органів преси і слабкім впливі партійних кругів на посольські репрезентації фактично виходять далі з усяких суспільних впливів і контролі, а се неминуче відбивається ще більшою непевністю на їх і без того невитриманім політичнім курсі.

Останніми часами, одначе, крім старого нахилу до опортунізму, що виростав з недостачі довір’я у власні сили, помічається в наших політичних верхах певна неохота до всякого політичного радикалізму і різкої опозиційності наслідком надій на можливу зміну правительственої політики супроти українського народу, через переміну політичних течій в високих сферах, через впливи нового австрійського імперіалізму, що буде шукати опертя і в елементі українськім, а не виключно польськім і т.д. Сі неясні передчуття, сі передчасні в кождім разі рахунки уже роблять новий настрій – охоту показати український елемент незвичайно «політично-дозрілим», здібним до ролі staatserhaltend, отрясти його з підозрінь усякого політичного «вархольства», «гайдамацтва». Проявом отсього нового курсу вважаю той переполох, якого наробили в сих політичних кругах недавні вісті про «конспірації» львівських гімназистів: ся дрібна шкільна історія, роздута педагогами-кар’єровичами, раптом наробила кислого гумору в наших політичних кругах, котрим під теперішню хвилю страшенно захотілося українського народу «розважного», «тверезого», попросту сказавши, консервативного, гідного заступити в ролі опори держави консервативну шляхту польську.

Розуміється, наївне се все дуже. До тої державної ролі ніхто українців ще не збирається кликати, а поворот курсу, коли дійсно й є, то рахує не на якихось будучих ідеальних консервативних українців, яких спрепарують для його ужитку наші політики, а таки тих звісних йому, довгі літа оббріхуваних і представлюваних за ворогів суспільного ладу, релігії, династії і держави «гайдамаків». Коли з політичних рахунків австрійське правительство вважатиме за потрібне для себе опертися на українцях, воно, певно, не буде таке наївне, аби жадати, щоб українські гімназисти не думали ні про що, крім приписаних радою шкільних підручників, а громадянство лежало плазом перед своїми «князями церкви». Але тим часом новий «австрійсько-державний» курс безсумнівно дає себе знати в нашім житті і грозить збільшити розбіжність нашої високої політики з тою стихійною національною роботою, котру в дусі опозиційнім і радикальнім веде громадянство і силкується вести незалежно від хитань високої політики та своїм органічним поступом до певної міри вигладжує її огріхи і помилки.

Тут, в самій громадській роботі також помітна розбіжність між не певною своїх сил і завдань політикою провідників і стихійною енергією розбудженого народу. Візьмім історію приватного українського шкільництва, сього останнього національного здобутку нашого: се незвичайно вимовна ілюстрація контрасту сили суспільності і анемії провідних політичних сфер. Скільки-то літ стримували політичні українські сфери всякі пориви громадянства в сім напрямі, гойно зливаючи плани приватних шкіл холодною водою скептицизму, запозиченого з бюрократичних джерел, та різними способами нейтралізуючи перші пориви ініціативи, поки нарешті ся акція таки вирвалася з усіх сих перепон і розпочала свій побідний похід [Сумну сю історію нагадав Л.Цегельський в «Л[ітературно]-н[ауковім] віснику», 1910, кн. X.].

Великого натиску коштувало суспільності, поки вона зробила сей вилом в нинішній «економічній» політиці, але й, уступивши перед сим натиском, наші «сфери» далі держалися супроти неї з усею резервою, дбаючи не про те, щоб найбільш планово, раціонально і всесторонньо розвинути сю культурну роботу, а щоб утримати її в можливо тісних границях, – як то виразно виявилося минулого року (1910), коли супроти енергійних заходів громадянства до розширення системи приватного українського шкільництва не переставали ті сфери старанно охолоджувати сей здоровий порив і привели тим до певного розлому і ослаблення акції. Не кажу вже про брак всяких серйозних заходів коло того, щоб зломити перепони, ставлені сьому рухові шкільними і всякими іншими властями.

І се була не одинока сфера, де проявлялася така дисгармонія; можна б зацитувати так само справу університетську й ін.

Ся хронічна розбіжність, так би сказати, політичного правительства українського з його громадою – з тими найбільш здоровими і поступовими елементами національного життя, на котрих спочиває його будучність, становить одну з небезпечніших сторін українського життя в Галичині. Своїми статтями я хотів звернути на неї увагу нашого громадянства та відвернути від нього ту небезпеку, яка грозить йому, коли його національне правительство буде далі відокремлюватися та, замикаючися в крузі власних інтересів і мотивів, заразом удержуватиме громадянство у своїх впливах і власті тими засобами, до яких звертаються в таких обставинах всякі правительства, офіціальні і неофіціальні. Воно може стати і мусить стати в такім разі гальмом органічного національного розвитку, власне в той критичний момент, коли хвиля народної енергії, національного дерзновення і пориву підіймається особливо високо.

Друга сторона нашого суспільного життя, від котрої вважав я потрібним остерегти нашу суспільність, – се занедбування і легковаження культурно-національних вартостей, яке не припадком збіглося з легковаженням принципіальності в політиці і з неохотою взагалі до всякої «ідеології». До торішньої статті на сю тему я прилучив іще сьогорічну, писану на тему культурних вартостей, і хотів би ще сими стрічками підчеркнути вагу сеї справи, а небезпеку і шкоду, яку приносить занедбання культурної сторони нашого життя. Культурний зміст українського життя в Галичині сорозмірно бідніє і яловіє, її артистична продукція не підноситься, а упадає, і з огляду, що нинішні обставини держать і, мабуть, ще досить довго держатимуть Галичину на чолі українського національного життя, се явище дуже шкідливе взагалі з становища цілого нашого національного життя.

Заразом се не тільки гріх теперішнього курсу перед загальнонаціональним життям нашим, але і перед політичними інтересами нашого народу. Його літературні, наукові, артистичні успіхи – се його документи національної рівноправності, більш важні, ніж арифметична численність і колонізаційні простори; більш важні часом навіть ніж парламентарні виступи і маніфестації, і в перегляді гріхів нашого політичного життя ся сторона не може бути поминена.

Бажав би тільки, щоб висловлені тут помічення і остороги були розважені і прийняті sine ira et studio [безпристрасно], аби вони могли принести свою користь. Щодо мотивів, які спонукали мене до видання їх в нинішній збірці, можу повторити те, що писав два роки тому:

«Пишу не в осудження нинішніх політичних діячів, в добрих інтенціях котрих не хочу сумніватися, а в осудження вибраного ними політичного курсу. Не маючи сам аспірацій до активної політики, ані своїх кандидатів на активних політиків, не маю ні спеціальних приятелів, ні противників між нинішніми нашими представниками, не маю заміру когось нищити, а когось висувати, тому й не називаю нікого по імені, виступаючи не против осіб, а против їх курсу.

Справа йде про речі занадто дорогі і важні для всього нашого народного життя, аби придивлятися пасивно тим небезпечним експериментам, які робляться на живім тілі нашого народного життя».

Твердо вірю, що ті анормальні явища, против котрих виступаю, не так глибоко закорінені, щоб добра воля громадянства не могла собі дати ради з ними. Певний я, що тільки певною інертністю нашої громади стоять вони – і впадуть з розбудженням її самодіяльності.

І тому до неї відзиваюся отсим.

1911, в вересні
Сірі, глухі часи переживаємо, і тягнуться вони, тягнуться, сірішають і темнішають. Щохвилі здаєть[ся], що вже далі таких пакосних обставин життя не піде, що вже дійшло «до точки», – а по якімсь часі приходиться констатувати, що «обставини» встигли за сей час стати багато пакоснішими, і не тільки обставини – а що й суспільство вже встигло приладитися до сього дальшого поступу пакості і, очевидно, таїть в собі безграничну енергію «приладжування до підлості» [«Применительно к подлости», – звісний вираз великого російського сатирика Салтикова.]. І сум та нудьга починають огортати душу й залазити в найглибші закутки та звитки її своїми холодними, слизькими пальцями. Холодна резигнація безнадійності осідає на всім, і здається вже хвилями зневіри, що се все не звичайний антракт, не звичайна ніч, за якою безсумнівно і нехибно прийде сонце, рух і день, а якась зачарована хмара, якась кінецьсвітня пітьма, з котрої нема ні виходу, ні просвітку…

По однім боці Збруча, по стороні російської України, там принаймні є та собача потіха, що «всім так». Залягла собі хмара, заступила світ і сонце від Амуру до Дунаю всім первородним і пасербам, державним і недержавним. Зрівняно всіх під п’ятою реакції, і українське життя – се одна сіра пляма серед великої сірої хляпанини, серед безлічі інших дещо темніших або дещо ясніших сірих плям російської «імперії народів». На Вкраїні австрійській і такої гіркої потіхи не розживешся. Пакість тут не знадвору прийшла, а розведена була у себе в хаті, самими хатніми заходами. І вражає тим болючіше в порівнянні з тим життям, рухом і енергією, які запанували були в українськім житті кілька літ тому, а тепер на їх місце – мерзота пустки.


 
Такий недавній сей незабутній час – агітація за загальним виборчим правом і вибори до нового парламенту. Те високе політичне усвідомлення народних мас і незвичайна активність. Ті несчисленні віча, що стали неминучою потребою селянського життя, вважалися пунктом честі кождої околиці, кождого села. Ті величаві, многотисячні політичні маніфестації. Те нечуване заінтересування виборами, величезний здвиг виборців при всіх стадіях голосування, що дав можність українській політиці взяти все, що давала їй нова ординація виборча.

Перед здивованими очима ворогів стала міцною лавою могутня армія українського народу. Велика, сильна, рухлива, дисциплінована, і при тім – невибаглива, терпелива, повна самопожертвування, вона віддавала себе своїм політичним провідникам, готова на дальші труди й жертви… Штабівці української політики побачили себе на чолі сильної армії, з якою можна було зробити багато. І передусім треба було використати сей момент і сили, щоб піднести престиж, повагу, значення українського елементу в Австрії, властиво – здобути для нього повагу й значення, якого він не мав досі, незважаючи на свою чисельну силу.


 
Промовляючи до новообраних послів на першім партійнім зібранні по виборах (на так званім ширшім народнім комітеті), я поставив дезидерати політичної тактики, які були прийняті присутніми з великим спочуттям і в значній мірі були виразом бажань нашої суспільності.

Вперше се за свого конституційного життя, говорив я, суспільність наша висилає таку численну і дібрану репрезентацію, яка може заважити на парламентарній арені. Попередні репрезентації, не вважаючи на всі старання свої, часто не могли надати відповідного значення своїм парламентарним виступам через малу свою чисельність. Тепер річ стоїть інакше.

Нинішня репрезентація настільки велика, що може мати значення в парламенті. Вона заслаба, розуміється, щоб диктувати правительству і парламентові свої бажання, здійсняти свої постулати. Але досить сильна для того, щоб змусити правительствені й парламентарні круги рахуватися з своїми змаганнями, бажаннями й жалями. І суспільність, і нарід наш порозуміють се. Вони не будуть домагатися від нашої репрезентації, щоб вона зараз на тарелі принесла їм всі блага, яких може душа забагти, але хоче від нашої репрезентації, щоб з тою силою, яку суспільність наша вложила їй в руки, наші посли, маючи за собою велике довір’я народу й енергічну його піддержку, навчили правлящі круги з повагою прислухатися до голосу народу, а не переходити над ним легковажно.


 
Таке поважання посли наші можуть здобути для українських домагань тільки неустанним, смілим і отвертим зазначуванням становища нашого народу, а головне – консеквентним, принципіальним напрямом своєї політики в відносинах до правительства й інших народностей і партій. Тільки така чесна, витривала, принципіальна політика може з’єднати їм поважання і авторитет, а далі – й поважні здобутки. Се в даний момент далеко важніше, ніж якісь дрібні успіхи політичного махерства або неоправданого нашим політичним положенням опортунізму.

Так говорив тоді я, і в такім дусі були прийняті і резолюції зібранням, передусім в черговім тодішнім питанні – відносин до послів москвофільських. Але посольський клуб тих директив не додержав. Насамперед в справі москвофільській пішов він дорогою опортуністичною, стараючися задержати клубову спільність з москвофілами по-давньому. Самі москвофіли доперва справили його на праву дорогу, бо виступили з спільного клубу і змусили українських послів стати на національнім становищі.

Трудніше було вивести наших послів на праву дорогу в відносинах до правительства, центрального і крайового.

В самім початку засідань нового парламенту український клуб пояснив перед повною палатою свої цілі й завдання. Зробив се в формі дуже здержливій, в стараннім зведенні ad minimum своїх постулатів, але зазначив, що буде «супроти кождочасного правительства стояти на опозиційнім становищі, оскільки дотичне правительство не прийме до здійснення вказаних жадань в інтересі руського народу». Становище правительства, яке зараз же в новім «народнім парламенті» знайшло собі реакційну правительствену більшість, зложену з антисемітів, поляків і чехів, – справді мусило наказати українському клубові якнайбільшу здержливість. Але він якраз увійшов дуже скоро в секретні переговори з сим правительством.


 
Уже з початком осінньої сесії парламенту почали ходити в пресі поголоски про переговори українського клубу з центральним правительством. Вони дуже занепокоїли суспільність, тим більше, що клуб окружив сі переговори великою таємничістю, і тим часом, як по польських і всяких інших газетах з’являлися різні звістки про се, не можна було добитися автентичного роз’яснення в сій справі від самого клубу. Навіть партійний національно-демократичний орган «Діло», що тоді ще держався досить самостійно супроти посольських впливів і старався відбивати в собі погляди суспільності, вважав потрібним звернути увагу послів на таку невідповідну таємничість та остерегти їх від розмінювання національної боротьби на торги про дрібні уступки [Див., напр., «Діло» за р. 1907, ч. 224, 225, 229 і далі.]. «Без зміни цілої державної системи супроти русинів не може бути мови про яку-небудь зміну в становищі русинів в парламенті», – пригадували клубові на різні способи сі статті і з усею силою радили йому триматися «принципіальної політики».

«Два шляхи стеляться перед нами – шлях принципіальної політики, яка каже нам заострювати наше становище до правительства доти, доки не зміниться той безправний стан, в якім живе наш нарід в Галичині, – і шлях політики опортуністичної, яка каже помиритися з правительством і підпирати його за ціну окремих уступок на різних полях нашого національного життя, – читаємо в одній з сих статей. – Очевидно, шляхів національної політики не можна вибирати самовільно; вони мусять бути виведені з тих даних, які дає нам дотеперішній розвиток, мусять опиратися на реальних основах. І коли ми пропагуємо шлях принципіальної політики, то не тому, що нам так хочеться, тільки тому, що по нашому найліпшому розумінню тільки така політика відповідає обставинам, у яких живе наш нарід». Бо, по гадці автора статті, без зміни системи, яка віддає життя українського народу Галичини на ласку поляків, він не може розвиватися, хоч би й за поміччю різних «національних уступок».


 
На сім же становищі став також і «Народний комітет» як начальний орган партії, виславши до партійних членів директиву в тім же дусі [11 (24) X]:

«Даючи вираз загальному і голосному напорові руських народних мас, кладемо нашій делегації усердно на серце, щоб вона передовсім постояла за рішучу і реально загарантовану зміну дотеперішньої страшно неприязної системи правління, під якою руська нація від сорока літ в Австрії стогне, і за привернення руському народові тих горожанських прав і свобід, якими тішаться другі народи держави, – за забезпечення в новій сеймовій ординації щонайменше дотеперішнього проценту мандатів для руського народу. Без тих принципіальних гарантій мали би другі концесії лиш парламентарну вартість і були би для руських народних мас без особливого значення» [Діло, 1907,ч. 230.].

Сі остереження і поради, одначе, не завернули нашу репрезентацію з дороги торгів з правительством. Вона таки добила торгу з тодішнім шефом кабінету бар[оном] Беком і, ведучи опозицію тільки формальну, уступала йому скрізь, де він того собі бажав. Місце консеквентної боротьби з неприязним режимом заступили досить неповажні маніфестації перед повною палатою, вроді першої демонстрації української співолюбності, коли правительство збуло нічим жалі наших послів на нечувані кривди від галицької адміністрації, а наші посли на се відповіли хоровим співом «Ще не вмерла Україна». Співали, кажуть, незле; але сими маніфестаціями, які мали б значення лише при крайньо напруженій боротьбі, і взагалі цілою своєю тактикою навиворіт (suaviter in re, fortiter in modo – «на словах сердито, на ділі слабо», в вільнім перекладі) вони підірвали поважання до себе у парламенту і у правительства. Воно почуло добре, з яким легким елементом має діло.

Зате на всякі пригадки про принципіальну політику наші політики гнівалися і дражнилися, представляючи її якоюсь недоречністю. І так само всякий натяк на критику викликав серед них тільки роздражнення на «претензії» суспільності (взагалі кого-небудь з позапосольських кругів) на те, щоб впливати на тактику наших послів, «учити» чи «диктувати» їм. На сім пункті нова репрезентація проявляла незвичайну дражливість. Всякий прояв критики її тактики, її діяльності стрічала вона з незвичайним огірченням і гнівом.

Коли на загальних партійних зборах при кінці того (1907) року я в дуже здержливих і делікатних виразах попробував пояснити ту, зрештою, зовсім не нову правду, що се лежить в інтересах самої репрезентації – не спиняти свобідного обмірковування і критики її поступування – така замітка викликала над всяке сподівання різку відправу посольських кругів. Один з нововибраних послів покаявся перед зборами, що він давніше теж брався критикувати посольську роботу, давати послам ради й директиви; але, ставши послом, переконався, що обставини, в яких послові приходиться робити, настільки складні, що збоку, не будучи послом, не можна в них орієнтуватися, дораджувати чи критикувати.


 
Зовсім неласкаво були прийняті мої пригадки, що хоч послам дійсно зблизька видніше, то якраз часом здалека можна об’єктивніше оцінити вартість ставок парламентської гри, тим часом як безпосередні учасники сеї гри в розпалі боротьби часто тратять розуміння релятивної вартості тих справ, за які розвелася боротьба. І на мою замітку, що суспільність, давши доказ свого політичного зрозуміння вдатним вибором теперішньої репрезентації, не стратила сього розуміння з вибором і може своїми політичними спостереженнями стати нераз в пригоді своїм вибранцям, – один з проводирів клубу з великим роздражненням відповів, що й посли через вибір теж не потратили своїх глуздів. Ся відповідь своєю недоречністю тільки показувала велику дражливість послів на пункті громадської критики і контролі їх діяльності.

Але коли ся дражливість була, може, тільки тактичним маневром против сеї критики і контролі, то треба було б признати, що такий маневр свою мету вповні осягнув. І сі загальні збори, і пізніші, і суспільність, і преса наша, побачивши таку надмірну дражливість і вражливість послів, постаралися можливо не дражнити їх, не знеохочувати своєю критикою. Се могло бути приємно нашим послам, але було дуже мало корисне для діла, для політики, для нашого суспільно-політичного розвою.

На тім народнім з’їзді в грудні 1907 р. посли наші вперше подали до загальної відомості партії зміст своїх переговорів з центральним правительством, огорнених такою таємничістю. Суспільність наша довідалася, що між українським правительством і шефом кабінету бар[оном] Беком уже з початком осінньої сесії (26/Х) сталася формальна умова: Український клуб, на один рік, до осені 1908 р., обов’язався не поборювати правительства й не вести обструкції, а бар[он] Бек обіцяв перевести в адміністративній сфері ряд уліпшень і уступок українському елементові. Були се переважно речі невеликої ваги, не принципіальні, такі постулати, які повинні були ставитися центральному правительству нашими представниками без яких-небудь далекосяглих зобов’язань.

Та мав тут більшу вагу сам факт, що президент кабінету брався перевести певні зміни в адміністраційній практиці Галичини, що довгий уже час стала замкнутою територією, неприступною для центрального правительства. Важне значення надавано також обіцянкам центрального правительства, що воно подбає про те, аби при недалеких виборах до сойму адміністрація здержалася від усяких впливів, некорисних для українського елементу. Вислідові сих виборів надавано велике значення тому, що будучий сойм мав перевести реформу виборів до сойму, а при укладанні на будуче «виборчої геометрії» (проценту послів українських супроти польських) мало б рішати «реальний стан» – процент українських послів, який знайдеться в сім соймі, що мав вибиратися.


 
Через те прихильно оцінювано обіцянки центрального правительства, його приобіцяні впливи на правительство краєве і посередництво для переведення компромісу в справі реформи виборчої ординації сеймової. І побіч обережності супроти послів, щоб не знеохочувати їх критикою, до якої вони показували таку дражливість, сі обставини теж вплинули на здержливість зборів в оцінці предложеного їм трактату з правительством. Висловлялися обережні докори за передчасне пакетування з правительством, яке нічим не проявляло серйозного трактування українських постулатів, але загалом критику відложено на пізніше, а поки що прийнято мовчки довершений факт до відома.

Дарма, що нічого з приобіцяного правительство не сповнило, а намісник зовсім не показував охоти йти за вказівками центрального правительства: се видно було хоч би з того, що свій обіжник до староств в справі адміністраційних надужить, виданий під натиском центрального правительства, він не схотів опублікувати в урядовій газеті і тим позбавив його всякої вартості. Загальні збори прийняли в справі парламентарної політики таку резолюцію: «Нар[одний] з’їзд висказує парламентарним послам нац[іонально-]демократичного сторонництва повне довір’я і гаряче признання за їх повну пожертвування парламентарну працю, похваляє їх вижидаюче становище до правительства, але заразом взиває їх, щоби в разі, коли би правительство не сповнило у відповіднім часі обітниць, даних українському клубові, перейшли до можливо найострішої тактики».

Народний з’їзд пошанував дражливість своїх послів вповні.

Але соймові вибори в січні 1908 р. принесли страшенне розчарування українському суспільству Галичини. Надії на «прихильність» бар[она] Бека і на впливи центрального правительства на галицьку адміністрацію розвіялися наймізернішим способом. Бар[он] Бек, що все потішав наших політиків своїми інструкціями, які він дає галицькому наміснику, міг і сим разом потішити їх тільки тим, що актами доказав, як галицький намісник його не слухав. Центральне правительство виявило повну свою безсильність перед краєвим, перед галицьким намісником та й ще таким потентатом, обдарованим необмеженим довір’ям цісаря, як пок[ійний] граф Потоцький.

Замість лояльної безсторонності місцевої адміністрації українські кандидати при соймових виборах побачили незвичайне напруження всіх органів і засобів адміністрації для їх поборювання. Стався союз на українців по цілій лінії: блок всіх польських партій (з виїмком соціальних демократів) против українців, союз їх з москвофілами, при енергічній помочі крайового правительства. Українські партії потерпіли погром. В новий сойм українці війшли в такім числі (11), що не могли без помочі єпископів внести навіть самостійного запитання. І поруч них введено майже рівночисленну групу ворожого, розгуканого москвофільства, що готовилося сягнути по ті нужденні привілеї, якими користувалося українське представництво соймове – місця віце-маршалка сойму і члена виділу крайового.

Суспільність наша, настроювана протягом останніх місяців опортуністично і оптимістично своїми провідниками, підтримувана в надіях на «прихильне» центральне правительство, на його поміч і впливи, – тепер почула себе не тільки збезчещеною, одуреною, але й безпорадною. І так само зацукалися самі її провідники, не вміючи знайтися в такій немудрій ситуації, коли показалося, що всі політичні рахунки попереднього року були зроблені без властивого господаря – польського правительства, а шеф центрального правительства, у котрого вони умістили весь політичний капітал, зібраний нечуваним напруженням сил суспільності, показувався невиплатним банкротом і тепер щиро відкривав свою наготу, свою безсилість перед польськими правлячими кругами та радив українському клубові порозумітися з поляками щодо тих дезидерат, котрих сповнення взяв на себе віденський кабінет в осінній умові. І тим часом, як одні в безсилім гніві присягалися добитися зміни намісника і на першу чергу ставили боротьбу проти нього, не здаючи справи, як таку зміну можна осягнути, – інші, більш холодні, не знали, на яку ступити: чи триматися непримиренно-ворожо против намісника, що так безпардонно обдурив їх, чи шукати якогось порозуміння з ним, коли він виявив себе властивим паном ситуації…

Вистріли 12 квітня вивели, як здавалося, нашу суспільність з сього бездоріжжя. Молодий студент зліквідував по-своєму, револьвером рахунок української суспільності з галицьким королем. Страшенне перераження і паніка огорнули польську суспільність. Вони вилилися у польських мас з інтелігенцією включно в обридливих проявах брутальності і моральної нікчемності, в погромах львівських інституцій, уличних нападах, доносах і охотницькій провокації, що відслонили так несподівано-грубо внутрішній зміст «вище культурного елементу» Галичини. В кругах політичних проявили себе в тих холодно-жорстоких цинічних і перфідних проектах на zniszczeniе Rusi, які аж пізніше почали випливати в своїй наготі (вроді краківських конференцій в маю 1908 р., згодом опублікованих в цілості). В них вилився весь відвічний страх галицького поляка перед пригнобленим, але не задавленим «братнім народом» і брак всяких моральних критеріїв в відносинах до нього, груба «шкурність» сих відносин.

Українська людність була незвичайно розбурхана сими проявами furoris рoloniсі і по тім банкротстві угодової політики, яке встигло виявити себе в повній силі до тої пори, можна було сподіватися, що бодай тепер керманичі галицької політики завернуться в своїм курсі «реальної» політики. Шеф центрального правительства признався в своїй безсильності дати українцям що-небудь важне. Правительство ігнорувало домагання русинів, щоб іменування намісника не було ділом польського кола. Протести против кандидатури д-ра Бобжинського, що за своєї віце-президентури галицької шкільної ради дав себе русинам пізнати як незвичайно зручний і витривалий будівничий польського панування, полишилися без успіху.

Але замість апелювати до народу, замість подвигнути його до такого натиску на правительство, який би показав йому, що не можна далі підтримувати галицьке statu quo [стан у Галичині], – наші політики всіма силами далі трималися опортуністичної тактики й силкувалися вигладити свої відносини до правлящих кругів. На веснянім партійнім нац[іонально]-демократичнім з’їзді (ширшім народнім комітеті) провідники нац[іонал]-демократів виступили з гіркими жалями на всіх, хто пхає їх на принципіальну дорогу.

«Принципіальна політика» в їх устах звучить як якась наруга над здоровим політичним розумом, як найвищий абсурд, стає якоюсь апокаліптичною бестією, а домагання принципіальної політики – найгіршим лихом, яке спало на галицьку політику, причиною всіх бід. Редактор «Діла», що заступав сей принципіальний напрям і з сього становища оцінював парламентарну діяльність, змушений був уступити з редакції при кінці літа. Союз з бар[оном] Беком був задержаний, мовляв, для того, аби не звільняти його з неоплаченого рахунку за осінній трактат – хоч він зовсім виразно показав уже себе невиплатним. Але ще більшою несподіванкою були заходи до «зближення» з польськими правлящими кругами, підняті українськими політиками для установлення modus vivendi [стосунків] з польським елементом, що саме показав себе таким безмірно ворожим, брутальним і неперебірчивим супроти українства.

Для шефа галицького правительства, котрого кандидатуру так сильно поборювано кілька тижнів перед тим, українські політики починають всіма способами робити прихильну опінію, творять легенду про його добрі заміри, спасенні змагання до справедливості й законності. Се все в атмосфері, переповненій запахом хлопської крові, стрілянь в Чернихові й Фельштині. Припинено всякий рух між селянством і з вдоволенням вказувано на брак репресій з боку крайового правительства. Так, воно не забороняло віч, котрих не скликувано; не давило страйків, котрих не було; не розганяло зборів, котрі не відбувалися!

Заступник Українського клубу на осіннім прийнятті підніс перед цісарем «визначну заслугу» нового намісника коло уставлення спокійних відносин в Галичині і зазначив, що своєю діяльністю він «готов здобути довір’я руського населення». Представник радикальної лівиці українського клубу, виступивши в парламенті против надужить галицької адміністрації, підніс з признанням діяльність нового намісника, його виступи в соймі, признав, що за часів нового намісника адміністрація поліпшилася, і звернув вістря свого меча на адміністрацію нижчу, яка, мовляв, не приспособилася до спасенних інтенцій свого шефа. В устах галицького радикала були се компліменти дуже значущі.

А вже верхом іронії було, коли д-р Бобжинський, сей давній, випробований, незвичайно зручний і енергічний противник українського національного життя, опинився в ролі мужа довір’я, союзника і дорадника наших політиків – під час осінньої сесії сойму 1908 р.

Ся перша сесія нового сойму зістанеться однією з найсумніших сторін українського парламентаризму.

Ситуація була незвичайно поважна. Правлящі сфери Австрії не на жарт були затривожені тим, що робилося в Галичині. Цілий ряд хлопських трупів, від убийства Каганця почавши; криклива агітація москвофілів; «неприродний» союз поляків з противодержавним москвофільством; огірчення українців; убийство Потоцького і безконечні процеси за «похвалювання убийства» – все се мусило тривожити двірські круги, особливо супроти можливих напружень з Росією в балканській політиці. В сих кругах наростало переконання, що так іти дальше не може й треба в Галичині «щось зробити». Ждали, які домагання поставить українська репрезентація іменем обрабованого і покривдженого під час останніх виборів українського народу з соймової трибуни перед лицем своїх кривдників, поляків і москвофілів. В польських кругах відчували вагу моменту і тривожились. Але над усяке сподівання українська репрезентація спустила зброю і, понатягавши рукавички glace [білі], заходилася дивувати шановну публіку своєю «культурністю», а властиво – невичерпаною смиренністю.

Певний передсмак сього дали поголоски про угодові польсько-українські переговори, що з’явилися перед початком соймової сесії. Наша преса і наші політики запевняли рішучо, що таких переговорів нема, що про угоду ніхто з них не думає. Одначе, коли я на ширшім комітеті дня 1/ІХ н[ового] с[т]. поставив пропозицію, щоб ширший комітет видав комунікат і в нім констатував, що всі поголоски про угодові переговори безпідставні і для польсько-української угоди бракує підстав, посли завзято спротивили сьому і їх прихильники переголосували сю резолюцію, що мала на меті не тільки розсіяти тривогу, викликану поголосками, але й роз’яснити ситуацію взагалі. Наші політики вважали за ліпше лишити ситуацію непроясненою, і учасники з’їзду розійшли в переконанні, що поголоски не безпідставні і щось робиться або приготовляється для польсько-українського «зближення», як делікатно висловлялися ті, що не рішалися говорити про угоду.

Провідники нашої політики були збентежені проявами польсько-москвофільського порозуміння, що проявилося так яскраво під час сеймових виборів, а потім в галицькій дебаті весняної сесії парламенту, де москвофіл Глібовицький з повним занедбанням всякої гідності виступив в обороні польського режиму Галичини, і далі популяризувалося неустанно в польській пресі. Гідність віце-маршалка, правда, перед відкриттям сойму прийняв по-давньому митрополит, так що ся справа зійшла з порядку дня; але провідники наші побоювалися, що членом виділу крайового стане москвофіл, і се непокоїло їх.

Даремно я й інші дехто силкувалися їх переконати, що не треба надавати великого значення сій справі і взагалі польсько-москвофільському entente сordiale, бо ся згода не може бути ані щирою, ані довготривалою; і в усякім разі не варто якимсь запобіганням відводити від кроку, який тільки для самих поляків буде шкідливим (компрометуючи їх). Сі остереження не мали успіху, і соймова репрезентація українська пішла, власне, сею дорогою: запобігання українськими послами польських кругів перед москвофілами, щоб не дати далі стверднути польсько-москвофільському союзові.

Партійні органи українські з вдоволенням зазначили те здивування, яке пережили польські порламентаристи, коли замість різкої, на все готової опозиції зі сторони українських політиків побачили безграничну здержливість, на місці гнівного пориву – холодні декламації, замість боротьби – формальне «зазначування». Так малого зрозуміння ситуації не сподівалися від наших репрезентантів навіть вороги-поляки, і були приємно здивовані, на втіху українських політиків, які вірили, що «заімпонували» їм своїм джентльменством і «культурністю».

Наші посли ревно працювали по комісіях, багато і гарно говорили в повній палаті; вони неустанно «зазначали своє становище против різних польських аспірацій, протестували против різних польських проектів на zniszczeniе Rusi, ставили свої проекти, резолюції і т.д., але – робили се все так обережно, так лояльно, щоб ані на хвилю не закаламутити доброго настрою господарів «польського парламенту» та не спинити успішного ходу його «органічної праці».

Посли наші не ужили ніяких серйозних заходів против незвичайно важного закону про межі краєвої культури (т.зв. lex Sala), що був незвичайно важним поступом в автономічних домаганнях польських; навіть в справозданнях з соймової сесії представляли його українській суспільності як річ не тільки не шкідливу, а навіть корисну, бо закон докладно виясняє, що саме належить до сфери сойму в справі «крайової культури». Через се взагалі ніякої острішої акції, яку роблено против інших небажаних законів, против сього закону не розведено, і він щасливо дістав цісарську санкцію, і аж та санкція викликала запізнені ламентації в українських кругах.

Провідники соймової репрезентації вважали вказаним навіть підбасовувати наріканням польських автономістів на безглуздий віденський централізм (з приводу незатвердження одної соймової постанови, виїмково корисної) і тим вправляли в добрий гумор польських хазяїв Галичини. Мовчки скорилися вони новоухваленому регулямінові, що признає тільки польську мову офіціальною, урядовою мовою нового галицького сойму. Добровільно, без протестів реферували по-польськи в палаті як референти комісій, немов не відчуваючи тим, яку величезну принципіальну уступку роблять вони польському праву, мовчки признаючи галицький сойм соймом польським.

Реального за такі принципіальні уступки наш сеймовий клуб для українського народу не добився нічого. Різні дрібні господарські пільги для української людності тої або сеї місцевості не можуть іти в рахунок, і про сю політику «малих діл» я поговорю пізніше, а деякі «здобутки», вроді резолюції, щоб при закладанні нових гімназій бралися під розвагу інтереси обох народностей, проявили занадто скоро свою властиву вартість.

Одиноким важним здобутком наші посли вважали те, що членом виділу крайового став українець; але з вищеподаних мотивів не можна було вважати се ніяким здобутком, тим більше, що можна було сильно сумніватися, чи навіть при найріжчій опозиції українського клубу польські політики рішилися б дати се місце москвофілові. Незадовго стало відомим, що корона через намісника зробила польським сеймовим кругам рішучі остереження перед таким кроком, і намісник зробив усе, щоб йому запобігти. А рятуючи польських політиків від компрометації, перед українськими удавав свої заходи за виплив своєї зичливості для українства – і переконав їх у тім. Вони вірили йому й готові були йти за його радами…

Ну, зате ж наші посли розвіяли репутацію «гайдамаків», якими їх атестувала польська преса, і сим успіхом вже могли почванитися. Польські політики просто розчулені були «культурністю» наших послів, і генеральний бесідник консерватист Мілевський при найважнішім моменті сесії – ухвалі бюджету, даючи резюме з соймової сесії, зазначив «з радістю» новий курс руської політики. Жалував тільки, що в Відні та Берліні, «де так часто висувають проти поляків як аргумент руську справу», не чули, як згідно і полюбовно рішають русини з поляками краєві справи в сім галицькім соймі. Цісар на делегаційній розмові висловив компліменти за згідну і спокійну роботу галицького сойму, ставлячи його взірцем для інших соймів, а польські посли на се відповідали похвалами «розважному поведенні українського клубу», тим часом як український делегат головну заслугу в тім признав новому намісникові.

«Цісар вдоволений і русини вдоволені», – влучно надписало звістку про се «Діло» .

Вдоволення цісаря (і поляків) могло бути одинокою причиною вдоволення української суспільності з соймової сесії, бо було єдиною заплатою за самовідречення українських політиків. Рішучий момент, коли правлящі круги ждали з української сторони найбільшого напруження боротьби, сподівалися почути сердечний крик руської обиди перед лицем своїх кривдників і ворогів, був упущений безповоротно.

Ті, що хотіли скористати з виступів українських послів у соймі як з вихідної точки для певного натиску на польське правління Галичини, щоб добитися від нього зміни відносин до українського елементу, – мусили спустити руки перед ідилією згідної і спокійної сеймової спільної праці польських і українських «розважних» політиків.

Ся нещаслива угодова політика соймова, крім того, що так мудро вивела польську сторону з тяжкої ситуації, змарнувала вдячний момент і т.д., ще й поставила в досить трудне становище Український віденський клуб в найближчій сесії. Парламентарна ситуація наказувала йому бодай тепер прийти до серйозної опозиції правительству. Але після того, як українські посли провели в такій святій згоді соймову сесію з польською репрезентацією, як було атакувати центральне правительство, центральний парламент за те, що вони не хочуть мішатися в польсько-українську боротьбу, не хочуть заводити санацію відносин? Після того, як соймовий клуб в сій сесії дав певну санкцію автономічним змаганням поляків, як тут було апелювати до центрального правительства? І яка логіка була б в гарячім натиску на нього по такій «розважності» супроти властивого противника і ворога?

Обставини укладалися, правда, так, що в віденськім парламенті українські посли мусили перейти до рішучого поборювання правительства. Бар[он] Бек упав перед відкриттям осінньої сесії і таким чином забрав з собою свій договір з українськими послами, з якого вони майже нічого не дістали від нього. На чолі правительства опинився бар[он] Бінерт, що вже перед тим дав себе українцям пізнати як вірний сторож традиції. Ті скромні концесійки чи натяки на концесії, які були дані українцям Беком, були піддані, з нагоди університетської авантюри, під цензуру польського кола ех розі [пізніше]. В додатку бар[он] Бінерт заявив усім партіям, що як шеф урядничого тимчасового кабінету він не має права робити ніяких обов’язань і приречень, ніяких уступок. Отже, для якої-небудь «реальної» політики вже не зіставалося місця – правительство пропонувало служити йому не за плату, а тільки «за ласку», і можна було сподіватися, що тепер нарешті наші посли побачать себе змушеними до принципіальної політики, вийдуть бодай з мусу на праву дорогу. Але й сим разом надії не справдилися, а вийшло більше на старе прислів’я: «Привикне за возом бігати, побіжить і за саньми».

Прийшла бюджетова провізорія, а хоч тріумф правительства був наперед запевнений, бо мало воно для провізори дуже значну більшість, то все-таки український клуб не відважився витримати на принципіальній позиції, не відважився голосувати contra для простого зазначення своєї позиції: український клуб вийшов з палати під час голосування.

Прийшла справа анексії Боснії й Герцеговини, рішалася доля сербського народу, не питаючи його волі й згоди. Послам дано до зрозуміння, що корона прив’язує велику вагу до сеї справи й бажає собі голосування за анексією як доказу лояльності для корони і династії. І українські політики не устояли перед сею перспективою неласки – хоч стільки разів заявляли й самі, й через пресу, що поведення австрійського правительства з українським народом робить все для того, щоб знищити в українській суспільності всякі почуття для корони. Хоч справа була того роду, що голосуватися за нею – значило спроневіритися основним принципам українського демократизму і свободолюбності, ідеям національного самоозначення, – все-таки українські посли голосували за анексією.

Навіть більше. Українському послові припала сумнівна честь бути генеральним бесідником pro анексії. Соціал-демократи, з яких ще саме перед тим «Діло» іронізувало за їх услужність правительству, дали бесідника contra, а український посол говорив pro. Досить то була рідка нагода для українського посла, не призвичаєного до парламентарних відзнак; але як прийшлося перед хрещеним світом вибілювати таку «дражливу» справу, якраз здався до сього русин. І білив. Казав, як умів, навіть на близькість українців до сербів і на любов до них покликався.

Нарешті в третій важній для правительства справі – уповажнення до уложення торговельних трактатів – Український клуб лишив своїм членам вільну руку. Частина українських послів голосувала за правительственим предложенням і урятувала його, бо пройшло воно всього тільки двома голосами.

Урятувала вповні безкорисно, з чистої, платонічної любові до правительства.

Се було трохи забагато навіть для нашого клубу, і в новорічній сесії він по стількох прогрішеннях здобувся на принципіальний крок: голосував против контингента рекрутів, не оглядаючи на ласку корони, в дуже важкий момент, перед перспективою війни. Але в сій принципіальності не витримав, і кілька тижнів потім українські посли уже рятували своїми голосами те саме правительство від прикрої для нього резолюції: немила правительству догана в справі концесії на заснування боснійського аграрного банку була повалена більшістю п’яти голосів – саме стількох, скільки було буковинських послів. А разом з тим, не самі вже тільки буковинці, а взагалі всі українські члени бюджетової комісії рятували етат міністерства судівництва і для того відтягнулися від голосування. В сій помилці висповідався кілька день пізніше перед повною палатою один з провідників українських послів, випавши з рівноваги, коли міністр судівництва відплатив за сей порятунок обороною галицького судівництва перед закидами й домаганнями галицьких послів. «Так говорить член правительства, котре ми урятували», – міг тільки скрикнути згаданий посол.

Сумне признання!

Така в головних засадах сумна історія блукань нашої парламентарної політики по бездоріжжях опортунізму. Сумна, бо раз у раз сходячи з ясно-визначеної путі принципіальної політики на манівці «реалізму», а звідси вже збігаючи на нічим не оправдані бездоріжжя «служби за ласку», змарнувала вона не тільки дорогий час, а й дорогий капітал народної енергії, активності, віри в себе. Не тільки не осягнено ніяких реальних здобутків, але неустанним розмінюванням політичних завдань моменту на дрібні концесії, на дрібну монету малих діл затрачено розуміння провідних принципів нашого політично-національного життя, цілей і завдань наших змагань.

Зневіра і застій заступили місце давнішого одушевлення в нашій суспільності. Неконсеквенції, невмотивованість нашої політики, котра за якимись недослідженими подувами може в одній хвилі піднятися і до чистої прин-ципіальності і спасти до нічим не оправданого служальства «за ласку» – підірвали поважання до нашої політики в кругах двірських, правительствених, парламентарних і соймових. Відзвичаїли рахуватися з нашими домаганнями, які повинні б бути непохитним дороговказом, твердим адамантом нашої політичної тактики, si non – non всяких договорів, союзів і виступів її.

Представивши отак загальний перебіг фактів нашої політики, в дальших статтях ввійду в принципіальну оцінку головних моментів її та значення, яке мали і матимуть вони для нашого політичного життя.

1909, липень
Мати змогу вести політику реальну, в ліпшім значенні того слова, – се, розуміється, ідеал кождого практичного політика. Практична політика – не забава, не «штука для штуки», вона ставить своїм завданням служити живому життю народу, здобуваючи йому нові підвалини для розвою його матеріальних і духових сил, для поступу на дорозі добробуту, сили, щастя. Ніякий практичний політик не схоче робити з свого народу, з своєї суспільності мученика ідеї, розпинати його на хресті якоїсь абстрактної теорії, жертвувати його живими, реальними інтересами для якоїсь доктрини (те, що й зветься доктринерством). Але, з другого боку, не досить мати охоту, але треба, як я щойно сказав, мати в самих обставинах змогу вести таку реальну політику в ліпшім значенні того слова, то значить здобувати дійсні, реальні вартості своєму народові не окупаючи їх ціною народної честі і гідності або зрадою основним підставам народного життя, не платячи за здобуток в одній сфері уступками тяжкими, есенціональними в інших сферах народних інтересів.

Се не так легко, бо нинішня політика, а спеціально політика парламентарна давно стала формальним торгом на засаді do ut des (поступаю тобі, аби мені поступив). Навіть такі звичайні чинності парламентарні, які здаються простими формальностями – ухвала бюджету, контингенту рекрутів, приймування правительствених фінансових предложень – вони в основі являються також дуже важними і далекосяглими компромісами.

Партія чи національна група, яка голосує за бюджетом, тим самим пишеться на правительствену систему; та, що голосує за рекрутом, дає свою апробату на сучасний мілітаристичний устрій зі всіма його вицвітами. Клуб чи група, яка підтримує правительство, повинна, очевидно, мати сильне переконання, що солідаризування з сучасним режимом, з правительственою системою даного моменту оправдується важними реальними користями суспільними чи політичними. Бо як трудно оправдати політику утопічну, що гонить за далекими, нездійснимими цілями, жертвуючи для них живі основні інтереси сучасності, то ще менше можна похвалити й таку тактику легкодушного жертвування основними принципами народного життя, національної чи суспільної програми для обминення неприємного конфлікту, для святої згоди з сильними світу подавцями всяких благ даного моменту.


 
Кепська фігура – політик-утопіст, рицар сумного образу, що заводить у хмари свою суспільність. Але цинік-реаліст, опортуніст, для якого нема взагалі ніяких дальших цілей, ніякої ідеології, який цінить тільки конкретне, що можна зараз розміняти на дзвінку монету посад, субсидій і всяких матеріальних bene, які можна зараз розділити між політичними приятелями і помічниками, показати і ткнути пальцем перед виборцями на найближчім вічі?

Перший, утопіст, вдаряє принаймні в вищі струни суспільності, налягає на ті здібності її, якими кінець кінцем живе і поступає всяка суспільність – здібність жертвувати менше важним для більше важного, приватним для загального, сучасним для будучого; ціною занедбання деяких користей, шансів, можливостей він гартує принаймні суспільність для дальшого походу, для дальших, важніших здобутків. Другий грає якраз на матеріалістичних, короткозоро-егоїстичних потягах її і деморалізує, дразнячи сі «хрунівські» потяги.


 
Так, вертаюся до сказаного: приємно вести реальну політику в ліпшім значенні того слова, свобідну від опортунізму, то значить не поступаючися для певних моментальних користей нічим з основних принципів своїх змагань, не роблячи уступок ворожим тенденціям противника, не жертвуючи дальшими перспективами для біжучих успіхів. Приємно підтримувати правительство і тішитися ласками подавців сьогосвітніх благ, маючи те переконання, що се правительство не веде політики шкідної інтересам соціальним чи національним, що воно одушевлене справді добрими замірами, а в кождім збочінні можна буде його напевно опам’ятати й завернути голосом суспільної опінії. Приємно інкасувати до національного інвентарю здобутки реальної політики з тим переконанням, що се чистий зиск, не обтяжений ніякими небезпечними пасивами. Приємно, що й казати. Та не все бувають пригожі обставини для такої приємної політики, не всюди грунт родючий на її овочі.


 
Приходиться мати діло з правительством, настроєним неприхильно, ба навіть ворожим, котрого змагання і цілі, ціла система шкідлива, противна інтересам даної нації чи суспільності. Притиснути б його, се правительство – приперти до муру, користаючи з свого veto в справах бюджетових, рекрутових, законодатних, – змусити його змінити свою політику, свою систему. Крикнути: «Ні сотика податку, ні одної голови рекрутської такому правительству!» Піти в рішучу опозицію, не попускати ні в яких «державних конечностях», поки не зміниться система.

Ба, а коли те правительство має своїх поплечників, прислужників своєї політики і на них може безпечно виїздити против опозиції даної групи? Коли воно настільки «реалістично» настроєне, що нічого не робить собі з яких-небудь відкликів до справедливості, до святих обов’язків супроти народу, суспільності та брутально переходить над всякими виразами невдоволення і недовір’я, певне того, що дві підстави свого панування – гроші і військо – таки матиме, бо знайде в парламенті потрібну більшість для «державних конечностей?» Тоді, розуміється, війна. Революційна атака або затяжна облога – в гострішій формі бойкоту, коли на те є відповідні засоби, або пасивна обструкція, коли на бойкот «не викапає» [Термін «обструкція» уживаю тут і далі не в технічнім, парламентарнім значенні, а в ширшім – пасивного противлення.].

Дати сьому ворожому правительству відчути свою відпорність на кождому місці і в кождій хвилі – тверду як залізо, невблаганно консеквентну, як сталь. Аби воно почуло, що має против себе ворога у себе дома, ворога невблаганного, «з добрим умом і твердою пам’яттю», який не пробачить йому, ані не попустить, не промине ніякої нагоди показати йому свою обиду, свою ворожнечу і недовір’я, не «пожалує» бідного правительства в ніяких трудних обставинах, не зігнеться ні перед гнівом, ні перед ласкою «корони»; не дасть себе спокусити ніякими обіцянками, ні делікатними авансами «високопоставлених осіб» та золотом шитих льокаїв, їх хвилевими знаками ласки і «щирого поважання»; не позволить себе спровокувати ні до яких освідчин своєї «культурної вищості» чи «джентльменства».


 
Одним словом, стане як твердий крислуватий дуб, неподатний на ніякі делікатні підходи і компліменти, в стилі нашого непримиренного земляка з Вишні [Івана Вишенського.] й скаже його словами: «Не надійтеся нині, не надійтеся завтра, не надійтеся по завтрію, в прийдущеє врем’я і во віки віків, амінь!» І витриває на тім, твердо пам’ятаючи, що кождому вільно пробачати свої образи, але не пробачати великодушно коштом свого народу тої шкоди, яка діється і не перестає діятися тому народові. Покаже тим, що справді не заслужив, аби над ним і його народом переходили до денного порядку і легковажили його домагання. І діпне таки свого раніше чи пізніше.

Бо ніяке правительство, яке б цинічне супроти своїх обов’язків не було, яких вірних мамелюків не мало б в своїм розпорядженні, не знесе довго пожиття з невблаганним внутрішнім ворогом у себе дома, в вічнім почутті повного абсолютного відчуження від своїх підданих, в вічнім страху, що колись в рішучий момент нога його може пошпортатися на сім совзькім місці. Раніше чи пізніше воно почне серйозно шукати полагодження сеї ворожнечі та прийде до переконання, що «система» мусить бути змінена для осягнення порозуміння. В конституційнім житті, де нікого не можна вийняти з-під закону зовсім, не можна видати aquae et ignis interdictiо ніякій суспільній чи національній групі, всяка хоч трохи значніша група витривалою і консеквентною рішучою опозицією раніше чи пізніше діб’ється уваги і поважання для своїх постулатів.

І, очевидно, там, де не можна добитися від правительства чи правлящих сфер сповнення своїх оправданих домагань звичайною парламентарною дорогою за ціну признавання «державних конечностей», там, де приходиться стрінутися з ворожою системою, а не простим непорозумінням, – там така рішуча обструкція «аж до скутку» являється одинокою дорогою до поправи відносин. Інакше сказавши, вона в таких обставинах зістається єдиною дорогою реальної політики для даної групи чи народності в данім моменті.


 
Але, скажуть мені на се мої галицькі читачі, до котрих се пишу, нащо викладати так докладно те, що й без того звісне кождому? Всі знаємо, що правительствений режим, під яким живемо в Галичині, глибоко і безнадійно неприхильний нашому національному життю; що наше політичне життя в руках нашого історичного ворога і політика правительства супроти нас диктується польськими політиками, що не мають іншої мети, як переробити нас на вірних слуг польської Речі Посполитої або – задавити наше національне життя під гнітом польськості.

Австрійські політики, супроти того, в відносинах до українського елементу поділяються на дві категорії – таких, що не хочуть нічого зробити для українства, і таких, що не можуть нічого для його зробити. Перші дивляться на українство крізь українофобську призму і свідомо віддають його на паству полякам. Другі, – може, і не вважають з австрійського становища таке жертвування полякам українців за вказане і корисне, але знають або довідуються згодом, що польське veto загороджує дорогу всякій пробі змінити систему супроти українців, всякій серйозній уступці для них. І кінець кінцем всякі обіцянки австрійських правителів кінчаються порадою поговорити на тему українських потреб з польським колом. Так незмінно кінчаються всякі «угоди» і «умови» австро-українські.

Такою радою закінчив Каз[имир] Бадені, розпочавши угоду в ролі австрійського намісника; такий був кінець останніх трактатів з бар[оном] Беком, що теж почав контрактом з українським клубом, приобіцявши йому купу різних великих і малих грушок на вербі, а кінець кінцем відіслав до польського кола, заявивши свою готовість посередничати в переговорах з ним. Австрійське правительство твердо стало на тім, що без польського placet воно не може робити ніяких уступок українцям. Ну, а польське placet сидить в зачарованому колі. Доки українці борикаються з польським пануванням, їм не можна нічого попустити з польського стану панування. А як скапітулюють і простеляться перед поляками, то не буде пощо і уступати українству, не буде чого закаламучувати новими здобутками його спокійної агонії – нехай ліпше тихо вмирає.

І поки австрійське правительство не рішиться трактувати українців як австрійську народність, а не польських підданих, поки не відважиться сповняти українських постулатів без огляду на волю поляків – доти не може бути мови про якесь порозуміння з австрійським правительством. Доти можуть бути тільки якісь маловажні зривки, що супроти ворожої загальної системи не мають ніякого значення, депреціонуються в ній і не варті того, щоб задля них ослабляти свою опозиційну лінію та розвивати переконання в правлящих сферах, що українські представники можуть вдоволитися будь-якими дрібницями.

Не дрібні концесії, а основна зміна системи – се стало окликом української суспільності Галичини. Ним стріла вона двадцять літ тому назад баденівську угоду і відвернулася від неї, невважаючи на те, що авторитетні й поважані нею політики взяли участь в сій угоді. І в наведеній (в попередній статті) недавній директиві Народного Комітету – начальної управи найбільшої і найвпливовішої української партії, бачимо той сам постулат: добиватися зміни системи і до того часу не йти на ніякі угоди з правительством за якісь «концесії».


 
Так міг би подумати або й сказати не один читач, прочитавши сказане вище. І він був би правий, остільки, що постулат консеквентного вимагання від правительства зміни системи дорогою рішучої опозиції або те, що зветься, звичайно, не зовсім точно, постулатом «принципіальної політики» [Не зовсім точно, кажу, бо зміна системи – се ціль, а принципіальність характеризує загальний характер політики; щоб політика була принципіальною, не досить, щоб ціль, як в данім разі, відповідала принципам нашим, але щоб і осягалася вона в згоді з сими принципами, а не дорогою опортуністичною, то значить жертвуванням принципів для осягнення поставленої мети.], справді став в Галичині віддавна ходячою фразою.

Але приглядаючися тому, якими дорогами йде та політика не в фразах, а на ділі, приходиться думати, що сей постулат висить на язиках, але слабо сповняється і, очевидно з того, не дуже серйозно і висловлюється або приймається. Перегляд галицької політики за недовгі роки, зроблений мною в попередній статті, думаю, показує аж занадто виразно, що політика ся була і зістанеться чим хочете, тільки не політикою консеквентної, рішучої опозиції правительству usque ad finem [аж до кінця] – аж до зміни нинішньої неприязної українському народові системи. Була вона одним довгим ланцюгом неконсеквенцій в відносинах до центрального і крайового правительства, беручи її з сього становища та і з усякого іншого.

Се тяжкий, непростимий гріх галицької політики, що тяжить на ній не від нині, а від цілого останнього чвертьстоліття, то значить – на всій галицькій українській (народовецькій) політиці. Українські народовці досить рано оцінили ситуацію зовсім вірно, в тім дусі, як се схарактеризовано вище: що треба домагатися не дрібних концесій, а зміни системи, не дорогою принагідних дрібних творів, а консеквентним, витривалим натиском, аж міродайні сфери рішаться відступити від свого трактування Галицької Русі як приватного майна польського.

Але вірно оцінивши ситуацію і зробивши з неї зовсім вірний логічний вивід, ся галицька політика ніколи не могла устояти на вибраній нею позиції. Все в рішучий момент спокушав її сатана «концесіями»; зачиналося від системи, кінчилося дрібними здобутками, і за ним тратилися роки витривалості, абстиненції, пожертвування. Адже і баденівська угода зачалася з умови «про зміну системи», а скінчилася на «здобутках» – одне асекураційне товариство, одна гімназія, одна катедра університетська. Точнісінько як отсе з бар[оном] Беком: зачалося з системи, скінчилося – не знаю, як кому здається, а по-моєму – на самій концесії українському земельному банку.

І так воно все, в більших чи менших розмірах. Розмахується наша політика на «рішучу опозицію», розмахується; підіймає народну відпорність, підіймає. Але в рішучий момент, коли вона справді стає правительству в чімсь ненаручною, завсіди знайдеться на українську копієчку чортова дірочка. Вищерить котрийсь «високопоставлений» зуби до наших шановніших послів, помаже по губах; дасть «вінка» корона; знайдеться якийсь «дійсно прихильний нам міністр», – і пішло все прахом. Піде по краю пароль – тихо, не товптесь, панам на зап’ятки не наступіть, не сполоште «щасливої констеляції», не утрудняйте становища «незвичайно прихильного міністра», не дражніть корони. Присяде нарід, прикра для правительства хвиля промине, незвичайно прихильний» міністр покажеться неприхильним або переконається, що, «невважаючи на всі бажання, він для русинів без згоди польського кола нічого не годен зробити», коротше сказати – «хоче, а не може». І осталися наші шановніші посли з тим, що на губах від мащення зістався приємний смак, а суспільності, посумувавши над змарнованим часом і зусиллями, приходиться починати знову з того місця, де вона була перед роками. Преса починає заводити «на остру нуту», посли ударяють на правительство, нарід починає помалу розмахуватися знову і т.д.


 
Сумно се і, Боже мій, – як сумно! Раз помилка, другий раз помилка, але коли «двадцать лет на этом самом месте» перевертається наша політика – то се дає дуже несерйозне свідоцтво не тільки нашим політикам, а й цілій суспільності, цілому народові.

Суспільність, щоправда, може звинятися своєю безрадністю: посли не приймають її директив, не раз-таки не хочуть приймати ні їх, ні взагалі критики своєї політики, вважаючи критичну оцінку політики питанням особистим, справою довір’я до них. Часто буває вперед звісно, що директиви «принципіальної політики» посли не бажають і не приймуть. Посольська репрезентація фактично буває вповні незалежною від суспільності, маючи тверді підстави в тім, що являється фактичним нашим національним правительством. Все се так. Але вини суспільності не можна таки не признати.

Коли посол знає, що його діяльність в кождім разі буде акцептована і похвалена; коли – як я сам був не раз тому свідком навіть за сі два останні роки – партійний з’їзд заявляється за «принципіальною» політикою – за безоглядним поборюванням ворожої системи, а заразом приймає резолюцію якого-небудь посольського підсусідка, щоб з’їзд «не в’язав своїх послів», а дав їм вільну руку «в тактиці» «з огляду на можливі не передвиджені зміни ситуації» – то трудно дивуватися послам, що не беруть серйозно того, чого не бере серйозно сама суспільність чи її репрезентація – партійний з’їзд її «найбільшої й найвпливовішої партійної організації». Носити на язику постулат принципіальної політики і давати в тактиці «вільну руку» – се значить деморалізувати послів. І наша суспільність, безперечно, деморалізує своїх послів – так, як посли знов деморалізують свою суспільність, випадаючи з ролі від часу до часу та при кождій сильнішій спокусі заохочуючи суспільність розміняти принципіальну політику на політику концесій, «малих діл».

Сидів я на селі, де «дідичить» збанкрутований польський панок. Село гірське, його єдиний капітал – основний і оборотовий – се смерековий ліс. Обертати сим капіталом можна, запустивши ліс на 80 – 100 літ і потім поділивши його на відповідне число районів та вирубуючи по одному. Се єдиний раціональний спосіб експлуатування сього капіталу, ужиткування сих кам’янистих «греготів». Але збанкрутований панок не може так господарити. Він не може засівати сих гір лісом і чекати десятків літ, йому треба зараз, хоч кількадесят банок, і він дає на зруб тоненькі як сірники смереки, не засіває лісів, марнує грунт.

Коли я придивлявся господарству отсього дідовода, мені часто пригадувалася наша галицька політика. Те ж саме діловодство. Не можуть витривати, вичекати. Знають напам’ять, що одинока раціональна політика – се виречення дрібних здобутків на користь затяжної обструкції для осягнення основних змін в системі. Але будьте певні, що від часу до часу якийсь шановний політик все утне своє praetereа сenseо: «Ми – нарід бідний, принципи принципами, а нам би паралельку тим часом»… І злими очима буде їсти вас, коли почнете доводити, що не можна ж продавати національні постулати за паралельку чи катедру. «Де нам до людей, нам обносочки які-небудь при нашій біді». Се за шкурою пищить. Як не говориться для доброго тону, то відчувається щохвилі.

Все політичне освідомлення іде, власне, на викорінення отсеї дідівської малодушності. І, розуміється, при всякім прояві такої малодушності не тяжко б було нашим провідникам малим накладом праці й часу витолкувати давно звісними, напам’ять вивченими аргументами, що ніякі концесії не заступлять корінної зміни системи, що значення сих концесій зникаюче мале при нинішній системі, яка нейтралізує їх позитивні сторони, а основна зміна системи може бути осягнена не дрібними торгами і угодами, а витривалою, затяжною облогою, без перемир і складань зброї.

Але що ж! Від часу до часу все заходить така ситуація, що самі провідники впадають в ту дідівську нуту і починають говорити на тему, що не можна сподіватися відразу перелому, «треба здобувати собі бодай етапами якусь можність дальшого розвитку». Або патетично відкликують до соток листів, бажань і поручень, з якими звертаються до послів їх виборці, взагалі наша суспільність. «Той просить допильнувати його подання, той – рекурсу, там – неправне перенесення, там – субвенція на якісь національні цілі. Приходиться день у день ходити від шефа до шефа, треба підтримувати якісь людяні відносини. Домагаєтеся помочі в тих справах – мусите годитися, що ми стараємося зближитися до правительства, бути в контакті з ним, щоб ми могли нести сю поміч нашій бідній суспільності. Що могли б ми зробити, ставши на непримиримо-опозиційній позиції? Що сказали б ви самі, якби почули від нас – ми ведемо принципіальну політику і не можемо нічим вам служити?» і т.д. Або глибокі іронізування в тім роді: «Домагаєтеся принципіальної політики, зірвання з політикою здобутків і заразом домагаєтеся, щоб посли виторговували такі непринципіальні здобутки, як субвенцію на те або інше товариство»…

Ніщо не дає такого свідоцтва убожества нашого політичного розвитку, як отакі резонування людей, що підіймаються бути політичними провідниками нашої суспільності, а можуть з такими аргументами звертатися до неї! Глибоко деморалізаційний вплив таких випадів сам по собі – але тепер передусім одмітимо отсю недоречність:

Чи ті люди, що звертаються до посла з своїми особистими чи громадськими прошеннями й порученнями, справді поручають послові спродати національну політику за ту субвенцію чи за полагодження справи, яку своєму послові поручають? І чи п[ан] посол такий безрадний, що не міг би дати відправи якомусь наївному петентові з-під темної звізди, який би поручив його справу полагодити «ціною крові» українського народу, запродавшися задля корисного полагодження його справи?

Широко розповсюджений звичай (не тільки в Австрії), правдиве звичаєве право» посольське вимагає, щоб посол крім загальнополітичних справ не відмовляв помочі в різних конкретних, навіть персональних, не тільки громадських справах, в яких його виборці чи взагалі члени суспільності звертаються до його як до особи авторитетом громадського довір’я уоруженої для заступництва інтересів своєї суспільності. Але чи вимагає се від нього, аби він, щоб бути помічним своїй суспільності, тримався правительственої політики? Коли виборці хочуть мати правительственого посла, то можуть собі такого вибрати; але щоб опозиційний посол, вибраний під знаком опозиції, вважав своїм обов’язком вести правительствену політику, аби здобувати субвенції для крайових товариств чи бути добрим ходаком в різних порученнях, які дають йому «з краю»? Якби так котрий посол з лівиці російської Думи мотивував свій перехід з опозиційної політики на правительствену тим, що йому в ролі правительственого посла наручніше буде ходити просити за невинно арештованих або за різних засланих?

Таж так міркуючи, можна вивести, що й адвокат, аби мати успіх в суді, перед трибуналом і т.д., обов’язково повинен бути «хрунем», щоб мати на своїй стороні прихильність суддів, яка, певно, «все багато значить» у всяких справах. Але адвокати не вважають своїм обов’язком хрунитися, тому що вага кінець кінцем лежить в здібностях адвоката, а не в тім, що він dobrze widziany [шанований] в судових сферах. І розумний, тактовний, пильний, впливовий посол з крайньо опозиційних партій, мабуть, має більше шансів «виходити» субвенцію чи якусь іншу справу, ніж якесь Stimmvieh [якийсь нікчема] з ультраправительственої партії.

«Непринципіальні здобутки», як показує сама їх назва, не можуть бути мотивом для уступок з «принципіальної політики»; се ж повинно бути саме собою ясне. Крайньо опозиційне становище клубу не позбавляє ні його in сorpore, ні поодиноких послів змоги, не нарушуючи загального напряму своєї політики, вести буденну роботу, пильнуючи дрібніших справ чи то в повній палаті, чи то по комісіях, чи дорогою особистих інтервенцій у властей. І так можуть здобуватися ті субвенції чи полагоджуватися ті справи, що поручаються послам – без шкідного впливу на загальний напрям політики.

Коли ж би зайшла навіть така ситуація, що посли з тактичних мотивів вважали б потрібним припинити сю буденну роботу для якого-не-будь сильнішого ефекту, то, розуміється, суспільність дала б собі витолку-вати і се та в інтересах загальної політики виріклася б такої помочі послів. Розуміється, дала б собі витолкувати припинення по цілій лінії, а не таке припинення на вибір: для тих кругів, що разом з жаданням принципіальної політики дають послам розгрішення на всякі збочення від принципіальної політики, посли готові здобути всякі «непринципіальні здобутки», а заразом для непримиренних ворогів опортунізму ті ж посли матимуть відповідь, що «принципіалісти» не можуть ждати від послів ніякої помочі, коли поборюють політику концесій, – не тільки в своїх справах, але і в справах інституцій, які ведуть прихильники принципіальної політики.

На такім становищі, зрештою, не міг би стати ніякий посол, що шанує свою гідність народного заступника. Бо се б було рішуче надуживання посольського мандату, політика не громадська, а котерійна, політичне гешефтярство. Се було б перенесення в суспільні відносини тих способів, якими правительство купує собі партизанів і деморалізує суспільність. І супроти таких послів, як і против такої деморалізаційної тактики правительства, мусила б виступити опозиція, безоглядна і рішуча, для оборони національної політики від котерійних спекуляцій.

Се все повинно бути ясно, як азбука. Але не минає кількох років, щоб наші провідники не угрузли в драговині «непринципіальних здобутків» та не розгубили при тім всього, придбаного принципіальною політикою попередніх літ. П’ятнадцять літ тому, як я щойно прийшов до Галичини, чув я міркування тодішніх угодовців на тему здобутків етапами: «Не можна так легковажити – «якась там паралелька»!… Нам сього року паралелька, і на другий рік паралелька, то ми за кілька років бозна-як далеко будемо»…

На перевірку показувалося, що сього року, може, й удалося б дістати паралельку, заплативши за неї всім моральним престижем партії, всією бойовою енергією суспільності. Але на другий рік вже не було б нічого: на третій рік – така ж сама пуста компрометація, і кілька літ проходило в тім, що суспільність місила глину на однім місці, не поступивши нічого наперед в сфері своєї політики і зіставшися з тою єдиною паралелькою (котра, в додатку, при нинішній системі, під нинішнім режимом польської ради шкільної і всеї «украйованої» адміністрації показувалася теж небагато вартою). Життя тим часом ішло незмірно наперед, польський стан володіння незмірно скріплявся, використавши пильно те все, що попущено йому було в періоді угодових чи компромісових відносин, «зближень» чи «шукань modus vivendi», чи як там хотіли його делікатно назвати. І по кількох літах змарнованого часу, змарнованої енергії і важних упущень на користь противника починали наново організовувати «опозиційний настрій» і рішучо «опозиційну політику».

Польська коляса валила собі чвалом; українська балагула ледве лізла, застрягаючи на довгих попасах з безконечними переговорами про modus vivendi і відстаючи все більше й більше. Життя українське, правда, йшло все-таки наперед, але йшло не завдяки політичним здобуткам, а незалежно від політики, тим напруженням бойової енергії громадянства, яку хоч паралізували і ослабляли політичні неконсеквенції, але не могли вповні стримати інстинктового, елементарного руху.

І от по п’ятнадцяти літах, по стількох научках, при обставинах далеко гірших, де напруження зросло, де ілюзіями згідної полагоди не лишилося вже ніякого місця, ще раз – з уст тих уже, що колись собачили старих угодовців та ухваляли їм висловити «вирази нечуваної погорди», – прийшлося почути про умову з правительством, бути свідками, як українську політику запряжено ще раз до правительственого воза за ціну одного банку, одної гімназії, двох катедр, і т.д. – точнісінько, як в 1889 р. Знову почули ми про «незвичайно прихильного нам» міністра-президента; довідалися, що цілий ряд міністрів були вже основно поінформовані про потреби української людності, тільки, на жаль, уступили вони в самий момент, коли були готові показати себе чимсь позитивним (австрійські міністри мають, звичайно, то до себе, що якраз тоді уступають, як доходять якогось поняття про українську справу).

Побачили ми навіть «готового на все добре» намісника, що трохи не цілий рік подавав добрі надії нашим політичним сферам, аж поки вони не переконалися, що його система допікає ще гірше, ніж режим його попередника. Роки найдорожчого часу і найбільших напружень енергії нашого народу змарновано на нові експерименти всяких modus vivendi, в напрямі «непринципіальних здобутків». І нарешті – воєнні фанфари, поклики «на віча!», ламентації над «ударом, нанесеним в саме серце українського народу» соймовим lex Sala, против котрого не зроблено нічого серйозного свого часу (порівняти тактику соймового клубу супроти нього хоч би з тактикою, прийнятою супроти закону про рентові оселі або в справі станіславівської гімназії)…

Знову все спочатку і чи лише не до нового угодового експерименту, який змарнує знову все?

Ех, де б ми були, якби п’ятнадцять літ від краху баденівської угоди були витримали в консеквентній, рішучій опозиції, без сих заячих скоків, які лише виховували в противнім таборі переконання, що українська опозиція тільки прелюдія до угодових переговорів, в котрих можна збути українську політику чим-будь і відіслати «з квітком»!…

І коли тим скокам буде нарешті кінець?

1909, серпень
Вертаюся знову до розпочатої розмови на тему хибної галицької політики. Мateriа inchoata рorro tractatur, – nondum absolvitur.

Знову до дідівського убожества галицької політики – її просто органічної відрази до принципіальності і характерності, витривалості і консеквенції.

На свіжого чоловіка вона робить враження якогось морального каліцтва, політичної непочитальності.

Робить незвичайно тяжке враження і справді тяжко шкідлива особливо на галицькім грунті, – грунті, на котрім взагалі нічого доброго окрім витривалості тепер і не можна виплекати. А й сей одинокий добрий галицький овоч наші городники своїми експериментами заморюють до останку.

Мені здається, що історична доля Галичини віками впливала на пониження в тутешній українській людності елементів ініціативи, смілості, активності і заступала їх прикметами пасивної витривалості, пасивного завзяття, упертості. Впродовж довгих віків Галичина була резервуаром, збірником, де шукала захисту українська людність полудневих і полуднево-східних просторів під натиском степової людності. Була свого роду тихим і тісним запічком, де хоронилися люди, яким наприкрялося більш рисковне, тривожне, але і більш дозвільне життя полудневих погранич. Все енергійніше, сміливіше, багатше ініціативою тягнуло з Галичини на полуднє і на схід, між те дозвільніше, рухливіше, гарячіше життя. На місці лишалося пасивніше, важче, органічно не здатне до риску, до боротьби. І коли життя на пограниччях ставало тяжчим, – знов-таки першими сунули відти у галицький запічок елементи найменш витривалі, «приклонники блаженного спокою», тим часом як люди енергічніші довго ще силкувалися удержатися на верхах нової степової хвилі і навіть зіставалися на все серед тої грозової навали.


 
Екстенсивна сила сього галицького збірника була велика. Не тільки сусідні подільські простори заповнялися раз у раз галицькою людністю; народна ономастика й інші факти вказують на розповсюдження галицької колонізації на Подніпров’ї, в Київщині і на Задніпров’ї – в Полтавщині. Але ся екстенсивність не тільки ослаблювала Галичину – вона робила серед галицької людності певного роду добір на її некористь, бо громадили тут поклади пасивності й інерції. Розуміється, галицьке життя теж не було ідилією. Перші століття історичного життя українського народу наповнені неустанною, завзятою боротьбою політичних організмів українських і польських (почасти і угорських) за західне пограниччя, вічними пограничними війнами, про котрі багато знаємо навіть з припадкових записок літописей, хоч вони донесли нам лише денещо. Потім наступили століття поневолення сього західного українського пограниччя польським елементом, довгий і тяжкий процес економічного і юридичного обрабування українського елементу. Проте Галичина, в порівнянні з багатьма іншими українськими землями, була все-таки найспокійнішим, найліпше загосподареним кутом, і його міцно трималися елементи, що над усе готові були цінити ту мінімальну забезпеченість і спокій, який давало тутешнє життя, хоч би й ціною пониження, зречення з прав горожанських і людських.


 
В обороні свого існування, своїх традицій національних, етнографічних і культурних прикмет тутешній український елемент виявив багато витривалості, опору й пасивної сили. Тут виробився сей славний тип «упертого русина», з еластичністю гуми (резини), яку можна всякими способами мняти, давити, гризти – але не перекусити. Галичина може хвалитися тим, що з півтисячолітнього поневолення, обрабована з усяких матеріальних і культурних засобів, донесла до наших часів свою етнографічну фізіономію, свою національну свідомість, свої культурні традиції. Високого признання варта проявлена нею поруч такої сили консерватизму, вихованого віками, незвичайна енергія відродження, розвою й поступу, що зараз же давала себе знати, коли з’являлася яка-небудь мінімальна можливість її проявити.

Але, з другого боку, даремно шукали б ми чи в старшій історії Галичини, чи в новішому житті її сміливого злету «в сферу неможливого» – відважних безоглядних виступів серйозного рискування для осягнення своїх планів і мрій. Сміливих поривів, безоглядної відваги не видно в тутешнім житті. Се не те, що Східна Україна, де небезпечність життя виховувала в людях сміливість, риск, нахил до ширших перспектив, здібність цінити осягнення поставленої мети вище над всякі матеріальні рахунки, готовість все поставити на карту за здійснення того, що ставилося вище над спокій, ви-году і саме життя.


 
Се відбилося і на сучаснім житті. Галицьке життя вражає чоловіка з України своїм, так би сказати, філістерським характером: дрібноміщанським прив’язанням до всякої хоч маленької матеріальної вигоди, страхом перед рискуванням, відразою просто фізичною до всякого жертвування інтересами моменту для якоїсь дальшої мети, навіть своєї власної, і так само для цілей чи справ публічних або національних. Є карність національна, якої не знає інша Україна; є певне decorum національне, виховане віками оборони свого національного існування, і воно держить в своїй власті суспільність і чоловіка. Але заразом є непереможний нахил – якнайменше поступитися для сих національних вимог з свого матеріального добра – обійтися по можності язиком, викрутитися голосними фразами і – скінчити на них.

Я пам’ятаю, як ся напушиста фразеологія, що так відбивала від крайнього прив’язання на ділі до всього, що пахне заробітком чи кар’єрою, – не раз прикро вражала мене, особливо в молодім поколінні галицькім, в молодежі – рівняючи її до молодежі російської України, що визначалася в тих часах таким безмежним самопожертвуванням, таким щирим ідеалізмом, який не позволяв на йоту розійтися слову і ділу. Особливо лягли мені важко на душу враження великої сецесії студентської 1901 р. Хвиля була рішуча, настрій був піднесений, молодіж з патосом заявляла про велику жертву, яку складає вона на національнім жертвеннику, йдучи на вигнання, зрікаючися всіх благ і вигод для народної справи. Говорила щиро, перейнята переконанням, що справді велику жертву приносить. І серед сих патетичних фраз як справжній крик природи з уст сеї самої молодежі залунав поклик «до батьків»:

Молодіж зробила своє, вона зложила на жертвенник народу свою будучність, свої вигоди і кар’єру. Тепер ваша черга, батьки! Подбайте, щоб молодіж не потерпіла ніякої шкоди від сеї жертви, не звихнула нею своєї будучності.


 
Батьки поставилися: зложено велику національну складку і роздано стипендії всім сецесіоністам. Приложено всі старання, щоб ніхто не потерпів ніякої шкоди через сецесію, не стратив ні одного семестра за своє пожертвування. Се справді й було осягнено завдяки щирому спочуттю суспільності. Се було гарно, се було б любо бачити, якби, перше, се не обезцінювало самої жертви, друге – якби такий поклик не вийшов з кругів самої молодежі; третє – якби в сім епізоді не просвічувало все те ж галицьке філістерство, сей крайній нахил до minimum-у звести всяку жертву, всякий матеріальний ущерб від ідейного виступу, від національної жертви – підстелити соломки під кождий сміливіший про око крок.

Розуміється, можна багато сказати в оправдання чи в оборону сеї тактики: національна економія велить вести боротьбу і розв’язувати свої національні завдання можливо малими засобами і тратами; спеціально треба дуже дбати про збільшення інтелігентної верстви і берегти її кадри в виді молодежі академічної й гімназіальної і т.д. Все се правда. Всяке філістерство знайде тисячі зовсім вірних і справедливих аргументів в свою оборону. Але кінець кінцем всім тим тисячним добрам жертвується вправді одне, але те, власне, що найцінніше в чоловіку, чим стоїть і поступає людське життя – ідеалізм, ідейність, готовність для мотивів ідеологічних жертвувати «реальними» вартостями даної хвилі.

Я не приклонник ідей історичного фаталізму і не думаю, щоб певні впливи історичного процесу незмінно, як первородний гріх, впливали потім до скончанія віку на життя даного народу як його фатум. Я вірю в велику силу самоозначення колективного чоловіка, людської громади і в широку сферу ділання сього самоозначення. І охарактеризованих вище прикмет галицької суспільності не вважаю незмінними, вічними… Навпаки, сподіюся, що при тій живій силі відродження, розвою й поступу, яку проявляє ся найживіша й найцінніша нині частина нашої української вітчини, згодом переживуться в ній ті прикмети пасивності і філістерства. При розбудженій активності народу такі прикмети можуть переживатися навіть дуже скоро. Але в данім моменті приходиться рахуватися з сею спадщиною сумних віків ще дуже сильно у всім, а в тім і в політиці.


 
«Рождений для повзання літати не може». Очевидна річ, що при теперішнім укладі галицького характеру цілком безнадійною утопією було б думати про якусь революційну політику на галицькім грунті. Як в минувшині ми не знаходимо в галицькім житті сливе ніде яскравого проблиску революційної сили (рухи 1648 – 1649 рр. не можуть іти в рахунок) – так і тепер нема на се ніяких познак чи надій. Се мусимо собі сказати в очі по-щирості, дарма, чи се буде приємно чи неприємно. Та й, думаю, нікого тим дурити!

І в правительствених, і в польських кругах давно переконалися в безплідності погроз революцією, якими від кільканадцятьох літ страшить їх галицька українська преса: мовляв, ще крапля – і переповниться чаша терпеливості народної, і народ український вчинить розплату! Тих крапель за сі роки в нашу чашу нападало подостатком, але міра терпеливості нашого народу не наповнилася.

В галицькім українці нема нічого революційного. Його героїзм пасивної натури. Галицький тип – се «хитрий Панько», класично описаний Мартовичем. Він буде братися на всякі способи, щоб сповнити свій громадський чи національний обов’язок; знесе всяку поневіру; пролізе комином, коли не пустять дверима; але відповісти активним опором – він не зможе. В крайності він підставить груди під багнет, як ставили їх Каганці; але не подумає вихопити багнета і обернути його другим кінцем. Се тип мученика, а не тип героя. Виїмком був атентат Січинського, але виїмок тільки підчеркує загальне правило.

Ентузіазм, викликаний ним серед галицького громадянства, серед цілої людності, для мене пояснюється, власне, його виїмковістю. «Як? Наш чоловік здатний на щось таке? Може відважитися на подібний акт?!» І се захоплювало людей навіть менше всього охочих оправдовувати якесь насильство, тим менше – убийство. Але, повторяю, виїмковість тільки підчеркувала загальну нездібність галичанина до терористичних актів, до агресивності активної боротьби.

Революційна тактика на галицькім грунті неможлива. Але нездатні до революційної боротьби галицькі Паньки – дорогоцінний, незрівнянний матеріал для тої пасивної обструкції, яку я представив в попередній статті, признаючи за єдину можливу раціональну політику в нинішніх обставинах галицького життя. Незмірна витривалість, холодне завзяття і упір – всі сі прикмети, виховані віками галицького життя, при відповіднім проводі можуть чуда доказати. Се знають усі, хто мав діло з галицьким народом; інтелігенція слабша, але і з нею можна багато зробити, якби політичні провідники самі не збивали її від часу до часу політикою дрібного опортунізму, проповіддю «малих діл».

«Малі діла» взагалі мають лиху репутацію. У них, розуміється, завсіди єсть багато своїх прихильників і оборонців – тих «тихих патріотів», що вибирають своїм ділом спокійне і вигідне особисте життя під покривкою сих малих діл на те, мовляв, щоб «робити своє маленьке діло». Але в житті цілої суспільності проповідь малих діл виступає, звичайно, в моментах депресії і малодушності. Знаходить вона загальне спочуття, коли по вчинених зусиллях, особливо зусиллях даремних, невдалих, суспільності бажається спочинку і для того – спокою, спокою передусім і над усе спокою. Або сей прапор вивішують, коли хочуть делікатно викрутитися від обов’язків, які кладе на суспільність даний момент, по просту сказавши, хочуть схрунити, за перепрошенням.


 
Тоді починають на різні тони і способи повторяти переконання, що «наше время – не время широких задач», як формулював сі говорення російський сатирик.

Починаються нагінки на всяку ідеологію, дотепкування з теоретиків, що ходять по хмарах; гарячі заклики не дивитися дальше свого носа, не підійматися вгору, а спускатися на дно, в саму гущу практицизму.

Дається загальне позволення розмінювати на безконечно малу монету діл (або й фрази про діла) свої обов’язки перед суспільністю і часом, а заслонившися сими малими ділами, – віддаватися пильнуванню своїх власних малих і великих інтересів чи взагалі жити «в своє удовольствіє».

От через се й усякі усильні розмови на тему малих діл викликають несмак і підозріння, що за сим криється щось недобре – або моральне банкротство суспільності, або прелюдія до грандіозного хрунівства, якого самі ініціатори не важаться впровадити відразу, не настроївши відповідно публіки.

Не хочу, розуміється, через те маловажити «малих діл» самих по собі. Людський поступ – се безконечне громадження міліардів атомів сих малих діл, солідно і совісно сповнюваних. Як з незамітної творчої роботи міліардів коралових поліпів виростають могутні громади коралових скал, так плідна муравельна праця поколінь, совісно сповнюваний буденний обов’язок незамітно громадять культурні капітали суспільності й людства. Ніяка фраза, ніяке шибання по хмарах не звільняє від обов’язку чесного і солідного сповнювання свого ближчого діла, накиненого життям і обставинами; з благерством, яке високолетними фразами викручується від реального діла, від сповнювання свого ближчого обов’язку, треба боротися всіми силами. Але треба Духа Божого над молекулярним процесом хаосу – треба ширшої провідної ідеї в сім атомізмі дрібних діл, взагалі ідеологічного елементу, який би зібрав в органічну цілість сю розсипану храмину, надав ціль і значення сим атомам, а не позволив розпастися й переродитися в просту егоїстичну роботу для грубоособистих цілей і завдань.

В сім несенні ідеальних напрямів і директив в буденну роботу малих діл, в освітленні, в ублагородненні, усвідомленні їх світлом ідеальнішої мети лежить, власне, завдання тих, що беруть на себе провід в суспільності.

Певно, неможливо годувати свою суспільність самими ідеалістичними кличами, самими небесними зорями; хлібця хоче чоловік, та ще і з масельцем. Але тяжкою провиною провідників перед своїм народом стає, коли вони замість могутнім кличем sursum сorda! «горі серця!» підносити духу людського над сими турботами про хлібець з маслом, над усею буденщиною малих діл, навпаки, самі відвертають очі земляків від провідних зір, від ідеологічних завдань та завертають їх самі в низини життя і його дрібних, егоїстичних інтересів…


 
Особливо з великою обережністю мусять пускатися всякі такі кличі в нашій Галичині, де суспільність і так зовсім не грішить охотою не то що залазити в хмари, а взагалі піднятися хоч трошечки над рівень свого «малого діла», своєї буденщини і поглянути з ширшого становища на справи. Філістерське прив’язання до малих вартостей і без того підтинає тут всякий ширший політ гадки. Вся робота коло тутешньої суспільності, власне, повинна йти в напрямі поборювання сього міцного, глибоко закоріненого філістерства.

А замість того приходиться слухати, як політичні провідники галицького народу, батьки Галицької України з патосом розповідають своєму народові, як то вони, залишивши принципіальні справи для святого спокою, пріли по сеймових комісіях, виборюючи для своїх виборців права мочити коноплі в річці Гноюватій або добивалися заборони спускати нафтову ропу в ставок Заросляк, добули посаду громадського писаря для д. Гикавого, переслідуваного радою повітовою, а своєю інтерпеляцією осягнули, що ц[ісарсько]-к[оролівський] намісник поручив ц[ісарсько]-к[оролівському] старості Пендзелькевичу на будуче по змозі не цитувати греко-католицьких рутенців в греко-католицькі свята і т.д.

Шановні батьки народу з намащенням оповідають, як незмордовано працювали вони над сими малими ділами протягом цілої сесії, ледве встигаючи перейти з одної комісії до другої та здобуваючи все нові компліменти роботячості для «єдиного польського сойму». Шановна публіка, піддаючися гордовитому переконанню шановних послів про їх високі заслуги, сипле оплески, роздає признання. Тактика послів, що оборону основних інтересів народних проміняли на роботу коло реабілітації панування своїх гнобителів, дістає похвали і одобрення [Див. попередню статтю, с. 32 – 34.].

Санкціонується курс розмінювання принципіальних змагань на «малі діла», безперечно, корисні для даної громади чи місцевості, а часом, може, й цілої людності краю, – але діла зовсім не сорозмірні з завданнями моменту, з тими справами, які мають реалізуватися загально-народною політикою, тим часом як малі діла мають робитися попри неї, не ангажуючи, не запрягаючи в розв’язання своїх дрібних (хоч би й корисних) завдань загальної політики, не в’яжучи їй рук своїми справами [Так було по соймовій сесії 1908 р.]. Посли заспокоюються, вирвавши від суспільності заяву довір’я і признання. Більше їм і не треба! І, може, через гадку їх не перейде, як таким чином, крім того, що загальнополітичні інтереси занапащуються в інтересах мочення конопель, вони, провідники народу, ще деморалізують суспільність сею тактикою малих діл, затруюють її хрунівством, санкціонуючи його згори.

А тим часом очевидна річ, що коли можна клубові заміняти оборону основних інтересів народу доходженням інтересів тої чи сеї громади в справі мочення конопель, то, виходячи з подібного принципу, дана громада може теж відступитися від інтересів загальнонаціональних, щоб добути для себе «місцевими засобами» ще простіше і певніше аналогічну пільгу, яку добували їй шановні посли дорогою парламентарною.

Сеї аналогії, сеї логіки, звичайно, не помічають. Коли громада віддасть свої голоси панському кандидатові за право уживання лісів чи пасовиськ, то се наші політики нап’ятнують як крайнє хрунівство і натискатимуть до бойкотування таких хрунів. А коли шановніший провідник перехилить політику на користь наших можновладців в інтересах регуляції річки свого повіту, то яка різниця? Тільки та, що «хлопи-хруні», може, покуштують і чогось прикрішого, ніж моральний бойкот; а многозаслужений посол гордо збиратиме оплески на вічевім справозданні за свою «невсипущу діяльність», «особливо в інтересах даного повіту», а поважна преса з вдоволенням подасть публіці новий прояв довір’я і вдоволення суспільності з курсу «малих діл» наших шановних послів. Коли загукані, забиті хлопи з якої-небудь Дмухавки схрунять супроти сердитого наказу пана старости, то се, розуміється, будуть погані хруні і ніхто не стане в їх обороні. Але коли відважиться хто-небудь назвати льокайством нічим не оправдані скоки в правительствену гречку нашого клубу, то, розуміється, шановні посли через своїх пахолків викличуть загальне обурення і протести на таке прикре слово.

Виходить тільки одне: Quod licet jovi non licet bovi. «Хитрий Панько» повинний наражатися на все і вся, щоб не попасти в хруні; але на «інтелігентну хруніяду» у нас привикли дивитися крізь пальці. Нашим політичним провідникам не тільки вільно віддавати національні інтереси за миску сочевиці, призначеної для «свого повіту», «для свого товариства», взагалі «для своїх», але можна робити з сього навіть заслугу, принцип.

Коли темний селянин оберне свій виборчий голос в «квіт на п’ятку», він – хрунь, смішний приклад політичної темноти і неусвідомлення. Але така реалізація політичної потенції з його становища – се теж «мале діло», котре консеквентно можна б боронити всіма тими аргументами малих діл. Тільки те зветься хрунівством, а се – «реальною політикою». І нашим політикам вільно деморалізувати прикладами такої «тактики» нашу суспільність і нищити результати роботи і впливів найкращих синів нашої суспільності – всього національного виховання, веденого з таким накладом праці і пожертвування. Навіть голосів протесту не підіймається против сього. От що найстрашніше!

Суспільність не має відпорної сили против сеї деморалізації згори!

1909, жовтень
П’ятнадцять літ тому, як я з’явився в Галичині та став розглядатися на грунті в тутешніх обставинах, які доти мені «з гарної далечини» трохи інакше видавалися, сильний дух по небіжці «новій ері» 1890 р. ще стояв в галицькім повітрі. Правдива угода українсько-польська скрахувала вже. Загал різко виступив против неї, коли виявилося, що не має се бути союз з правительством, який мав принести рішучу зміну системи, а капітуляція перед польським режимом Галичини. Все, що не хотіло розривати з загалом, спішило обмити руки від всякої участі в ній. Але група людей, які зв’язали свої особисті справи з справою угоди, не капітулювали. Вони старалися заховати вигляд якоїсь поважної партії чи течії суспільності назверх, перед міродайними кругами, а в самій суспільності силкувалися підтримати репутацію угодової політики.

Нападали на дражнення української суспільності нездійснимими кличами, на політиканство, котре не цінить того, що здобувається, а висуває все нові і нові дезидерати. Славословили «поважні здобутки» угоди на полі культурнім і економічнім. В найбільш повних реєстрах вичислювано їх двадцять кілька, і ще то не були всі, як вказувано з польської сторони (не вчислено, напр., катедри української мови й літератури в краківськім університеті, заснованої для наділювання польських кандидатів кваліфікацією з української мови!). Українському загалові роз’яснювано, що не пристрасною агітацією, не жалями і криками можна дійти якоїсь поправи становища українського народу, а «позитивною» працею.


 
Надмірному заінтересуванню політикою противставлювано потребу роботи культурної, просвітньої, наукової. Противставляли її українські угодовці, носячися з справою помноження українських катедр, спроважуванням професорів з Росії (кого тільки не проектовано тоді!), з поступами Наукового товариства – і заохочували молодіж «не політикувати, а вчитися». Противставлювали і з польської сторони і при тім заявляли, що поляки готові йти назустріч українським жаданням культурним, тільки не можуть вдоволяти їх політичних домагань.

Краківські станьчики «Czas»-у і різні домашні штатемани похвально і прихильно оцінювали перші успіхи нашої наукової роботи, поучуючи, що один том нових наукових видань українських більше заважить на рішенні українського питання, як не знати які політичні змагання. І старалися з свого боку попечительно справляти українські інституції на чистокультурну дорогу та увільняти від спокус політиканства (справа друкування політичних органів в друкарні Наукового тов[ариства] ім. Шевченка, цензура крайового виділу над виданнями «Просвіти» й т.ін.). В сім напрямі силкувалися справити суспільність і «розважні» політики-угодовці, радячи вчитися, здавати іспити, займатися наукою, літературою, а не політикувати, не розагітовувати маси, не дражнити польської сторони і т.д.


 
Українська суспільність тоді прийняла дуже скептично сі данайські дари і ради. Польське протегування української науки будило несмак і підозріння; накликам молодежі до науки противставлювано заклик до живішого заінтересування справами соціальними, національними, політичними. На відраджування від політичної роботи серед широких мас відповідано глибоким переконанням, що тільки широке усвідомлення і зорганізування широких мас може поставити українство на ноги. Українська суспільність Галичини переживала тоді медові місяці українського радикалізму.

Факти не забарилися вповні оправдати сей скептицизм супроти усильної рекомендації культурної роботи. Польська прихильність до української культури не тривала довго. Провал кількох кандидатів до українських катедр, рішуча опозиція против висуненого тоді постулату українського університету, неприхильне становище супроти жадання нових середніх українських шкіл – все се виявило дуже ясно всю несерйозність польських заяв прихильності до культурних українських домагань.


 
Ставало очевидним, що поза якими-небудь несерйозними, чисто декораційними уступками в культурній, так само як і у всякій іншій сфері, щось поважніше з польських лабетів може бути видерте тільки сильним натиском політичним – значить, здобутки освітні, культурні чи наукові можуть бути осягнені не тільки самим нагромадженням культурних сил, а треба до них і сил політичних, політичної боротьби. Не досить тільки учитися; треба думати і про політичні засоби, щоб тій здобутій науці знайти «точку приложення» на ріднім грунті. Вірні прихильники старої угоди могли досхочу запевняти, що на перешкоді здобуткам стає нетакт української суспільності, котрим вона собі зраджує польських верховодів і тим відхиляє від спасенних замірів на користь української національної культури. Тверезо настроєному чоловікові було зовсім ясно, що тільки реальна сила зможе дати українству серйозні здобутки в сфері культурній, як і в кождій іншій області польського stanu рosiadaniа в Галичині.

Але українська суспільність живе скоро, а забуває ще скорше. І коли через десять літ по погромі старої баденівської угоди почала проколюватися нова угода – наша суспільність галицька вже мало тямила з сеї «культурної» лекції, даної їй польською суспільністю.

Сим разом платформа була вже не культурна, а економічна. Після того, як виявилося, що на культурнім полі українські домагання ідуть занадто далеко в сферу національного польського володіння, польські верховоди заявили, що вони охочі до наділення українців всякими благодатями в сфері економічній. В 90-х роках не хотіли попускати в політичних справах, тільки в неполітичних, і тоді се могли бути справи культурні. В 1900-х р. до політики зачислено вже й справи культурні, освітні й наукові, а аполітичною проголошено тільки сферу економічну, і тут українці могли сподіватися уступок. Теж, розуміється, не інакше, як під умовою певного «такту» супроти поляків, «здержливості» в відносинах до польського панування в Галичині і т.д. – інакше сказавши, під умовою повної капітуляції перед польським пануванням.


 
Коли страшить слово «угода», нехай се зветься порозумінням; як се забагато, то назвіть се modus vivendi, контактом: нові наступники старих угодовців, що клеїли і клеять по нинішній день угодові комбінації з польськими верховодами, обережніші від своїх попередників і научені їх провалом (самі ж їх провалювали, прецінь!), не спішать ставити крапки над і. Але нову угодову рецепту польську з такою ж готовістю передавали вони своїй суспільності, як і старі «барвінщуки» 1890-х років. «Поляки не згоджують на ніякі уступки крім економічних», баста і кінець! Не стає гроша на видання наукові чи просвітні, не стає засобів на курси, на різні школи – що ж робити! Поляки не дають ні на які просвітні цілі, і правительству не позволять ні на що давати, окрім цілей економічних.

І так, як в 1890-х роках старі угодовці поручали суспільності зайнятися справами культурними, відложивши політику, так «реальні політики» дев’ятсотих років з усім завзяттям стали справляти нашу суспільність на економічну путь, щоб обминути конфлікт з польським режимом. Молочарні, кооперативи, щадниці, банки – всім сим заступлено всякі інші перспективи. Відривано суспільність і маси від сеї економічної роботи тільки під натиском хвилі, коли треба було боротися за реформу виборчу, переводити вибори, забезпечати мандати – і тільки на сю хвилю. Як тільки хвиля проходила, знову масло, гній, насіння, плужки і тутки ставали панами ситуації і відганяли в далекий кут інші інтереси суспільності.

Розуміється, все се були самі по собі річі корисні або й важні, і успіхами на економічнім полі можна було б тішитися, коли б сі успіхи не робилися коштом інших, не менше важних інтересів. І культурні кличі угодовців – накликування до наукової праці, до роботи над культурним поступом нашим – самі по собі були вповні поважні і шановані; не була шанована тільки та односторонність, з якою вони подавалися – заохочування до культурної роботи з занедбанням роботи політичної. Так і тепер економічні кличі грали ту непочесну ролю в нашім житті, що пускалися на некористь роботи культурної й освітньої, з одної сторони, з другого боку – на шкоду роботи політичної в ширшім значенні слова, то значить праці над політичним освідомленням і організацією народних мас.


 
Різниця, і дуже сумна, тільки в тім, що п’ятнадцять літ тому угодовцям не удалося загіпнотизувати суспільність і накинути їй свою тактику найменшого сопротивлення, а нинішнім «реальним політикам» удалося, справді, на цілий довший час запрягти нашу суспільність в продиктовану поляками програму. Суспільність, що так критично поставилася супроти «розважних» слів баденівських угодовців, не здобулася на відповідну відпорність для аргументів сучасних керманичів. Більша зручність, більша обережність в маскуванні політики, більша популярність, сильніші впливи і більші засоби в їх руках давали їм перевагу над дилетантами 1890-х років. Але тим більша вина і одвічальність їх. Замах баденівських угодовців на політичне життя галицької України був замахом невдалим; замисел «реальних політиків» став ділом. Вони, справді, відвертаючися самі, досить успішно відвернули й увагу суспільності від інтересів культурних і політичних і поставили економічні справи альфою і омегою всього українського життя.

Зарядові «Просвіти» завернено голову всякими господарськими справами так основно, що в кут пішли її освітні й просвітні завдання, на котрі не можна «однаково» дістати ніяких фондів з публічних джерел. Товариство педагогічне не могло допросити ніяких підмог з публічних фондів для своїх шкіл, бурс, видавництв. Наукове товариство ім. Шевченка далі чевріло при своїх мізерних підмогах і не тільки де йшла мова про матеріальну поміч, а просто про елементарну лояльність для його наукових потреб (виключно до поручень до заграничних архівів для його членів), стрічалося з ворожим настроєм правлящих сфер. Всяку культурну роботу полишено її власному промишленію, нехай, мовляв, сама себе прогодовує; зате всю увагу, всю форму звернено на економічне життя.

Облишено так само й політичну роботу між народом; від виборів соймових край наш спав аж до хвилі, коли треба було забезпечити парламентарні мандати нинішнім ділателям нашої політики. Вся політична діяльність систематично концентрується в кругах посольських, додаються до них різні декорації в виді князів церкви, в виді членів палати панів для більшої імпозантності і авторитативності, коштом активності суспільності, а участь громадянств в політичнім житті всякими способами ослаблюється. Політику всенародну замінюється політикою конспіративною, секретною, нікому не ясною, ні перед ким не відповідальною і тим, розуміється, в самім корені підтинаються і політичні інтереси, і політична активність суспільності.

І от через те, навіть будучи найщирішим прихильником економічного розвою нашого народу і якнайвище цінячи всякий прояв організації на економічному грунті, всякий успіх в напрямі економічної самопомочі, трудно було радіти щирим серцем останнім нашим успіхом на економічнім полі. Адже знаємо, що сей «успіх» являється проявом тактики найменшого сопротивлення наших політиків, що в сей бік, вказаний правлячими польськими кругами, по їх рецепту, штучно спроваджується енергія і сила нашої суспільності, відриваючися від завдань тяжчих, складніших, але далеко важніших в боротьбі з сучасним польським пануванням.


 
Трудно було тішитися з нових банків, союзів, рільничих товариств, кас і крамниць, знаючи, що ними відтягаються сили і засоби від роботи просвітньої, наукової, культурної, політичної. Трудно було одушевлятися величавими маніфестаціями, відчуваючи, що вони комусь потрібні як лік на політику, на те, щоб в сю сторону відтягнути увагу суспільності від політичного життя, від політичних питань, від політичної роботи. І щедро розсипувані польські похвали економічному зростові галицької України та більше або менше щиро висловлювані міркування, що, мовляв, аж сею дорогою Україна галицька сотворить собі міцний грунт під ногами, – сі компліменти дражнили так само, як колишні, минулі похвали з польських уст українським науковим поступам і успіхам.

Ще раз скажемо: економічна організація – гарна річ, і економічна сила справді може зміцнити нашу національну силу, відпорність і відвагу. Але, по-перше, ся економічна робота має свої нормальні засоби й сили, свої власні категорії робітників і зовсім не було пощо відтягати сюди сили і засоби з інших піль народного життя, далеко тяжчих до оброблення. По-друге, економіка тільки тоді справді стане позитивним складником народного життя, коли вона буде дійсною реальною силою, а не теплярняною, штучно плеканою квіткою, на котру треба хухати щохвилі і неустанно, замість того, щоб в ній мати поміч і опору.

Що до першого, то, очевидно, на економічну роботу у нас прийшла пора і без того. Галичина вийшла з пережитків натурального господарства, якими жила ще в перших десятиліттях конституційної доби; українську суспільність захопили форми європейського економічного життя, бодай зверхні; з’явилися перші зав’язки української буржуазії, помножуються контингенти свобідних професій, особливо по більших містах, і національна конкуренція сама собою веде до творення певних економічних чи фінансових конкуренційних національних інституцій.

Двадцять літ тому фінансові організації творено заходами і зусиллями всеї суспільності, і уділи давалися як жертви на національну ціль, так як на пропаще. Тепер українські фінансові інституції здобули повне довір’я суспільності, стали в її очах зовсім певною локацією гроша, а з тим мають запевнений приплив капіталу. Мають теж і зовсім достатній контингент робітників на тім полі. Фінансова робота сама по собі має над усякою іншою ту перевагу, що, не вимагаючи від рядового свого робітника ані особливих здібностей, ані більшого образовання, запевняє грошову нагороду його роботи.

Наскучивши працювати задурно з «патріотизму», люди дуже охоче йдуть до фінансової роботи, яка теж носить марку патріотичної роботи, навіть усильно афішується тепер як робота найбільш важна і потрібна з національного становища, – а заразом, окрім патріотичного задоволення, дає якийсь дохід, в маленьких інституціях незначний, а в значніших – зовсім показний. Тим фінансові інституції вже самі собою роблять дуже поважну конкуренцію інституціям культурним і політичним і всякій роботі культурній і політичний, що вимагає роботи «з патріотизму».


 
Вже п’ятнадцять літ тому я стрічав мудреців, які скромно заявили, що не мають охоти брати участь в політичній боротьбі, а культурну сферу бачать добре обсадженою, тому віддають свої сили «занедбаній економічній роботі». Се були дійсно мудреці, які вибрали уже тоді собі «благую часть» – працювати коло грошей, підбираючи їх зиски і «нікому не наражаючись». Тоді се були одиниці. Нині до того стає охочих все більше, все замітніший відплив у сей бік роботи з поля культурного чи політичного. З тим приймається і закорінюється принцип платної «патріотичної роботи». Без грошей нема роботи. Все тяжче знайти людей, які хотіли б безкорисно працювати для освіти, культурного подвигнення, національного і політичного освідомлення народу, для національної культури й науки. Стають уже національною легендою перекази з тих золотих, героїчних часів галицького відродження, коли люди бували безплатними адміністраторами часописей, діловодчиками товариств, завідателями їх канцелярій і віддавали сій праці весь вільний час, без всякої нагороди, без голосної слави за се. Тепер таких безсребренників і чудотворців все менше; платна робота в фінансових і економічних інституціях притягає до себе свобідну силу, свобідний час.

Явище само по собі, розуміється, натуральне. Але з огляду на сю натуральну перевагу фінансової і економічної роботи нема пощо іще й спеціально наганяти людей в сю сторону. Навпаки, треба опам’ятувати людей, щоб у такім фінансовім завзятті не забували роботи на інших полях, хоч вона й не платна або менше зисковна. А коли побачимо, що самі опам’ятування впливають все менше в міру того, як принцип платності громадської роботи через інституції фінансові починає ширитися в суспільності, треба думати над тим, щоб культурним і освітнім інституціям дати змогу також оплачувати роботу в них ложену, без якої вони не можуть своєї місії сповняти.

Здається, справа досить ясна, та в дійсності бачимо саме навпаки. Без пам’яті форсується і пропагандується робота фінансова та економічна, а культурна та освітня – занедбується, політична – систематично присипляється. Такий курс іде від нинішніх керманичів нашого політичного життя. Повторяючи в відповідь на всякі напімнення тільки те, що тепер можна мати якусь поміч з публічних фондів лише на роботу економічну, вони ведуть нашу суспільність, як я вже сказав, методом найменшого сопротивлення в напрямі, вказанім польськими правителями Галичини, а всім, хто не хоче забути про інші інтереси – освітні, культурні, наукові, – рекомендують «щиро» самим дбати про потрібні до того засоби, підмоги, позволення і т.д.

Данайська рецепта української політики, приписана польськими володарями Галичини, відповідає, очевидно, власним замірам і бажанням наших політичних керманичів, коли переводиться ними з такою незвичайною енергією і вірністю. Сила і впливи нинішніх провідників нашого національного правительства виросла і угрунтувалася, власне, на пануванні в економічних і фінансових інституціях. Розвій сих інституцій розширяє сіть людей економічно залежних від них, запряжених в їх колісницю, найбільш міцною і пластичною упряжею – фінансовою. Задержавши в своїх руках провід центральними фінансовими і економічними інституціями, вони можуть бути певні, що всякий поступ, всяке поширення системи фінансово-економічних інституцій помножає армію людей, залежних від них, і зміцнює їх вплив. З становища інтересів нашої суспільності, розуміється, се явище в високій мірі не бажане; але інтереси політичної котерії не можуть не бути діаметрально протилежними інтересам демократичної суспільності, все і всюди опираються вони на залежності економічній (не ідейній!) і економічна деморалізація суспільності все була найліпшою опорою її.

Роблячи сю службу нашим провідникам, усильна робота на грунті фінансово-економічнім відвертає суспільність від інтересів політичних, від політичної контролі, присипляє увагу, полишаючи політику в повнім дискреційнім розпорядженні тісного кружка парламентаристів, сконсолідованого нинішніми заправилами нашої політики. Заразом творить ілюзії здобутків і поступів національних в сфері економічній, які, мовляв, рівноважать застій наш або й утрати в сфері культурній, політичній, національній. Таку прислугу віддають нашому національному правительству економічні кличі – прислугу дуже цінну для нього, але незмірно шкідливу для нашого національного життя і розвою.

Я назвав останні поступи в економічній сфері ілюзіями, розуміється, не в тім значенні, що вважаю їх зовсім нереальними, а означаючи тим велику диспропорцію дійсної вартості сих поступів і того значення, яке їм надається. Закладання національних банків, щадниць, хліборобських організацій, крамниць і т.д. – річ, безсумнівно, реальна, корисна і пожадана; але реальною економічною силою вони ще не можуть вважатися. Фінансові й економічні інституції стають силою, коли, розпоряджаючи справді значними засобами, годують собою продукцію, продуктивну, витворну роботу. Притулювання ж грейцара до грейцара само по собі ніякої економічної сили не сотворить, ніякою економічною роботою не буде.

Маленькі, слабосилі наші каси, не здатні до фінансування ніяких значніших економічних підприємств, можуть робити деяку конкуренцію дрібним п’явкам-лихварям (тільки «деяку», бо дуже формалістична, дуже обережна система діловодства наших кас значну частину потребувачів позбавляє можності користуватися з їх кредиту і змушує звертатися таки до лихварських услуг). Вони корисні тим, що призвичаюють людей мати діло з грошима, з кредитом, вчать порядку і точності. Вони множать верству людей, зайнятих в українській національній роботі, незалежних від чужого правительства (хоч і сугубо залежних, зате від свого). Дають побічні заробітки українській інтелігенції, уриваючи дещо з заробітників польських і жидівських. Приспоряють деякі, хоч і невеличкі, засоби на національні цілі.

Все се добре, але відси ще дуже далека дорога до сотворення справжньої економічної сили, яка могла б заважити серйозно в національній боротьбі, її сотворити міг би розвій продукційних сил, передусім великого промислу, а на се й не заноситься! Для нього нема місця в обставинах сучасного режиму Галичини. Всяка проба серйознішої економічної роботи – поза невинним притулюванням грейцара до грейцара, неминуче і незмінно стрінеться з «залізним перетнем» сучасного польського режиму Галичини. Органи нашого українського правительства проливали недавно гіркі сльози над перфідією польських політиків, що заявляли прихильність до економічної роботи і заохочували до неї, а коли прийшла справа розділу годівляної субвенції між українські й польські товариства, стали вживати всіх заходів, щоб вирвати від українських сільськогосподарських товариств сей перший поважніший здобуток. Сей приклад справді міг би навчити тих наївних, які думали, що на економічнім полі українці галицькі можуть свобідно розвиватися, не стрічаючи перепон з боку польського режиму, а навіть і прихильність. Річ ясна, що й на економічнім полі, як і на просвітнім, культурнім, політичнім, всякий серйозний поступ українського життя стрінеться з залізною бронею польського панування.

Поки весь адміністраційний і автономічний апарат спочиває в руках польських верховодів, будьмо певні, що всякі серйозні заходи коло того, щоб піднести продуктивні і економічні сили нашого народу, приступити до заложення початків промислу, організувати сільськогосподарські сили – неминуче стрінуться з фіскальними перепонами, з секатурою промислової інспекції, податкової власті, ореченнями «компетентних» адміністративних і крайових органів і т.д.

Поки наші фінансові і економічні товариства черпають свої засоби в кредиті галицького крайового банку і взагалі в своїх оборотах стоять в залежності від польських фінансових і адміністраційних кругів, доти вони будуть не підставою нашого національного життя, а ахілевою п’ятою його; маленький, тихенький натиск польських сфер, ніде не чутний, нікому не звісний, зможе зробити незрівняне враження на наш політичний курс, що грає тепер під знаком фінансових і економічних успіхів. І взагалі, поки наше економічне, як і всяке інше життя буде жити під залізною накривкою польського панування, мізерні будуть всі зусилля нашої роботи, – чи економічної, чи культурної, чи освітньої.

Кождий раз, як ми попробуємо в тій чи іншій сфері поставитися серйозно, від невинних і нешкідних проб перейти до поважної, в ширших розмірах закроєної роботи – стати, що називається, у весь зріст – ми незмінно вдаримося головою у сю залізну накривку сучасного режиму і о нього розбиватимуться всі наші пориви, поки не розіб’ємо його самого. Так розбивалися щирі старання упорядкувати нашу еміграцію, організувати заграничні заробітки, так здавлені були аграрні страйки.

Хто інтересується серйозно економічною, так само освітньою чи культурною роботою та подвигненням нашого народу, мусить тямити, що не тільки економічного чи освітнього, чи культурного школення потребує народ, і навіть не стільки сього школення, як простору, можності свобідного економічного чи культурного розвою, а сей простір, сю можність дати може тільки знищення нинішнього польського перстня, побіда над системою повного і виключного панування Польщі над нами. Боротьба з ним, усвідомлення народних мас, урухомлення їх і організація всіх народних сил для сеї боротьби очевидно мусить бути незмінним постулатом нашої роботи на кождім полі – просвітнім, культурнім чи економічнім. Неполітичної української роботи в Галичині взагалі не може бути, бо кожда робота, яка має на меті зміцнити сили українського елементу, незмінно входить в конфлікт з польським режимом, коли справді зміцняє сили українства, значить мусить боротися з польським режимом, стає складником політичної боротьби і в своїх власних інтересах мусить підтримувати сю боротьбу.

Аж прикро повторяти такі елементарні, здається всім звісні і перезвісні аксіоми. Але що ж, коли дійсність показує, як ся аксіома слабо пам’ятається і як самі політичні провідники, голосячи нібито боротьбу з польським пануванням, свої засоби, впливи і здібності уживають на те, щоб приспати сю боротьбу, а манять суспільність можливістю якихось кружних обходів, якихось непомітних ходів, котрими можна буцімто вести наперед розвій українських сил, не звертаючи уваги стоокого польського Аргуса, а навіть уряджуючися під прихильною його опікою. Фінансово-економічна ера останніх літ була, власне, вицвітом сеї тактики, що манила ілюзією економічних поступів ціною політичної пасивності чи податливості. Була свідомою системою, тому ведеться й далі і вестиметься, очевидно, невважаючи на найновіші спостереження польської перфідії в економічних питаннях так само, як і у всяких інших.

Користаючи з сеї благодатної для них системи, польські верховоди, «прихильні економічному розвоєві українського народу», кували все нові й нові пута на наше життя, переводили й здобували санкцію далекосяглим законам на свою користь. А у нас під пануванням сього культу каси і гроша упадала не тільки просвітня і культурна робота, але опадала взагалі енергія, активність, бойове завзяття нашої суспільності. Зате зміцнилося і виростало наново москвофільство, енергічно ведучи політичну роботу серед народних мас на свою користь серед політичного застою українського, серед пильної праці коло обчислення грейцарових процентів і поширення українського масла. Ішла масова полонізація українців-латинників, переганялися сотні і тисячі убогого українського люду на латинство під пресією утрати заробітку і т.д.

Чи москвофільську гангрену наші політики будуть сподіватися теж вилічити усильною продукцією масла чи дешевою роздачею збіжжя? Чи латинників будуть назад завертати каінітом та томасиною? Чи економічна організація заступить усвідомлення політичне, зміцнювання народної відпорності против всякого натиску? Чи не подумаємо про се, що як альфою і омегою почнемо ставити питання дешевого кредиту та сільськогосподарських вигід, то раніше чи пізніше на сім полі зуміють нас дуже добре перебігти чи поляки, чи москвофіли, що в парі з нашим фінансово-економічним курсом теж організують конкуренційні інституції і видавництва, і при нинішній польській опіці, будьмо певні, не тільки поза краєм, а і в самім краї знайдуть фонди на гній і на насіння далеко багатші ніж ми?

Москвофільство гинуло супроти активності української політичної боротьби, супроти заходів коло усвідомлення і урухомлення народних мас; політичним, культурним, національним усвідомленням може бути зломлений його новий розцвіт; але менше всього – нашими «економічними» успіхами…

Те, що занедбується тепер завдяки фінансово-економічній ері на полі політично-національнім, може статися помилкою непоправимою, яка затяжить дуже сильно на всій дальшій долі нашого народу в Галичині.

В успішнім розвої народу всі сторони його життя повинні по можливості нормально і рівно розвиватися. Ті, хто працюють солідно і успішно на полі економічнім чи освітнім, культурнім чи науковім, за свою щирість і посвячення варті всякої похвали. Але впадають в провину перед своїм народом, коли свою часткову роботу хочуть розвинути коштом того, що являється властивим життєвим нервом народного розвою нашого – коштом політично-національної боротьби нашого народу з польським режимом, що гнітить і паралізує всі сторони нашого життя. Непростиму ж вину поносять політичні провідники нашого народу, які силою своїх впливів і засобів умисно присипляють політичну боротьбу, спиняють організацію народних сил, усвідомлення мас, манячи громадянство ілюзією якихось неполітичних успіхів на якімсь полі народного життя.

Можна бути найбільшим прихильником економічного розвою нашого народу – і заразом треба рішуче осудити штучне манення нашої суспільності економічними успіхами та відтягання в сторону їх від політичних інтересів і завдань.

Там, де закриті дороги політичної боротьби, організації, агітації, там суспільність може бути загнана сими обставинами до економічної роботи коло різних кооперативів, яко єдиної допущеної організаційної форми – як то бачимо тепер на Україні російській. Але мавпувати се в Галичині, де отвором стоїть широке поле політичної боротьби, агітації, організації – се абсурд або навіть щось гірше.

1910, лютий
З Новим роком «Літературно-науковий вісник» був привітаний особливо «гаряче». В перших днях сього року на протязі кількох днів була двічі сконфіскована остання книжка його за 1910 р. Насамперед галицькими властями за «Українські теми», з котрих було вирізано все, що було сказано з приводу жулинського інциденту на адресу польську, і милосердно полишено сказане на адресу українську і російську.

Кілька день пізніше та ж сама книжка була сконфіскована властями київськими за поему Л[есі] Українки «На полі крові», і редакцію за сей твір віддано під суд по статті 73 пункту 3, себто за «возложение хулы славимого в единосущной Тройце Бога, на Пречистую Владычицу нашу Богородицу и Присно-Деву Марию, на бесплотные Силы Небесные или на Святых угодников Божиих». Разом з тим розпочала чергову канонаду по сьому журналу галицька фабрика суспільної опінії, поставивши против нього обвинувачення по різним «статтям», почавши від порнографії і кінчаючи нечітким письмом редакторів.

Кождий з сих привітів зокрема не новий, але сей припадковий збіг різних «приятельських» привітів дає характеристичну комбінацію, яка з особливою виразністю і сочистістю змалювала обстанову, в якій приходиться сповняти завдання, прийняте на себе отсим журналом.

Поза тим, з «дискусії», розпочатої на сторінках «Діла», я так же мало міг скористати, як і з параграфів, наведених галицькою чи київською цензурою. Особлива уважливість до «Л[літературно]-н[аукового] вісника» з боку офіціальних сфер стала давно звісним фактом і тут що-небудь перемінити могла б хіба тільки зміна напряму журналу. Так само я певний, що тільки «зміна курсу» могла б заховати його від канонад зі шпальт галицької національно-демократичної преси. При глибокій рівнодушності її до всяких літературних чи взагалі культурних інтересів нашого життя, з якою цілими роками байдужно проходить вона мовчки найвизначніші літературні чи наукові явища, очевидно, даремною річчю було б спинятися над тим, які саме прикмети «Л[ітературно]-н[аукового] вісника» чи його редакції в данім разі послужили ціллю сеї чергової атаки.


 
Не можу сумніватися в тім, що так довго, поки лінія політики принципіальної і радикальної, котру веде сей журнал, буде стрічатися з крученими ходами нинішньої опортуністичної політики галицьких націоналів, а поклик до ширших горизонтів і глибшого розуміння національних інтересів буде входити в дорогу короткозорому політиканству нинішнього дня, доти в запасі редакції «Діла» все знайдуться невдоволені «Л[ітературно]-н[ауковим] вісником» літерати, яка б не була редакція сього журналу і які б не були прикмети його літературного чи белетристичного матеріалу.

І як загальний напрям сього журналу не буде змінений ні з огляду на конфіскати, ні з огляду на різні сальви зі шпальт «Ниви», «Руслана» чи «Діла», так не буде він силкуватися попасти в тон усіх сих сторожів суспільної моральності і добрих звичаїв. Грання на міщанських і реакційних інстинктах суспільності і специфічний тон, прийнятий в сій останній кампанії против «Л[ітературно]-н[аукового] вісника», характеризують тільки сучасний курс галицького життя, котрий надають йому теперішні провідники галицької політики. Поза тим – читачі сеї «дискусії», які інтересувалися «Л[ітературно]-н[ауковим] вісником», самі потраплять оцінити, наскільки оправдані або неоправдані ті закиди. Тим же, що не поінтересувалися досі «Л[ітературно]-н[ауковим] вісником» настільки, щоб мати про нього поняття, лишаємо вірити на слово дописувателям «Діла», що «Л[ітературно]-н[ауковий] вісник» останніми роками підупав, стратив значення, розігнав співробітників і так далі.


 
На шпальтах «Діла» останню канонаду на адресу «Л[ітературно]-н[аукового] вісника» попередила стаття Observator-а під назвою «Журнал і публіка» про відносини галицької публіки до своєї літератури («стаття надіслана», як обережно зазначила редакція). Може бути, що не тільки попередила, а й викликала ті пізніші статті, які робили враження, немовби хотіли знейтралізувати вплив першої статті та прохолодити заінтересування «Л[ітературно]-н[ауковим] вісником», котре могли викликати в читачах «Діла» замітки Observator -а. Замітками його, присвяченими відносинам публіки спеціально до сього журналу, не будемо тут займатися, а спинимося на вказаних там проявах незвичайно слабкого інтересу галицької суспільності до літератури, до книжки.

Загальний річний книжковий покуп, вказує Observator, у галицької суспільності, що доходить яких 20 тис. інтелігентських родин, скільки можна судити, не переходить за мізерну суму ста тисяч корон (не враховуючи сюди продажі підручників для нижчих шкіл). Се більше-менше стільки, скільки несе річна передплата одної газети – «Діла» і одного журналу – «Л[ітературно]-н[аукового] вісника»: суспільність видає на книжку в сумі не більше ніж на передплату сих двох видавництв, і зокрема, очевидно, дуже багато інтелігентських родин не видає на книжку нічого або майже нічого.


 
Попит на книжку не стоїть в ніякій пропорції до чисельного наростання інтелігенції: пропорціонально з сим наростанням він не зростає, а упадає. В зв’язку з сим незвичайно слабо наростає й книжковий рух. Для книжки нема грунту в покупній силі інтелігенції; вона зістається об’єктом меценатства. Видавничі підприємства не можуть задержати рівноваги між приходом і видатками, бо книга для того, щоб покрити кошти видання, потребує незвичайно довгого часу, який виходить за межі купецького обороту, а при змінності інтересів, при розмірно скорім темпі нашого життя книжний крам часто старіється скорше, ніж потрапить себе оплатити.

Тільки популярна брошура на тему злободневну, спеціально інтересну або практичну може рахувати на скільки-небудь нормальний в видавничих відносинах збут, все інше – коли не уживати яких-небудь незвичайних способів реклами або розповсюдження, розходиться так слабко, що видавничий куншт не має ніякої змоги розвинутися і видавниче підприємство, звичайно, по кількох роках застрягає в піску, вичерпавши засоби і кредит, під тягарем нерозпроданого товару.

Розуміється, на все се можна відповісти дуже простими і ясними міркуваннями, що не можна ж суспільність змушувати «читати з патріотизму»: раз книжки не йдуть, значить вони не підходять під інтерес і смак суспільності, не захоплюють її, інакше вона не ждала б заохоти; та й штучною заохотою тут не осягнеш багато.

Се буде дуже проста і дешева логіка. Тільки ж вона не розв’язує питання. Коли скільки-небудь можлива розпродажа буде тільки виїмком – уділом особливо удатної книги, котра попаде в настрій публіки, се не сотворить сприятливих обставин для літературної продукції й видавничого руху. Книжний ринок повинен бути ринком, де кожний середній товар може числити на нормальну розпродаж, на гонорар для автора і на процент на вложений капітал, а не лотереєю, де має випасти одна виграна на купу пущеного в оборот книжного товару. Бо говоримо не про якийсь незвичайний успіх, не про казкові заробітки, а таку розпродажу, яка б давала можливість літературної роботи для автора і купецького обороту для видавця.


 
А у нас тим часом не то що казкових успіхів, а і сеї скільки-небудь можливої розпродажі не мають навіть автори загально признаної вартості й талановитості. Десять-п’ятнадцять літ проходить, поки книжка Франка, Коцюбинського, Кобилянської розійдеться в тисячі, півтори тисячі примірників, покриє друкарські кошти і який-небудь маленький гонорарець, заплачений авторові. Чи можлива в таких обставинах яка-небудь літературна робота, якийсь живіший рух книжковий? Розуміється, зовсім неможливий. І наше культурне життя, як нації, не може розвиватися в таких обставинах.

Хочемо самостійності економічної – се тепер стало модним кличем. Але не треба забувати, що не менше, а ще більше важно і неминуче потрібно стати на власні ноги в сфері культурній. З сього боку нам бракує ще дуже багато, але про се суспільність наша не журиться, покладаючи се на власне промишлєніє літератів. Тим часом, коли громадянство наше серйозно клопочеться тим, щоб забезпечити життєве minimum для людей, які віддаються праці економічній – аби витримати конкуренцію з інституціями польськими чи жидівськими, – то треба пам’ятати, що добрий белетрист чи публіцист громадянству в усякім разі не менше потрібний, ніж добрий бухгалтер чи інструктор молочарства, не кажучи вже, що його далеко тяжче собі справити, ніж сих.

Се повинно бути досить ясним, але тепер се якось призабуто. Меркантилізм опанував наше громадянство, грейцар став «властелином дум» його. Вся культурна сторона життя пішла за люксусову декорацію, котрою ніхто не журиться. З тріумфом підраховуються нові задаткові товариства, нові тисячі складок, з величезним самовдоволенням повторяються затаскані фрази про підставове значення економічної сили і нема серйозної гадки з приводу очевидного упадку літературної творчості, літературних інтересів, що помічається з повною очевидністю в останніх літах. Старі письменники замовкають, почуваючи себе зайвими гістьми серед фінансово-економічних інтересів суспільності; дебютанти спішать перейти до «серйозніших зайнять». Разом з тим, з новою силою вертаються й запановують реакційні, клерикальні течії, не стрічаючи протесту, та підбасовують міщанським, назадницьким інстинктам суспільності. І все се ставить дуже сумні перспективи нашому культурному життю.


 
Питання нашої культури – се взагалі питання дрібних культур малих націй, їх культурної і духової самостійності і способів заховання сеї самостійності. Питання незвичайно важне з становища загальнолюдського, загальноісторичного і незвичайно пекуче та болюче для кожної з сих «малих націй», до котрих, розуміється, належить і наша теперішня Україна з своїми тридцятьма мільйонами інертної, культурно полумертвої маси та яким-небудь мільйоном-двома людності скільки-небудь захопленої культурним і національним процесом. Контраст сього величезного запасу потенціальної енергії соборної України, з її безграничними просторами, неосяжними перспективами, величезними, погребеними в мертвий сон засобами і убожеством енергії активної – се трагедія покоління, яке вперше застановилося над проблемою національного розвою, гідного тих величезних потенціальних сил. Як кошмар, повис сей контраст над його уявою, почуттям, розумом, і відвернутися від сього образу, закрити очі і спуститися в сіренькі будні «ближчих інтересів» було б моральним банкротством його. Тут у значній мірі лежить джерело тої нервовості й дражливості на пункті наших культурних інтересів, які помічаємо у людей, глибше перейнятих почуттям отсього критичного моменту, отсеї диспропорції того, що ми значимо дійсно, з тим, що ми значити повинні б.

У одного з молодших наших публіцистів я прочитав недавно характеристичні слова погорди для таких дрібних культур. Слова сі були звернені на адресу культури чеської, як слабенького відблиску німецької культури в слов’янськім одязі. А все ж таки, як би там не було, чеська культура поки що ідеал, до котрого ще тільки зітхає українська суспільність. Багато треба часу і зусиль, аби українське життя стало на тім рівні, на якім стоїть громадянство чеське, що своє нинішнє культурне життя здобуло теж дуже поважною працею й зусиллями, не вважаючи на те, що опинилося в далеко прихильніших обставинах, ніж в яких живе і розвивається громадянство українське.

Передовсім треба мати на увазі не тільки квалітативну, змістову вартість, а так сказати, квантитативну сторону чеського культурного життя – той факт, що чеська або чехизована європейська чи німецька, скажім, культура обхопила всі сторони народного життя, стала підставою його, так що чех почуває своє життя своїм власним, національним, чеським.

Об’єктивна вартість певної культури і те суб’єктивне значення, яке вона має в житті певної народності, не покриваються вповні, і поруч першої, об’єктивної, друга, суб’єктивна, має своє самостійне значення, свою спеціальну вартість. Важно не тільки те, чого варта, об’єктивно беручи, дана культура, але і те, наскільки вона служить міцним і плодющим грунтом для позитивного народного життя, і тут самопочуття громадянства має велику вагу.

Чех, що читає в добрім чеськім перекладі Мольєра або Гюго, я певний, дуже мало почуває залежність того культурного вдоволення, яке при тім має від французької культури – далеко менше, мабуть, ніж вдячність чеській культурі, яка дає йому змогу бути причасним сим культурним багатствам. Великорос, що на своїй сцені слухає Шекспіра по-російськи або читає його твори в російськім перекладі, свідомо чи несвідомо бачить свою незмірну вищість перед українцями або білорусами, що теж тільки в російській формі здебільшого можуть користати з Шекспірової творчості. Для нього російський Шекспір не тільки тривкий, невідлучний побуток великоросійської культури, але її право на вищість, на панування над народностями, котрі «не мають Шекспіра», і йому зовсім не приходить на гадку, що Шекспірова велич дає дуже скромну міру також і його власній культурі, котра так само не має свого власного Шекспіра.


 
Культурні вартості, присвоєні даною літературою, взагалі артистичною та культурною працею, вже не гнітуть її публіки своєю перевагою, а відчуваються як інтегральні часті своєї культури, збільшують і збагачують її і творять підставу для власного культурного життя. І ся суб’єктивна сторона має велику вагу.

Се, власне, те, до чого можуть передусім і повинні змагати менші нації і що можуть вважати вони здійснимим для себе: загальнолюдську культуру, розвивану спільною працею людськості, пересадити на свій національний грунт, убрати в свою національну одіж, приладити до вимог своєї суспільності і до обставин свого життя, зв’язати з своїми культурними і національними традиціями, вибравши елементи, созвучні своїм національним змаганням і потребам, а навпаки – сі національні змагання і потреби справити до поступових течій життя загальнолюдського не ламанням і розриванням, а культурною еволюцією в нерозривнім контакті з поступовим походом людства.

Сумою змагань поступових елементів національної суспільності повинна проторюватися золота стежка, рівно віддалена і від легкодушного хапання «останніх слів» чи «останніх криків» якої-небудь світової моди, без всякого зв’язку з своїм громадським, національним життям та його традиціями, і від націоналістичної реакційності, замкнутої в кругу своїх національних святощів і «власної мудрості», неприступної для ніяких впливів і подувів загальнолюдського поступу. І та, і ся крайність рівно шкідливі для національного життя. Винахід середньої лінії для заховання національної тяглості при вічнім поступі наперед, рівно з темпом загальнолюдського походу, – річ, яка вимагає великого такту і розваги, з одного боку, тісних зв’язків з загальнолюдським життям – з другого. Вона неможлива без інтенсивної праці суспільності і її чільних представників. Але вона конче потрібна і для здорового розвою суспільності і цінна та вартна з загальнокультурного становища. Як кожда творчість звичайно буває нічим іншим, як індивідуалізацією всім спільного, загальнолюдського добра, так знов і націоналізація загальнолюдського культурного добра – се також творча робота, яка вносить нові форми, а з тим і нові вартості також і в загальнолюдську культурну скарбницю.

Навіть припустивши, що дана національна культура не дасть нічого сильнішого, яркішого, що війшло б у культурний оборот ширшого світу, – все-таки робота над націоналізацією загального культурного здобутку шановна і корисна не тільки з становища індивідуальних інтересів даної народності та її громадянства, а і з ширшого і загальнішого становища. Убуток енергії, яка могла б бути приложена на безпосередній арені світової культури серед котроїсь з великих світових суспільностей, з лихвою нагороджується збільшенням її екстенсивної сили – поширенням світової культури, яка в даній націоналізованій формі прилучає до загальнолюдської культури нові круги, в котрих не могла б поширитися без такої одомашненої, націоналізованої форми.


 
Заразом самі сі одомашнені форми, як я вже сказав, дають певні нові вартості загальнолюдському життю. А не кінчиться, звичайно, без того, щоб така дрібна культура не дала від часу до часу і своєї вкладки в загальнокультурну скарбницю в виді певних оригінальних продуктів свого національного культурного життя, далеко сильніших і цінніших, ніж могли бути які-небудь обробітки даних національних мотивів в певній чужій літературі й культурі. Без сумніву, напр., наші сучасники-скандинавці не внесли б [у] загальнолюдську скарбницю такої цінної вкладки, коли б обробляли скандинавські теми, скажім, в німецькій літературі, як німецькі письменники. Переклад талановитого українського твору, вирощеного на своїм літературнім корені, дасть німецькому чи російському читачеві враження далеко сильніше, далеко повніше і цінніше, ніж припадкова обробітка української теми в тій же російській чи німецькій літературі письменником навіть українцем, але відірваним від своєї літератури і т.д.

Я вважав потрібним спинитися трохи над сим, для багатьох, мабуть, і так ясним питанням, бо не хотів би, щоб легковажні гадки про значення поменших культур чи літератур закорінювалося у нас. Хоча б подібні гадки виходили з високого поважання до культури взагалі, все-таки вони не повинні доводити до легковаження дрібних культур, а тільки до вимагання від них дійсної культурності, то значить – щоб для своєї суспільності сі дрібні культури служили знарядом поступу і причаєності до загальнолюдських вартостей. Під сею умовою і з сею вимогою дрібні культури варті всякого поважання і пієтизму.

І ми, не претендуючи, щоб наша українська культура здобула собі місце між кількома націями-вибранницями історії, яким судилося стати на чолі людського руху, і в ближчій будучності зовсім спокійно мирячися з роллю одної з менших культурних націй, зовсім не потребуємо бідкатися чи журитися такою роллю. Не кажучи, що існування дрібних культур – се факт, який не зміниться від жалів і бідкань, – я хотів попередніми словами нагадати, що сі дрібні культури мають і свою загальнокультурну квалітативну вартість і квантитативне значення щодо поширення загальнолюдської культури. А при тім існування і розвій сих дрібних культур диктується непереможно інтересами кождого даного народу, бо розвій національної культури являється одною з основних підстав успішного розвою народності й її ширших мас, для котрих всяка інша, хоч би як багата культура, безмірно менше приступна, ніж своя.

Потрібно тільки, щоб ся власна культура не сходила з тої золотої лінії тісного контакту з загальнолюдським життям, котру я зазначив вище. Треба, щоб була вона артерією, котрою вливається в дану національну область рух і життя загальнолюдське, а не заставою (рогачкою), яка має не давати приступу загальнолюдським течіям і інтересам та консервувати різні пережитки і відсталості під маркою національної культури. Треба, щоб було се вікно в широкий світ, а не апарат для штучного затьмарення свого громадянства – бо і так може бути і дійсно буває. І всякий горожанин, якому дорогі інтереси культури взагалі, замість бідкатися над собачою долею, що прикувала його до маленької грядки дрібної народності замість широких ланів котроїсь більш щасливої нації, замість роззиратися на стежки, котрими б можна утекти на ті ширші лани, нехай подбає про те, щоб ся мала грядка, з котрою зв’язала його доля, була культивована якнайкраще – аби була справді добре справною грядкою, а не складом різного переношеного і ні до чого не здатного лахміття. Се буде чесніше і гідніше.

Одначе, на те, щоб держати національну культуру на тій висоті загальнолюдського поступу, на якім вона стає могутнім двигачем народного життя, а не гальмою його, треба великих зусиль, великої праці з боку дрібної нації. Се не дається само собою, а потребує зусиль і праці не тільки безпосередніх ділателів сеї культури, а цілого громадянства. Не конче потрібні для сього великі таланти і відкривателі нових світів; поява їх на арені поменшої культури – рідке, хоч дуже бажане щастя. Але потрібно багато сумлінних культурних робітників, з одного боку, і енергічного морального і матеріального підпертя з боку громадянства їх праці, їх поступовим змаганням.

Те, що у великих народів твориться власною стихійною силою життя, звичайних економічних чинників попиту і запотребування, у дрібних народностей вимагає спеціальної опіки і жертв суспільності. Французький чи німецький громадянин може не журитися літературною чи артистичною продукцією; він знає, що книжковий попит, існування спеціальних видавничих чи купецьких фірм, величезна маса органів преси і т.д. для підтримування свого обороту самі будуть покликати до праці, до продукції фаланги белетристів, публіцистів, артистів. У дрібної народності сих стихійних чинників, звичайно, нема або вони занадто слабкі, змінні і непевні, щоб на них спускатися і від них ставити залежними успіхи культурного життя. Треба спеціального піклування про нього.

Се один з тих тягарів, які несуть малі суспільності для задержання своєї індивідуальності. Тягар не одинокий, бо і удержання політичної самостійності, так само і економічної, накладає також певні жертви і тягарі на менші суспільності, яких не знають великі активні національності. Утримання власної династії і правительства, власної армії й адміністрації, звичайно, далеко тяжче лягає на горожан малої держави, ніж котроїсь світової. Так само, коли хоче вона не бути пасивною в промисловім житті – хоче мати свою власну промисловість, вона може добитися сього тільки дорогою охоронних тарифів або інших способів, якими змушує себе платити дорожчу ціну за вироби місцеві замість мати дешевші з чужих фабрик.

Подібно мусить мала нація оплачувати дорожче, ніж більша нація, можність користати з власних інституцій наукових і артистичних, дорожчою ціною оплачувати свою літературну чи артистичну продукцію. Річ очевидна, наприклад, що книжкова продукція мусить бути дорожча при малім, хиткім і певнім книжковім збуті, а і незалежно від того літературна і артистична продукція тут повинна ще користуватися особливою опікою й уважливістю для скільки-небудь успішного розвою. І суспільність не повинна в тім бути скупою і недбалою. Коли люди не жалують жертв для здобуття політичної самостійності і для економічної самостійності поносять жертви, підтримуючи її окликами «свій до свого», «платіть дорожче, аби за свій продукт» і т.д., – то тим менше випадає рахуватися там, де йде мова про справу далеко важнішу – самостійність духову.

Се річ теж ясна, але її не завсіди розуміють або не завсіди пам’ятають. От хоч би і у нас ставлять, навпаки, до своєї книжкової чи іншої продукції, і без того поставленої в неможливо мізерні обставини, ще такі вимоги і жадання, яких не знає культурна продукція інших, далеко краще обставлених націй. Не буду над сим спинятися широко, але досить пригадати, наприклад, вимоги щодо дешевості книжки у нас: тим часом як усі обставини ведуть до того, що книжка мусить бути дорожча у нас, ніж у більших національностей – коли взагалі має вона бути, – у нас покликуються [на] те, що суспільність наша бідна і вимагають, щоб книжка була дешевша, ніж де.

У інших народностей видавництва, особливо дорожчі, головно опираються на покупі бібліотек, читалень, товариств самоосвіти – у нас, звичайно, заснування кождої бібліотеки зачинається від випрошування від різних видавництв книжок даром, і організатори поставляють собі в особливу заслугу, коли потраплять якнайбільше постягати книжок задурно – не підозріваючи, що така робота підрізує видавництво з двох кінців: позбавляє його заробітку за дурно роздані примірники і відбиває покупців, бо величезна більшість людей, так чи інакше причетних сій книгозбірні, вже ні в якім разі не купить книжки, відмовляючися тим, що вони її можуть мати в книгозбірні (хоч у книгозбірні її теж, здебільшого, не прочитають).

Прояви дрібні, але характеристично відкривають повний брак зрозуміння чи повну байдужість для потреб свого культурного розвою; їх можна б продовжити ще далеко, коли б схотіти характеризувати сю байдужість.

А де в більшій літературі можливий такий деспотизм публіки над автором, таке тероризування його, щоб писав під смак її, як, власне, в суспільності малій і при тім байдужій до культурної продукції, як от наша? В великій суспільності автор може писати для певних кругів, йому созвучних, – клерикальних, аристократичних, буржуазних, пролетарських, вільномисних, і може сподіватися, що дані созвучні йому круги настільки сильні, що підтримають його. У нас при малій покупній силі і байдужості до книжки чи іншої культурної продукції більш-менш однаково у всіх кругах нашого громадянства, автор, коли хоче мати авдиторію і попит, мусить силкуватися писати так, щоб «не наражатися» по змозі нікому, не входити в конфлікт ні з чим або мандрувати собі між іншу громаду, шукати собі іншої публіки, іншої арени…

Недавно на сторінках «Ради» з’явився лист нашого звісного письменника Володимира Винниченка з приводу його повісті «Честность с собою», надрукованої по-російськи. Ш[ановний] письменник, відповідаючи на запитання різних людей, що привело його до сього, поясняє, що зачав був повість по-українськи, але докінчив її по-російськи, довідавшися від редакції «Л[ітературно]-н[аукового] вісника», що читачі його

«почали масово зрікатися передплати журналу через «неморальність» моїх праць – а «Чесність з собою» – якраз така робота, в якій може зустрітись найбільше образ моральності сих шановних читачів».

«Діло», котре перед тим в осуді «Л[ітературно]-н[аукового] вісника» на першім місці його провин поклало друкування Винниченкової «порнографії», передруковуючи сей лист, скромно «сконстатувало» сей «конфлікт між письменником і суспільністю»: «Для нього твори його – еманація його духової й чуттєвої праці, для великої більшості читачів (і для самого «Діла», очевидно, судячи по його попередній статті, – додам від себе) вони – порнографія. Докоряти тут одну або другу сторону ретроградством, чи то відірваністю від суспільності, річ безплідна. Нічого тут вдіяти, як тільки, говорячи австрійським жаргоном, сконстатувати факт, що «суспільність інакша, а письменник інакший».

Трудно вгадати, наскільки довга чи коротка буде гостина нашого письменника в російській літературі і які форми прийме. В газетах з’явилася вже звістка, що й інша його повість «Рівновага» («Равновесие»), хоч і не присвячена питанням «моральності», також пішла до російських видавництв. Не тратимо надій, що гаряче прив’язання до свого народу, котрим визначився згаданий письменник в своїй діяльності, переважить ті користі, які йому обіцяє робота на російській ниві, і він зістанеться українським письменником, не вважаючи на те, що тут буде діставати убогі гривеники замість рублів і багаті лекції моральності від провідних органів нашої преси по оба боки кордону.

Факт, одначе, зістається незвичайно характеристичним для нашого тісного культурного життя і тої тяжкої атмосфери, яка підтримується в нім нашими фабриками суспільної опінії. Мандрує з нашої літературної ниви письменник, на котрім спочивали надії нашої суспільності, котрого твори викликали інтерес, як нічиї другі, котрому всі – незалежно від того, чи годилися з ним в теоретичних поглядах, чи ні – признавали високий талант, незрівняну силу експресії й смілість гадки. Мандрує тому, що його співробітництво накликає бойкот на журнал, в котрім працював він постійно і поза сим журналом в тім тіснім куті нашого культурного життя він не знаходить собі арени і авдиторії.

Сам собою сей інцидент наводить на гадку іншого єретичного письменника з російського письменства – Льва Толстого. Різні се величини щодо своїх талантів, заслуг і авторитету у суспільності – але їх зближує сміла парадоксальність мислі, з котрою вони насмілялися йти против утертих поглядів громадянства в сфері моралі, релігійних поглядів, суспільних відносин. Але яка ж різниця в відносинах одної суспільності й другої!

Твори Толстого, що йшли всупереч утертим поглядам релігії й моральності, забороняла урядова цензура; але суспільність, в величезній більшості рішуче не поділяючи теорій свого письменника і вважаючи великою шкодою для його таланту таке теоретизування, в кождім разі з великою уважливістю ставилася до сеї творчості. Нецензурні твори Толстого, видавані за границею, розходилися в великім числі між російським громадянством, при першій можливості видавалися в Росії, і гарячим піклуванням всеї суспільності було – задержати в своїм письменстві весь літературний доробок великого письменника, навіть з тими його парадоксальними, реакційними, не раз просто антикультурними поглядами.

У нас – спеціально в Галичині – нема сього розуміння культурної вартості письменника.

Не відчувається, наскільки цінна кожда сильна письменницька чи взагалі культурна індивідуальність при слабім і розшматованім культурнім житті нашім, де одна половина української суспільності, російська, іде в хвості російської літератури і культури, живучи її настроями і переживаннями, а друга – галицька – ще й досі живиться чужими і неорганічними їй переживаннями літератури польської. Кождий сильний талант, кождий своєрідний яскравий культурний набуток ослаблює залежність від чужого і зв’язує новим зв’язком розсипану храмину нашого культурного і національного життя; кожда утрата – задає удар їй. Але нерозвинена суспільність не цінить індивідуальності, вона хоче шаблону – того, щоб ішло під її смак, то значить – під привичку її до давнішої літературної манери, до старих і утертих поглядів і гадок. І у нас в Галичині більше, ніж де-небудь, як показує отсей інцидент з Винниченком.

Розуміється, я далекий від гадки намовляти клерикально і реакційно настроєні елементи галицької суспільності, аби одушевлялися Винниченком або толерували його погляди. Не сумніваюся, що і російські сторожі моральності, і всякі «человеки в футляре» будуть з обуренням проносити ім’я Винниченка. Але поза сими елементами, незалежно від критичного, а навіть негативного трактування його теоретичних поглядів, Винниченко серед росіян знайде, мабуть, інші відносини – у нього знайдеться там не тільки покупець і читач, але і вдумливий критик-цінитель.

А у нас quasi-поступова преса підбасовує міщанському переляку суспільності перед сміливим словом письменника, трактує не більше не менше як порнографію сі гарячі, щирі шукання нової етики, серйозні і варті серйозної оцінки – хоч би й негативної в своїм остаточнім висліді. Рівнодушно констатує факт розладу письменника з суспільністю і відправляє його між інші люди.

Винниченко мандрує – вони зістаються.

Сумне свідоцтво суспільної байдужості до вартостей нашої культури.

1911, січень
Українське суспільство Галичини, можна навіть сказати – ціла галицька українська людність, тішиться «добре заслуженим спочинком» по тяжкім потрясінні, по тім суспільнім катаклізмі, яким стало для неї і грозить стати в будучності хронічним – уживання свого горожанського права, вибирання парламентарної репрезентації.

Взагалі останнє заведення загального виборчого права в Австрії гірко насміялося з тих гарячих надій, які на нього покладано в боротьбі за його переведення, бо нова репрезентація, вибрана загальним голосуванням, уложилася кінець кінцем дуже незамітно в ті дороги і ложища, які правлячі сфери вижолобили давніше народному представництву. Наслідком різних обставин – від первородного гріха австрійського укладу, легкодушного занедбання національного питання почавши, що й сим разом різні соціальні і культурні течії справило в ті старі парламентарні корита, і кінчаючи різними специфічно партійними відносинами – новий «народний парламент» так мало відбіг від старого куріального, що тим масам народним, які боролися за нього, прийшлося тільки руками розвести, дивуючися, де подівся, як зник золотий дощ мрій і надій, що пролився був в хвилі тої народної побіди. Галицькому ж народові українському прийшлося таки кривавими слізьми оплакати той данайський дар, котрим стало для нього загальне голосування в спеціально галицькім виданні, в якім випустили його з законодатної реторти польські керманичі галицького життя, «приладивши до місцевих відносин і обставин».


 
Ще при перших виборах, зараз по заведенні нової системи, коли її прикмети на практиці ще не виступили так виразно, коли стара випробована виборча адміністраційна машина не приладилася до сеї нової системи і навіть до певної міри уступила з арени виборчої боротьби, зіставивши більше місця партіям і суспільності, – тоді могли бути ще якісь ілюзії на сім пункті. Можна було думати про можливість якоїсь успішної боротьби в рамах нової системи з владущим режимом – виборювання і здобування все нових і нових позицій систематичною організацією народних мас. Але при сих останніх виборах перетравлений за сей час в адміністраційній лабораторії матеріал з попередніх виборів був використаний практично в такій розкішній докладності, що відкрив вповні і всі ті незвичайно вадливі сторони скарикатурованого загального голосування, з якими введено його в Галичині, і ту незвичайну змогу використовування на свою користь сеї галицької ординації, яку дають всевласній польській адміністрації сеї нещасливої країни її спеціальні обставини, її виключне становище, вийняте з-під контролі і власті центрального правительства.


 
Величезні, деінде невидані виборчі округи стали першою галицькою спеціальністю, сотвореною по часті загальнім упослідженням при розділі мандатів галицької сільської людності і супроти інших провінцій, і супроти своєї власної людності міської, а ще більше – двомандатовою системою, спрепарованою в інтересах польських меншостей Східної Галичини. Сі «округи» великості цілих провінцій, зовсім довільно викроєні і позшивані з судових повітів без огляду на місцеві відносини, по вказівкам виборчої геометрії польських статистиків, як тепер показується ясно, до абсурду зводять саму ідею народної репрезентації, бо відбирають майже всяку змогу порозуміння, майже всяку ініціативу величезним масам виборців, довільно зв’язаним в таке монструальне виборче тіло, а кандидатам – всяку можливість безпосереднього опанування свого виборчого округу.

Система двомандатового представництва, сотворена нібито в інтересах національних меншостей, в своїй галицько-польській едиції звела до абсурду сей сам по собі здоровий і симпатичний принцип і задала йому тяжку кривду, скарикатуровавши так мерзенно, а на практиці не тільки не ослабила національної боротьби забезпеченням другого мандату представникові меншості, а ще загострила і роз’ятрила сю боротьбу, відкривши різні способи до здобування обох мандатів для більшості всякими виборчими штучками і несподіванками.


 
Різні малораціональні з становища ідеї парламентаризму – або не продумані добре, або, власне, може, – на шкоду йому придумані формальності вроді постанов щодо виборчих реєстрів (ліст), вибору комісії, офіціальних виборчих карток і т.д., – дали адміністрації багату змогу всяких впливів і різнорідних надужить при виборах, від грубих виборчих розбоїв до дуже тонких і вирафінованих підступних, а в’їдливих штучок, котрими кандидат більшості, перепущений через три голосування, несподівано для себе може опинитися зовсім за стартом, а кандидат меншості вийти кандидатом більшості і т.д., і т.д.

Парламентаризмові задано дуже сильний удар з зрадливої нібито приятельської руки в формі найвищого його постулату – загального голосування. Удар болючий і небезпечний, власне, тим, що під формою нібито здійснення вимог правдивого парламентаризму, котрого добивався нарід, введено такі погибельні для парламентарної техніки комбінації, такі трійливі субстанції. Галицькі керманичі можуть глузувати з дурного демосу, що, домагавшися гарантій демократичного ладу, дістав такі «гарантії», що готов буде знеохотитися до цілого парламентаризму.

Чи не виглядає се на іронію цілої реформи, коли на місце старих станових привілеїв виборчою геометрією сотворені привілейовані округи міські, де тисяча або дві міських виборців відразу при першім голосуванні вибирають собі посла, тим часом як в сільських округах тридцять-сорок тисяч виборців мусять тягатися за кілька миль по три рази, майже без винятків, щоб зреалізувати своє виборче право?

Чи не ясна річ, що на те, аби сі величезні і недорічні сільські округи могли справді вибирати собі послів, вони повинні б потворити у себе спеціальні політичні організації, досить складні і тяжкі, які б зв’язали в одну цілість сі механічно пов’язані повіти, – організувати певні представительства в мініатюрі, місцеві партійні заряди і т.д., бо без того посли будуть не вибиратися, а іменуватися – чи крайовим правительством, чи крайовими партійними організаціями, зовсім незалежно від замірів і планів місцевої людності, котрій в своїм розбитті і неможливості координування зістанеться тільки пасивно приймати такого згори визначеного кандидата.


 
Розуміється, на те, щоб дійсно хто-небудь зайнявся серйозно творенням таких окружних організацій задля самого вибирання послів, раз на кілька років, нема великих виглядів; центральним партійним зарядам, так само, як і правительству, їх зовсім непотрібно, бо далеко наручніше мати діло з відокремленими і через те малосилими повітовими «організаціями». Тож воно й заноситься на те, що вибори з сільських округів при нинішній виборчій системі сходитимуть на чисту формальність – на формальне голосування на іменованих кандидатів; буде, значить, боротьба різних впливів на місцеву людність, а не самоозначення самої людності.

Утримати при тім широкі маси в такій пасивній енергії, аби вона з усею силою ставилася до голосувань на кандидатів, визначених центральними партійними зарядами, дуже нелегко в наших обставинах. Грозить виборча апатія, абсентеїзм, зневіра взагалі в партійну політику, в парламентаризм, а з тим – тріумф тих, що держать в своїх руках пружини, якими, звичайно, «робиться» політика, незалежно від змагань і жадань мас, то значить – адміністрації. Люди, що кермують нашою парламентарною політикою, не повинні настроювати себе оптимістично з приводу значної активності мас при нинішніх виборах: упадок загальної активності «руського» елементу взагалі і українського спеціально, все-таки слідний значно в порівнянні з попередніми виборами і повинен служити дуже зловіщою осторогою на будуще.

Нинішня виборча система мусить бути зламана в інтересах парламентаризму. В нинішнім парламентарнім періоді повинна бути на те звернена енергія і увага, котрої, на жаль, не виявлено в попереднім. Тепер знаємо, що і супроти попередніх виборів були відомі і могли бути доказані факти грубих надужить; одначе вони не були використані і винесені перед парламент для дискредитування нинішньої системи і виборення кращої виборчої ординації. Будемо сподіватися, що нинішні посли, навчені досвідом останніх виборів, виявлять більше зрозуміння сеї справи, і діло не скінчиться на формально поставлених внесеннях на зміну нинішньої виборчої ординації.

Але на тім ще не кінець.

Головні українські партії не потерпіли при останніх виборах. До певної міри вони навіть скріпили своє становище, здобувши в сумі 1 – 2 мандати більше і добившися того, що суспільність прийняла en bloc [у цілому] дотеперішню парламентарну репрезентацію і майже без виїмків провела її на парламентарну арену. Се робить враження сталості, сильного довір’я суспільного, похвалювання нею прийнятого політичного курсу, дуже цінне для нього особливо супроти сильних змін, які потерпіли інші партії, не кажучи про повний погром декотрих, як антисемітів, вшехполяків або сіоністів. Тому в партійних органах головних українських партій брали перевагу і досить сильно звучали ноти вдоволення – бодай про око!

Менше вдоволення лишається, коли пригадати собі, що результати попередніх виборів вважалися тільки задатком будучих здобутків, а не границею бажань; коли завважити, що ще сильніше скріпили своє становище владущі польські партії і малий приріст українських партій не відповідає значним утратам інших партій антипольських, та що в остаточнім підрахунку голосів український баланс таки показує страти супроти польського. А мабуть, ніякого вдоволення не лишиться, коли зміркувати, якою ціною здобуте се скріплення, чи затримання in statu quo партійних здобутків двох головних українських партій.


 
На кілька місяців галицьке громадянство було вибите з усіх доріг свого нормального життя, відірване від звичайних своїх справ, від інтересів культурних, економічних і навіть політичних – коли вони не стояли в безпосереднім зв’язку з вислідом виборів. Справи, які в іншім часі порушували нашу суспільність згори до низу, притягали до себе її увагу, енергію, були справжніми гаслами для неї, зійшли з овиду і призабулися як дрібнички. Пригадати хоч би таку голосну свого часу жулинську справу – чи звернув хто увагу на її епілог, що відігрався саме під час виборчої гарячки? Так само справа університетська, процес студентський…

«Мандат» заполонив усе, і перед рахунками виборчих шансів, перед обставинами, що так чи інакше могли вплинули на долю виборів, стратило все інше вагу – всякі міркування, обраховані на дальші мети, ніж «стисліший вибір», всякі огляди на справи, безпосередньо не зв’язані з партійним вислідом виборів, з рахунком посольських мандатів. Преса заповнилася на цілі місяці виборчими реляціями, препарованими «з погляду моменту», і партійною полемікою з специфічною «виборчою» закраскою. Академічна молодіж мусила взятися за роботу партійних агітаторів.

Люди, давно вилучені з суспільності і поставлені за скобками всяких громадських відносин, виступили в ролі «помічників» різних кандидатів і почали їм здобувати «довір’я» виборців. A la guerre comme à la guerre. Всякі звичайні вимоги справедливості, об’єктивності, гуманності, суспільної етики мусять відступити перед вимогами рішучої битви з ворогами; робляться союзи, комбінації, заяви, неможливі в інших обставинах, і всякі огляди на наслідки відкладаються «до іншого часу», до «після виборів».

Такий воєнний час мусила пережити наша суспільність для здобуття тої парламентарної позиції, котра в попереднім періоді так часто самими її представниками признавалася за quantié negligeable, за величину, яка не грала ролі в політичних рахунках. І насувається саме собою питання, чи не задорого коштує нашому громадянству такий парламентаризм і чи суспільність не повинна роздуматися про інакшу тактику політичну, коли б далі мали панувати нинішні форми політичної боротьби?

Чи, може, хто думає, що «хвилевим» напруженням кінчиться справа і такий «воєнний» час, пережитий нашим громадянством, безслідно минає в його житті, привертаючи потім усе до нормального стану, так, якби не переживалося тих «виборчих місяців»? Трудно бути таким оптимістом – і не вільно ним бути. Звички, погляди, способи думання, прищеплені в атмосфері виборчої боротьби, не уступають так легко. Психологія партійної боротьби, як психологія війни взагалі, не обмежується границями воєнного часу чи партійної арени. Люди виховуються в ній і переносять її звички, її психіку, її етику в інші сфери своєї діяльності – сі принципи виключення своїх чинностей з ригору звичайної етики, ся звичка рахуватися тільки з інтересами боротьби і безоглядно жертвувати їй все інше, вважати все дозволеним для осягнення партійної чи якоїсь іншої мети.


 
Хто слідив уважно за галицьким життям протягом останніх десяти-п’ятнадцяти літ, той не міг не помітити на нім виразного і дуже сумного впливу тяжкої, завзятої політичної боротьби, котру галицьке громадянство вело з польським пануванням і галицьким ренегатством. Його уваги не могло уйти очевидне огрубіння способів і методів боротьби, неперебірливість в засобах, легковаження всякої «ідеології», яка лежить поза сферою «реальних користей»; щира погорда до всякої «принципіальності», цинічне оправдування всяких способів потребою моменту чи потребою цілі, що починає останніми часами давати себе взнаки зовсім виразно. В пресі, в товариськім житті, у всім починає ширитися повна безоглядність в трактуванні всього з становища партійного чи кружкового інтересу.

Все, всяка реклама, всяке блахманення добре в інтересах своїх, брехня, інсинуація, донос – для поборення всього того, що заважає, чуже чи своє, яке б цінне і шановне не було само по собі. Затрачується всяка здібність, всяка охота глянути на справу з дальших перспектив – з становища інтересів національних, розвою суспільних народних сил; все розбивається на безконечну групу атомів, удержуваних в зв’язку тільки гуртківством, і в останнім висліді – власною користю.

Се, розуміється, плило і пливе на наше громадянство з чужих кругів. Неперебірлива, насильницька боротьба поляків за охорону свого панування над Україною, яка вважає все гідним, все дозволеним в інтересах володіння, і такі ж самі розпучливі зусилля галицьких ренегатів підірвати або принаймні ослабити зріст українського життя – дають приклади такого морального нігілізму в поборюванні противника, в обороні власної позиції. Українська суспільність мала те нещастя, що доля не наділила її ані мудрими панами, ані гідними противниками; вона мала перед собою ворога нечесного, підступного, лукавого і до його лукавих способів примінювалася в боротьбі з ним. Але сі неперебірливі способи трактування своїх противників, своїх завдань і своєї тактики непомітно переносяться і у внутрішні відносини та нищать те, що служить підставою сили нашого руху – ідейність, характерність, вірність.

За моментальний політичний чи партійний ефективний виступ люди готові пробачити всяку нехарактерність, всяку нечесть. Моментальною користю, реальною чи сподіваною, оправдується всяка непринципіальність, всяке жертвування ширшими національними чи політичними інтересами. Політика сходить на політиканство, яке, властиво, не знає ніяких дальших завдань і інтересів, крім інтересів свого гуртка чи своїх власних, інтересів нинішнього дня, нинішньої хвилі, і заступає демагогією політичне усвідомлення, рекламою – реальну працю.

Чи треба фактів і ілюстрацій? Я повторяю, що чоловік уважливий, придивляючися до життя Галичини за останні часи, починає стрічати їх занадто багато наоколо себе.


 
Оправдується все се примусовим положенням, потребою боротися з ворогом його ж власною зброєю. Се, одначе, один з тих ходячих афоризмів, які дуже часто бувають несправедливі. Не кожда зброя добра для всякої руки, і краще бути побитим підлою зброєю противника, ніж його побити підлою зброєю. Спокуса іти слідами наших противників часто буває небезпечна для нас. Наші противники з московського боку грають на чужі гроші, не маючи нічого до страчення, – наша суспільність має до страчення всю свою будучність. Наші вороги з польського боку – се колоністи, завойовники на чужій землі, котрою не журяться, бо мають свою в запасі. Що ми маємо в запасі?

За спиною галицьких москвофілів російська державність, великоруська культура, великоруські многоміліонові маси, котрим не пошкодять хоч би які рисковні експерименти галицьких «росіян».

За польськими політиками Східної Галичини – сильні історичні традиції, певний культурний доробок попередніх поколінь, реальна аритметична сила етнографічної Польщі, котра не пропаде від їх одчайдушної політики. Вони мають, без сумніву, більш до страчення, ніж галицькі москвофіли, котрих ніхто серйозно не вважає представниками великоруського народу; нечесна насильницька політика польська іде на рахунок цілого народу, дискредитує його домагання і змагання, але не грозить його знищити вповні.

У нас – розсипана етнографічна маса, слабкі, майже призабуті історичні спомини, і тільки на західнім галицькім закрайчику – початки нового національного життя. В руках нашого покоління – національне відродження нашого народу або новий період національної деморалізації, зневір’я і повної летаргії, з котрого нарід може й не прокинутися. На нашім поколінні обов’язок – передати будучим поколінням наші народні маси, скріплені національно, виховані політично, а не дезорганізовані і деморалізовані.

А що сіє тактика наших ворогів, перейнята нашою «практичною політикою» в боротьбі з ними, як не деморалізацією наших народних мас, котрих отся «практична політика», захоплюючи все сильніше, все ширше, грозить завести в отсю атмосферу демагогії, партійного політиканства, політичного махерства? Обосічний меч політичного лукавства і неперебірчивості, котре беруть наші практичні політики від противників, обертається на нас самих; «хто воює мечем, гине від меча».

Політична боротьба захоплює у нас все ширші круги, все більші маси і мусить захоплювати, щоб вивести наш нарід з нинішнього поневолення. Але нехай буде вона чесна, принципіальна, характерна – нехай гартує і виховує політично. Тоді вона, хоч би не вінчалася безпосередніми реальними користями, збільшує відповідну енергію народу, розвиває в нім сили духовні, культурні, організаційні, котрі забезпечать народові будучність навіть в найприкріших державних чи політичних, чи соціальних обставинах.

Нарід, вихований політично, у котрого принципіальність і солідність увійде [в] кров і кості, раніше чи пізніше доб’ється свого! Але розполітикований, призвичаєний рахувати тільки на безпосередні «реальні користі», ліквідувати кождий голос «квітом на п’ятку» в тій чи іншій формі, він, шукаючи всюди «реальних підпор», не зайде далеко. Партійна демагогія і реальна політика, в котрій починають виховуватися наші народні маси останніми часами, здобування народної душі грисом і навозом і тресування її в інтересах «нашої партії», а не добра народного, добра поколінь – не віщує добра.

«Гетьманчику, небоже, не туди на Запороже!»

Галичина, котру обставини видвигнули на чільне місце національного українського життя і можуть довго ще удержати на становищі такої національної репрезентації, готова з своїм новішим курсом зробити кепську прислугу не тільки собі, а і всьому національному українському життю. Не тільки тому, що надає йому фальшиві напрями, а й тому, що грозить зробити йому досить непочесну репутацію.

Від суспільностей і націй, що доходять своїх людських прав і апелюють до почуття справедливості, до ідеальних струн інших націй, вимагається певний моральний героїзм, а в усякім разі – певний ідеалізм, принципіальність і характерність. Нація, котра не витримує сама самих вимог, осмішується, апелюючи до ідеалізму і принципіальності інших, і се дискредитує її змагання і домагання. Се відчувають, напр., поляки в Росії й Пруссії і тому звертаються до своїх галицьких свояків з прошеннями погамуватися і не дискредитувати своїм насильницьким поступованням, своїм політиканством і безхарактерністю національної політики поляків, котрі в своїй боротьбі за рівноправність в інших краях мусять відкликуватися до ідеальних струн в душі інших народностей.

Наша ж Галичина повинна служити для цілої України її, так би сказати, політичною рекомендацією, на котру б українці могли покликатися і сказати – от куди ми простуємо, от якими дорогами хочемо йти для сотворення свого національного життя. Але вона не дасть доброї рекомендації, коли далі піде стежками неперебірливого політиканства, на котрі починає ступати. Коли її органи будуть резервуарами партійної гризні, неперебірливої реклами і інсинуацій; коли її представники не будуть соромитися накликувати власті на політично підозрених противників; коли вони раз вибігатимуть в рядах оборонців прав і домагань робочих мас, а другий раз гратимуть на аграрних струнах селянства против змагань пролетаріату міського; коли вони раз будуть записуватися в поступовці і прихильники свободи думки, а під впливом першої-ліпшої політичної кон’юнктури будуть апотеозувати своїх князів церкви і робити з них князів свого народу – се не буде доброю рекомендацією ані для них, ані для української народності взагалі, на чолі котрої вони виступають.

Наша моральна сила виховалася в твердій школі «моральних побід» попередніх десятиліть. Уважаймо, щоб у легкодушній погоні за «реальними користями» не згубити її безповоротно!

Треба се сказати собі в очі – поки час, поки не пізно, поки того не бризнуть нам наші вороги і просто посторонні свідки – та публіка, до почуття справедливості котрої апелюємо.

Призадуматися над сим мусить наша суспільність в інтересах своїх, в інтересах будучності свого народу.

1911, серпень