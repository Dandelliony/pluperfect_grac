Телеграф приніс знов сенсаційну звістку з приводу терору, що виробляє в Одесі «біла гвардія». Майже всі посли чужих держав прибули до російського міністра заграничних справ і через посла австрійського подали заяву, що вони виїздять з Росії з сеї причини. Міністр, щоб не допустити їх до виїзду, зараз звернувся до прем’єра і в результаті прем’єр по телеграфу наказав одеському генерал-губернатору спинити білогвардійські звірства. Хто хоч трошечки знайомий із звичаями, прийнятими в культурнім світі, може зміркувати глибину пониження, в яке ввів Росію отсе знову союз її державної бюрократії з «истинно русскою» опричиною.

Де ми – в Турції, в Марокко, в якімсь закутку глибокої Азії, чи в культурній європейській державі? Посли заграничних держав in corpore домагаються заведення елементарних форм порядку в державі, і тільки їх заходам має дякувати людність великого, півмільйонного культурного міста, коли позбудеться нечуваного хуліганського терору, допущеного адміністрацією. Кажу – «коли», бо ж невідомо, чи послухає прем’єра одеський сатрап, і чи «послухають» сього сатрапа одеські хулігани.

Коли два роки тому «азіатська» Японія відкрила перед Європою всю незмірну некультурність «європейського колоса», людям, що цінили репутацію Росії, як культурної держави, здавалося, що її правителі, відчуваючи всю глибину сього пониження, ні про що інше не будуть думати, як тільки про те, щоб поправити сю репутацію рядом реформ, які підняли б культурний престиж Росії. Вийшло якраз навпаки. Бюрократія, злучившися тісним союзом з «истинно русскою» ордою, на протязі останніх літ неустанно робила все для підконання державної й культурної репутації Росії. Задавала їй раз у раз все нові удари – і до попередніх прилучила тепер отсей останній.


 
Великоруський народ завсіди чванився перед нами, перед іншими народами своїм державним хистом, – що тільки він один з-поміж слов’ян збудував велику державу. Во ім’я сього вимагав він од інших народів, що входили в склад сеї держави, щоб вони зрікалися своїх національних інтересів, власного культурно-національного розвою. Спеціально на українську адресу не тільки правительство, але й саме великоруське громадянство пригадувало більше або менше різко – пам’ятати про те, щоб своїм «сепаратизмом» не ослаблювати державної сили і культурних засобів великоруського народу.

Чи й тепер, як правителі сеї держави разом з «истинно русскими» репрезентантами сеї «державної народності» зробили все, щоб ославити, омерзити, ослабити сю державу і зруйнувати її політичну і культурну репутацію, ще будуть робитися такі пригадки на нашу адресу? Чи ще будуть вимагати якихось жертв самоодрічення з нашого боку для сього фетиша, якого так спрофанували його власні жерці?