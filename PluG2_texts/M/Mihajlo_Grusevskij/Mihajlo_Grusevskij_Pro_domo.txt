«Літературно-науковому віснику» довелося перебуть на новім грунті, зараз же на початку, купу пригод. Під час загального київського трусу трушено його редакцію й контору та забрано редакційні рукописи; нелегального нічого не знайдено, але рукописи все-таки полежали в охрані півтора тижні, поки їх вернули. Вернули рукописи – впала заборона. Заборонено «Літ[ературно]-наук[овий] вісник» на весь час воєнного стану «за вредное направление». Та, на щастя, воєнний стан знесено 31-го січня, й заборона сама собою пропала. Так що хоч я й увійшов у порозуміння з видавцем іншого українського місячника, щоб посилав свій журнал передплатникам «Л[ітературно]-н[аукового] вісника» під час заборони, але покористуватися з сього не треба було. Передплатники «Л[ітературно]-н[аукового] вісника» дістануть свій журнал, може, тільки пізніше на кілька день, як першу книжку.

Нелегко вести журнал серед таких пригод, серед такої непевної й ворожої атмосфери, поборюючи заразом і технічні, і всякі інші трудності, зв’язані з переходом на інший грунт. Але ми будемо вести. Просимо тільки пам’ятати про сі трудності і знати, що нам нелегко осягнути й те, що осягаємо.

Великі трудності задає й те, що приходиться нам давати відбитку широкого світу в дуже малій краплині води. Хотілось би вести діло повним ходом, відповідно до тої суми сил, які воно гуртує коло себе, до тої скількості матеріалу, яким розпоряджає, і до тих вимагань, які наше громадянство й ми самі ставимо до нього, відповідно до широти нинішнього життя нашого громадянства, інтересів і потреб, яке висовує нинішній час українству. Але на се треба б подвоїти журнал – давати книжки не з 12, а з 24 – 25 аркушів.


 
І се не неможливо. При тім призвичаєнні до скромності й економії у видатках, яке дали нам українські недостатки, вистачило б яких 3700 – 3800 передплатників, щоб видавати такий журнал книжками аркушів на 25, з невеличким побільшенням передплати (8 рублів). А на се число, – властиво на три тисячі (бо решту дасть запевно Галичина) – повинна б спромогтися наша російська Україна.

В 1880-х роках українські губернії давали удвоє більше передплатників, напр., «Вестнику Европы». Тепер, коли численність інтелігенції незмірно зросла, коли потреба в книжці, в пресі обхопила незмірно ширші круги, три тисячі передплатників з російської України для українського журналу – се, властиво, дуже скромне бажання і було б дуже сумно, якби воно було неможливим до здійснення.

Але поки що ми переступаємо ще тільки першу тисячу передплатників, і в тій тисячі все-таки більше передплатників з маленької, нищої Галичини, як з великої російської України.


 
Даючи дванадцятиаркушеві книжки нинішнього типу, ми й так даємо більше, ніж можемо, бо для покриття коштів (дуже скромних) такого видання треба 1700 – 1800 річних передплатників. А при тім приходиться вести й економію місця: замовляти статті менші, вибирати белетристику коротшу, дробити статті на дрібні частки, щоб статті не залежувались, щоб хоч потрошки дати щось на різні питання, які нас повинні інтересувати, з різних сфер, що понині входили в програму нашого журналу. І прикро се може бути читачам «Л[ітературно]-н[аукового] вісника», а вже незмірно прикріше нам самим.

Просимо громадянство наше пам’ятати се й дивитися на наше діло як на діло громадське. Коли хоче громадянство наше мати великий і добре поставлений журнал, чи газету, то на се не вистачить самої доброї волі, а навіть хисту видавців і редакторів, а треба також і доброї волі та запобігливості самого громадянства. Вже й так на цілу соборну Україну маємо тепер (не рахуючи двоязичних, українсько-російських) тільки всього, що одну щоденну газету, один тижневик і один місячник. А всі вони мають передплатників менше, ніж скільки треба, щоб покрити навіть мінімальні кошти їх видання. Чи ви і ваші знайомі передплачуєте газету та журнал? чи передплачують бібліотеки й читальні вашої околиці? чи держать їх книгарні вашого міста? чи робили ви які заходи, щоб приєднати передплатників «Л[ітературно]-н[ауковому] віснику», «Раді», «Рідному краєві»? Без таких заходів самих громадян наших не стане на ноги ані українська преса, ані українська книжка, загалом наша культурна робота.


 
Просимо пам’ятати, що кожне збільшення передплати чи «Л[ітературно]-н[аукового] вісника», чи «Ради», чи «Рідного краю» піде не до кишень видавців, а на збільшення й поліпшення самих видань, і Україна буде мати часописи такі, які б стояли і змістом і обсягом на рівні з найліпшими чужими виданнями, тільки тоді, як сього захоче саме громадянство, захоче передплатник. «Прибудь щастя, розум буде».

І вертаючися ще раз до «Літературно-наукового вісника», кладемо се на серце всім, кому близькі інтереси культурного поступу українства, – дбати всякими способами про те, щоб з російської України він мав якнайскоріше три тисячі передплатників і виходив справді «товстим журналом», до яких так позвикало наше громадянство.

