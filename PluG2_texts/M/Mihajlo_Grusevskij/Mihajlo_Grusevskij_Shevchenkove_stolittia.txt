З столітньої перспективи все ясніше вирисовується перед нинішнім поколінням величний і радісний момент приходу на землю українського «Апостола правди», національного пророка, котрому судилося відкрити нову епоху в житті нашого народу, сказавши те велике слово,

Що огненно заговорило,

Що людям серце розтопило

І на Украйні пронеслось,

І на Україні святилось

Те слово – Божеє кадило,

Кадило істини.

На віддалі століття повинно зникнути з нашого зору все, що було в Нім слабого й немічного, і висвободжені з злуки з ним мусили тим виразніше, тим яскравіше виступити в Нім вічні прикмети Його духа, неминуща красота Його індивідуальності і незглибима велич Його історичної місії. Визволене з-під пов’язки всього дрібного і скороминущого мусило вдарити в очі всіх, відкриті для вражень красоти і правди, проміння сього сяєва Вічного, що осінило сю стать і спочило на ній – на сій постаті Звістителя закону любові і братства, для котрого не було іншої релігії, іншої правди, іншої етики, як братолюбіє, котрого серце загоралося гнівом тільки з великої любові, і іскри докорів і ганьби викресали з нього великі пориви до правди-справедливості.

Можна було думати, що в великий день столітнього ювілею, забувши все, що могло кого-небудь дражнити й вражати, перед сею великою красою духу, в ім’я сього культу правди і любові, віддадуть честь поклоняться Йому всі племена, осяяні світом його слова, і проголосять Йому вічную славу незлобним серцем і нескверними устами…


 
Так повинно було бути, і велике українське свято мало заразом стати святом загального поєднання всіх, без різниці народу, віри і стану, кому близькі великі ідеали справедливості і любові, голошені великим Кобзарем, – хвилиною, коли завмруть, бодай на час, гіркі спомини ворожнечі і кривди –

І забудеться срамотня,

Давняя година

І оживе добра слава, –

відкриваючи бодай якийсь отвір в царство інших кращих днів і тим лагодячи всю тяготу вражень від теперішнього тяжкого часу.

Так повинно було бути – отже, не сталося. Сталося зовсім протилежне. Сей дорогий нам момент вибрали на те, щоб доторкнути найтонших нервів нашої душі, найболючіших місць нашого почуття залізними вилами самоволі – щоб ми злетіли з нашого поетичного раювання на тверду землю і ще раз почули, де ми і хто ми, під яким правом і в яких обставинах живемо.


 
Сей дотик відчуто – на се вже маємо досить доказів. І замість повторювання спільно з нашими сусідами і підсусідками натхненних наук братолюбія, очевидно, трудно чекати з сеї нагоди чогось, окрім тих «злих слів», про котрі говорено з думської катедри – тих слів, котрі так пильно вичеркувала цензура з Шевченкових творів і котрі нагадали себе так яскраво.

«В божевіллі єсть також своя логіка», – сказав Шекспір устами свого лицедія, і треба в тім вірити великому знавцеві людської душі. Нинішні вдохновителі національного курсу, очевидно, не божевільні, судячи з відсутності навіть найелементарнішої логіки в останніх їх порадах командующим на заставах України. Хіба якийсь демон руїни, заприсяжний ворог російської державності міг піддати сю гадку, котру з таким поважним виглядом здійсняли в останніх тижнях різні ділателі російської політики.

Під безпосередніми враженнями польсько-української угоди в Галичині, котру сторожі російської державності проголосили за тяжкий шах, заданий російській політиці з боку Австрії, а будучі українські інституції Галичини – за небезпечне огнище українського руху в Росії, по тих іронічних замітках на адресу «сумного образу» протектора «під’яремної Русі» – гр[афа] Бобринського і його однодумців на тему утисків українського життя в Росії, по всяких міркуваннях про той ужиток, який силкуються зробити з українського питання противники Росії, по всім сім чого б можна було сподіватися від елементарної логіки у російських політиків?


 
Розуміється, що вони з свого боку приложать старання до того, аби показати своїм тридцяти мільйонам українців, що їм нема чого стріляти очима поза межі Російської держави і зітхати до тих свобід і можливостей, які виростають для української нації за австрійським кордоном. Що вони скористаються першою нагодою на те, аби дати українцям змогу почути, що вони і у Росії мають якийсь грунт під ногами, живуть не в ворожім таборі, а можуть також рахувати на щось – мають і тут якусь змогу діяльності й розвитку.

Таку нагоду давали, власне, Шевченківські дні – на грунті святкування пам’яті великого поета, давно признаного так само великоросійським, як і українським громадянством, підчеркнути ті моменти в його житті і творчості, які говорять про можливість зближення, спільної праці в ім’я ідеалів гуманності і народного добра. Моментів таких не бракує ні в біографії великого поета, ні в вічній книзі його духу, і коли правительство стоїть на тім переконанні, що українські маси політичним українством не захоплені – власне, з його становища можна було сподіватися заходів коло того, щоб і в творчості великого поета знайти моменти, котрі воно могло б не тільки терпіти, але й звернутися з ними до тих широких мас, котрі поволі, але неустанно все сильніше і непереможніше захоплює культ великого Кобзаря. Коли київські націоналісти місяць тому виступили з проектом дати школам і народові свого очищеного Шевченка – ще в сім була логіка. Коли ж натомість дано поклик не допускати ніяких проявів пошани для пам’яті Шевченка, вигнати його з школи, з церкви, з усього публічного обороту життя – в сім не було вже ніякої логіки, а властиво, може бути тільки логіка – противодержавна, руїнна.

Робити з Шевченка щось таке, чому нема місця в рамах російської державності і російської церкви, з його імені – гасло протесту против політики правительства, против нинішнього режиму, против всього укладу російського життя – се щось недоумінне. Адже ясно, що ніякими силами не можна вирвати сього імені з життя нашого народу, з життя України з усею її різноплемінною людністю. Ніякими заходами не можна знищити Шевченкових слів, що бринять в народній душі. Осягнути замість того, що кожде слово, кождий з двадцяти тисяч рядків його «Кобзаря» буде одним кличем протесту, що кожда згадка, кождий спомин про них буде асоціюватися з заборонами і переслідуванням, з неможливістю нинішніх умов російського життя, з свідомістю незносного гніту українського життя – се ідея зрозуміла хіба з становища руйнування всеї будови російського життя.


 
Російський режим взагалі робив все можливе, щоб з скромного лояльного українофільства зробити різко опозиційну течію. Шевченківські заборони останніх днів – се незрівняний tour de force [поступ] в сім напрямі. Нема сумніву, що найбільше блискучі, помпезні святкування не могли б в такій мірі звернути увагу на українство, надати йому розголос, дати почути кривди його національного життя елементам найбільш уміркованим, далеким, аполітичним, як се роблять мудрі «поради» останнього часу. Ніщо не могло б краще переконати в серйозності і реальності українства як широкого народного руху, як та завзята, хоч безтолкова, сама собі суперечлива борня, яку розвели против українства всякі праві органи і елементи.

Під враженнями їх ми нарешті почули з уст людей, навіть найбільш скептично до українства настроєних, що вони переконуються в нім як в явищі поважнім, глибокім, народнім. Задоволення українських національних домагань стає поволі кличем всеї поступової Росії. А з свого боку ми могли слідити, як піднялися українські почування серед людності української чи серед людності України наслідком усіх отсих останніх заборон.

Українство іде твердою, тяжкою, але певною і простою дорогою до зросту, до сили, до загального признання. Кожда перешкода, котру воно мусить поборювати на своїм шляху, розвиває в нім тільки енергію і витривалість. Заборони, котрими обставлено Шевченкове століття, будуть блискучим доказом того.

І кращого ефекту, кращої пам’ятки для українства Росії кінець кінцем не міг би лишити по собі столітній ювілей нашого Великого Поета, як сей загальний рух, викликаний заборонами його святкування.