Автор статті в ч. 135 «Діла» справедливо вказує на брак дискусії в справі проектованої реформи «Просвіти», що має в найближчу середу вже прийти по своє порішення перед форум загальних зборів. Реформа далекосягла і варта була всестороннього обговорення заздалегідь. На жаль, проект статуту, вироблений Виділом, тільки недавно опублікований, в останнім числі «Письма з «Просвіти», так що й дискусію над ним розвести не було коли; а тим часом декотрі точки проектованої реформи варті зрілої розваги.

Дуже сильний розвій «Просвіти» в останніх роках, з другої сторони – зміни, які заходять в нашім культурнім житті, справді домагаються перестрою організації сього Товариства. Справа реформи тягнеться від кільканадцяти літ. На жаль, в першу чергу притім все ставиться справа, яка – коли має взагалі бути порішена – то повинна прийти на кінець, а саме: обмеження права членів на участь в житті Товариства через заміну безпосередньої участі членів в загальних зборах системою репрезентаційною. Проект права участі в загальних зборах з голосом рішаючим дає: членам головного Виділу, почесним членам, головам виділів філій (зглядно їх заступникам або делегатам), відпоручникам звичайних членів, вибраних ними на філіальних або окружних зборах, по одному на 50 членів.

Їздити умисно на збори філіальні ad hoc, визначені головним Виділом, щоб вибрати відпоручника на загальні збори – процедура досить утяжлива, і можна думати, що з виїмком хіба більших центрів краю звичайні члени будуть мінімально користати з того права. Треба не знати якої агітації, не знати якого заінтересування, щоби загал звичайних членів був численніше заступлений на загальних зборах. Можна сказати, що з переведенням сеї реформи звичайні члени Товариства фактично стратять інгеренцію в справах «Просвіти».


 
Загальні збори будуть заповнятися членами головного Виділу, почесними членами, прибраними тим же гол[овним] Виділом (їх іменують загальні збори на внесення виділу) та членами виділів філіальних, оскільки сі будуть дійсно їздити на збори. Досі фреквенція провінціональних членів не бувала велика, натомість живу участь брали члени місцеві; тепер їх участь буде обмежена, зборам грозить дуже мала чисельність, а що для правосильності зборів треба тільки 50-х членів, то Виділ і прибрані ним почесні члени мають можність великої переваги a priori [в першу чергу].

Все се грозить Товариству наслідками, котрих значення не можна навіть предвидіти, а поправа – буде дуже трудна, через утруднений приступ до заг[альних] зборів. Репрезентаційна система, коли має бути заведена (мотиви за нею, які я чув з уст авторів проекту, мене не переконують, мушу признати), то у всякім разі не така, як проектується, і в усякім разі вона має піти на закінчення перестрою «Просвіти», а не попереджати його.


 
Важні питання програмові і організаційні висуває новий проект, важні питання підносилися при дебаті над ними; добре буде, коли загальні збори здійснять з них бодай дещо – звичайно така велика реформа ніколи не удається відразу, прийдеться її направляти іще і зміняти не в однім, провіряючи на практиці. І по тім всім доперва можна буде розважити справу заведення репрезентаційної системи, а тепер її радив би я a limine [відразу] відложити, аби знову за неї не зачепилася і не застрягла взагалі справа реформи, як уже стільки разів бувало. В кождім разі, справа важна, і загал членів повинен заінтересуватися нею і прибути на заг[альні] збори якнайчисленніше.