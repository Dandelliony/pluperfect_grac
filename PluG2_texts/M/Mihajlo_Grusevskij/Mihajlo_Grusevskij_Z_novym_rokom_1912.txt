Поздоровити своїх читачів і передплатників з Новим роком, побажати їм щастя, заговорити до них з сторінок нашої газети – се для нас таки й справді велика радість. Коли в новорічних статтях всі поступові газети скаржаться на тяжкий рік минулий, то тим паче се можемо сказати ми, українці.

Ніколи ще нападки на українське друковане слово не доходили до того, до чого дійшли вони в минулому році. Воістину треба було великої відваги і упертості, щоб перенести все те, що сипалось на наші голови, що лягало каменем на наші плечі.

При таких умовинах працювати було невимовно тяжко. Часами доходило до того, що в зневірі падали руки, знесилювались ті, що стоять коло сього діла. Була навіть перед кінцем року думка сказати: «Годі». Але припинити газету після того, як вона вже пробила крізь нетрі шлях до народу, коли більшість читачів призвичаїлась до неї, дуже і дуже тяжко. І ми, ставши на зміну бувшої редакції, взяли се діло на свої плечі. Не тішимо ми себе надіями, що шлях наш буде посиланий квітками. Не таке тепер життя. Але все-таки для нас радісно поздоровляти своїх читачів з Новим роком. Поздоровляючи, ми відчуваємо, що живемо, що маємо силу боротись з тими грізними хвилями, що раз у раз б’ють нас. Відчуваємо і надіємось, що рано чи пізно, а допливемо до берега, де міцно станемо і утвердимо все те, за що тепер боремось.


 
В сій надії запорукою нам являються наші читачі, що свідомо вже йдуть вкупі з нами. Чим більше буде читачів, тим голосніше лунатимуть домагання про наші потреби, а чого хоче більшість, те рано чи пізно, а переходить в життя.

І от тепер, починаючи сей рік серед завірюх і туманів, ми не позбавлені надії на краще. Краще прийде безумовно, тільки не само, а тоді, коли його здобудуть. А здобути може той, хто має силу, хто має розум та знання. Вітаючи Вас з Новим роком, ми бажаємо Вам, щоб Ви зуміли здобути собі силу знання, бо се найкраще знаряддя в боротьбі за кращу долю.