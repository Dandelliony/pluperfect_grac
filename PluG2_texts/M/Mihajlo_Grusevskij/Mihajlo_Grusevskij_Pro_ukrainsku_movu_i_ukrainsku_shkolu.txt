Шкільна мова
Михайло Грушевський

Кождого разу, особливо під осінь, як починається наука в школі і виникають думки про школу – сумні гадки наганяють вони.

З школою в Росії недобре, особливо з школою сільською, народною.

Мало тих шкіл, так що на всіх дітей не стає. Вчаться у них небагато, а якщо і навчаться, то і те часто забувають, вийшовши з школи, навіть писати і читати не вміють. І по числу письменних Росія стоїть на однім з останніх місць поміж інших країв. А між різними краями Росії Україна також належить до гірших, найменше освічених.

Причин тому є кілька: мало грошей іде на народні школи, мало про них дбають. А головно через те так тупо в них наука йде, що вчать дітей не українською мовою, котрою дома говорять і котру одну тільки добре розуміють.

Що-небудь незвісне, незнане можна розтолкувати тільки понятними, зрозумілими словами. Вчити добре можна тільки такою мовою, котру ученики добре знають і розуміють. Се кождий тямить і розуміє, і таке правило в шкільній науці, що вчити треба ученика мовою для нього зрозумілою. А в народній школі на Україні не так. Прийде дитина до школи. Учитель говорить до неї по-руському, вона в його ледве яке там слово зрозуміє. Те, що він учить і толкує, вона ледве тямить. В книжці слів пребагато таких, що вона їх або не знає, або інакше розуміє. І так дітям мука, учителеві мука, а науки як кіт наплакав. Походить дитина кілька років, поломить собі язика так, що воно ані по-нашому, ані по-руському. Ледве пише або читає, а по кількох роках і те забуває.


 
Чому ж воно так, що на Україні не вчать дітей по-нашому, як треба? А тому, що різні пани кажуть, нібито руську мову, що нею дітей по школах вчать, наші діти розуміють як свою рідну, а селяни буцім самі не хочуть, щоб по школах їх дітей вчили українською мовою.

Щоб сього не було, передусім наші люди повинні казати при кождій нагоді всю правду, всякому панові чи начальству, що наука руською мовою йде тупо, що діти її розуміють слабо, і що селяни хочуть, щоб дітей їх учили рідною мовою.

Треба, щоб учили в школі і руської мови, і добре вчили, але щоб навчали мовою рідною: тоді діти і всього іншого навчаться скорше і краще, будуть знати руську мову та не будуть мішати не знати по-якому своє з руським.

Се наші люди повинні самі на кождім місці казати всім, щоб не клепали на них, мовбито вони самі не хочуть, щоб їх дітей учено рідною українською мовою.
Законопроект про учення українською мовою
Михайло Грушевський

В марті 1908-го року 37 депутатів Державної (Государственої) Думи подали такий законопроект:

1) щоб по тих сторонах, де живе український народ, в народних школах учено українською мовою,

2) руської мови щоб учили обов’язково,

3) книжки до учення щоб були приладжені до розуміння дітей українських і до потреб тамошнього життя.

Сей проект закону підписало, як я вже сказав, 37 депутатів: священиків, селян з України і інших. В осібній записці, доданій до законопроекту, вони поясняють, чому вважають потрібним учення українською мовою. При теперішній науці, коли на Україні вчать по школах руською мовою, темнота розвелася по Україні страшенна. Між українським народом грамотних удвоє менше, ніж між народом великоруським; в деяких губерніях українських між українцями ледве знайдеться один грамотний на десять душ; а як по котрих губерніях один грамотний на п’ять неграмотних, то се вже дуже багато. Так підупав український народ, такий здатний, способний з природи своєї, що колись далеко вище своєю освітою стояв від народу великоруського (московського) та дивував сторонніх людей своєю освітою й охотою до книжки та науки.

Чому так сталося, поясняє та ж записка. Наука в народній школі може йти добре тільки рідною мовою, яку школярі добре розуміють, як свою. І коли почали заходитися по всій Росії коло шкіл, тому з п’ятдесят літ, то тямущі українці заходилися складати українські книжки для народних шкіл, щоб на Україні по школах вчити по-українському. Найбільші наші письменники тоді зайнялися сим. Славний український історик Костомаров збирав гроші на видання українських шкільних книжок; Куліш зложив дві граматки, більшу і меншу; сам Шевченко видав малого українського букваря.


 
Та не позволено було вчити по школах з українських книжок. Вчили по-руському і з руських книжок, а діти селянські тої мови добре розуміти не могли, і наука ішла через те тупо, і що навчалися, те дуже скоро забували; навіть траплялося, що вийшовши з школи за три або чотири роки, читати вже забували. А, крім того, зіставалися що називається без язика: бо по-руськи не могли навчитися, а від своєї мови відставали, бо в школі їм казали, що то не мова, а так, мужицька говірка. І так забивали їм памороки, що на все життя відбивали охоту і до книжки, і до науки, і до всякого знання; калічили душу, а не вчили.

Найбільш тямущі знавці шкільної науки в Росії, як Ушинський, барон Корф, Вессель, Водовозов розуміли і показували на се, що від такої науки нема користі для народу: треба доконче вчити дітей рідною мовою, щоб наука добре йшла, значить на Україні треба вчити по школах українською мовою. Інакше український народ не вийде з теперішньої темноти, убожества й поневіряння. Комітет міністрів, міркуючи про заборону української мови (1905), признав, що сі заборони не дають українському народові вийти з теперішнього упадку («препятствуют повышению нынешнего культурного его уровня»).


 
Навіть духовне начальство побачило се, і коли духовенство Подільської єпархії удалося з сим до Синоду, то Синод дозволив (в 1907 p.), щоб у сільських школах, де ходять українські діти, вчити і толкувати українською мовою; позволив учити української мови в вінницькій школі, де вчать на учителів приходських шкіл, щоб ті учителі могли вчити дітей українською мовою, і шкільні книжки приладити для розуміння українських дітей.

Отсе все пригадує записка депутатів, додана до проекту. Потім була звістка, що в думській комісії народної освіти зайшла мова про научання в народних школах, де вчаться діти не руські, і комісія признала, що в таких школах треба вчити дітей їх рідною мовою. Притім один з тих 37 депутатів, що підписали заяву про потребу научування українською мовою, професор Лучицький, нагадав особливо про научування українською мовою в школах, де вчаться українські діти.
Українське письменство
Михайло Грушевський

Сповістили газети, що комісія Державної Думи для справи народної освіти на нараді своїй признала, що по місцях, де живе люд неруський (инородческий), по школах мають учити місцевою мовою, «коли вона має письменство і літературу».

Колись російське начальство не питало, чи люди мають на своїй мові письменство чи літературу, і заходжуючися вчити різних інородців по школах, не тільки що саме для них книжки складало, а навіть і азбуку укладало, як не було у них ніякого письменства, ні навіть азбуки. Тоді воно дбало про те тільки, щоб навчити того «инородца», зробити його більш тямучим, освіченим, і не боялося, що з такої науки «може вийти політика». Знало, що навчити добре можна тільки рідною мовою, і для того казало вчити по школах рідною мовою, казало для того підучувати тих самих інородців на учителів, складати книжки, перекладати на їх мови Святе Письмо і інші книги, і навіть для того азбуки наново видумувати.

Так було, наприклад, років тому сорок або п’ятдесят на Кавказі: різні почтенні генерали, чиновники та духовні російські складали азбуки, книжки для науки, перекладали Святе Письмо, заводили науку на рідній мові для тих маленьких народів, котрих там на Кавказі без числа мешкає, а єсть такі, що всього того народу кілька тисяч. Був такий генерал, барон Услар називався – так він, Боже ти мій милий, для яких тільки народів не наскладав азбук, словарців, книжок! Що ж, і для кількох тисяч варто потрудитися, щоб дати їм змогу вчитися, просвічатися, на людей виходити.


 
Тепер зачинають питати, чи є на тій мові письменство або література. Спитають, може, й нас. Чи маєте на вашій мові письменство і літературу?

Маємо, панове депутати, досить маємо, і не з учорашнього дня. Триста літ з верхом минуло з того часу, як наші предки, побачивши, як наш нарід пропадає в темноті, без школи, без книги, заходилися просвічати його мовою рідною, зрозумілою, народною. Побачили, що українські діти вчаться по чужих школах – польських, і, вивчившися, одвертаються од свого народу, гидують своєю мовою і своєю батьківщиною, стають поляками. Побачили, як одкидаються од свого кореня і народу пани і всякі люди заможніші через те, що на нашій мові нема ніякої науки, нема у нашого народу ніякої освіти, ніякої культури [Культурою зветься все, що тичеться освіти і просвіченого життя: наука, письменство, школа, художницька штука всяка, добрий лад в житті людськім, товариськім.].


 
Щоб тому запобігти, почали заводити школи, перекладати книги церковні, Святе Письмо і всякі інші «на просту посполиту мову», як вони її називали – себто народну, якою сам народ говорить. Почали тою мовою складати вірші церковні, побожні і світські, комедії театральні і всякі книжки.

Особливо ж з кінцем XVIII в., як Іван Котляревський так дотепно зложив народною українською мовою книжку про Енеєві пригоди – багато стало складатися віршів, представлень театральних і всяких оповідань українською мовою. Бо побачили, що то дуже гарно виходить. Гарні дуже вірші українські складав Гулак-Артемовський, оповідання писав Квітка. Шевченкові вірші уславили його ім’я не тільки між нашим народом, а і між чужинцями – що славний дуже поет був.

Потім були такі письменники славні, як Куліш, Костомаров, Марко Вовчок, Федькович; новішими часами гарні дуже повісті і оповідання писали: Левицький-Нечуй, Панас Мирний, Кобилянська, Коцюбинський, Стефаник, Винниченко; чудові вірші писав Франко, Леся Українка, Самійленко, Олесь, Чупринка; театральні комедії і драми писали Кропивницький, Карпенко-Карий, Старицький.


 
І інших було багато дотепних і гарних письменників, якими не стид похвалитися і перед чужинцями: їх писання переложені на різні чужі мови, чужі люди їх дуже похваляють. Книжок українських надруковано без ліку. Газет і журналів самих виходить до сотні по різних усюдах, в Росії і за границею. Є журнали наукові, для самої тільки науки. У Львові і Києві є наукові товариства українські, які видають книжки про саму високу науку. Львівське товариство, давніше, вже більше як тридцять літ засноване, видало кількасот різних наукових книжок і дуже поважається у вчених людей.

І наука всяка йде українською мовою – як не в Росії, то за границею. Перша граматика чисто народної української мови вийшла дев’яносто літ тому в Харкові (написав її Павловський). З того часу різних граматик українських, що вчать, як вірно говорити і писати українською мовою, вийшло кілька десятків. Словарів українських для тих, хто хоче знати, яке значення має котре слово українське, також є багато. Є словарі українсько-російські, українсько-німецькі, українсько-польські й інші. Недавно одержав нагороду від Петербурзької академії наук великий словар української мови, що вийшов три роки тому в світ.

В 1848 р. заведено в Львівськім університеті кафедру української мови і літератури – щоб, значить, один професор щороку вчив того. Потім такі кафедри заведено в університетах в Чернівцях і в Кракові (в Австрії); і в Росії зачали були по-українськи викладати в деяких університетах в 1906 – 1907 pp., та потім заборонено. У Львові тепер викладаються по-українськи такі науки: українська мова, українська література, історія українська і всесвітня, географія, право цивільне (гражданське), карне (уголовне), процедура судова, різні предмети церковні; а українці добиваються, щоб був цілий український університет осібний у Львові, і, мабуть, незадовго того доб’ються.

Гімназій таких, де вчать по-українському, в заграничних українських землях є тепер дев’ять (у Львові дві, в Перемишлі, в Станіславові, Тернополі, Коломиї, Вижниці, Чернівцях і Кіцмані по одній); се все державні (казьонні), а приватних (частних) – щось вісім, та про них не говорю. Народних шкіл, де по-українськи вчать, сотні і тисячі є. В Росії вже шостий рік, як стало можна видавати українською мовою всякі книжки і газети; по благословенні Синоду виходить переклад Святого Письма, дозволено по церквах проповідувати українською мовою. Тільки за школою діло стало.

Маємо, панове депутати, всякого письменства і літератури української доволі! Постановляйте тільки скорше, щоб і у нас, в Росії, по школах учили українською мовою, народові до просвіщення дорогу одкривали.
Не порозумнішали
Михайло Грушевський

Перший раз за всі роки пішла в Державній Думі з приводу української школи поважна розмова про український народ, про його потреби і його мову. І як же немудро показала себе при тім більшість послів сеї третьої Думи! В комісії народної освіти признавали, що по сільських школах треба вчити рідною мовою, але українську мову до того не допускали. Коли один з членів комісії рішучо поставив справу так, щоб у такім разі і на Україні в народних школах вчити по-українському, то більшість членів виступила против сього – бо, мовляв, українська мова не мова, а тільки «наріччя» руської мови; через те, кажуть, українських дітей треба вчити руською мовою.

Ну та комісія сього ще не рішала – справа мала ще йти в Думу. А в Думі тим часом велися балачки про українську мову, коли почали рішати, якою мовою мають вестися справи в місцевому сільському суді, що буде заведений на місце теперішніх волосних судів. І знов те саме. Починають говорити, що руський горожанин, підданий, значить, російський, обов’язаний вміти по-руському. Кажуть, що українці і білоруси – руські, то їм не треба своєї мови, і, мовляв, самі українці не хочуть своєї рідної мови, а хочуть руської. Так говорив єпископ Холмський Євлогій – дарма що на власні очі бачив, як холмські українці спольщилися саме через те, що не було там просвіти на рідній, українській мові.

Сусідні з Холмщиною галичани, живучи під польським пануванням, піднялися й просвітилися через те, що мали освіту на рідній мові – і школу, і книжку, а холмські українці і під руською державою підупали без сього. Тепер клопочеться той Євлогій з іншими, щоб Холмщину від Польщі відділити, щоб не польщилася. Відділити її і правильно було б, бо то земля українська, а не польська, тільки що то Холмщині поможе, як і далі українцям не буде спромоги просвіщатися? Як поляки і інші народи матимуть польську мову в школі, і в суді, і в церкві, а українцеві все зась буде до своєї рідної? А все за те тільки, що його мова до мови руської близька, подібна!


 
Українці і білоруси руським найближчі, як рідні брати. Своїми творами збагатили вони руське письменство. Своєю працею і кров’ю піднесли вони Руське царство. З того часу воно й стало велике, сильне і дуже, як українці до того царства приєдналися, – не з примусу, не силою, а своєю волею. То за те, що вони найрідніші, – мали б бути послідні? Не мали б мати того, що матимуть інші, чужі? То була б правда!

Вже в 1905 р. Комітет міністрів признав, що український народ з злиднів і темноти своєї не може піднестися через заборони та перешкоди українській мові. А тепер знову наново треба те кождому твердити? Українська мова – не мова, кажуть; до руської подібна, кажуть. Подібна, та не та, – одмінна і різна від руської. І руський суддя дуже часто українця в суді не розуміє, а українським дітям від учення в руській школі не наука, а мука.

А що українська мова – «наріччя» тільки, що вона мужича мова, як деякі кажуть, то що з того? Одні кажуть, що мужича, що наріччя; а другі, котрі тямущі, кажуть, що мова правдива. На ній в Галичині в гімназіях і в університетах давно вчать всякої науки, не тільки що в народній школі. Та нехай яка там єсть, така єсть, а коли нею говорять десятки мільйонів українського народу в Росії, то треба, щоб тою мовою і вчили в школі, і щоб в суді нею можна було розмовлятися, чи прошеніє написати, щоб селянинові не тратитися останньою копійкою на адвоката.

Коли ж то порозумнішають люди та таку просту справу второпають!
Не позволяти!
Михайло Грушевський

Розійшлася звістка, що в комісії думській, яка займається справами народної освіти, укладаючи проект закону про школи «інородчеські», таки не пропустили української мови. Київський депутат добивався, щоб у школах на Україні по-українському учено, коли між іншими інородцями мають учити дітей їх рідною мовою. Але більшість членів комісії на те не пристала. Ухвалила, щоб рідною мовою вчили в губерніях балтійських і польських: щоб польською вчили між поляками, латиською – між латишами, естонською – між естами. Потім згодилися розтягнути се на губернії литовські.

Праві підтримали жадання, щоб і в школах між людністю магометанською вчили їх рідною мовою: між татарами – по-татарському, між киргизами – по-киргизькому, між черкесами або чеченцями – по-черкеському або чеченському. Підтримали й домагання представника жидівського, щоб по-жидівському вчили в школах для жидівських дітей «в черте оседлости», себто в тих губерніях, де жидам позволено пробувати. Казали, що зробили се вони на сміх, щоб показати, до якої недоречності доводить правило про рідну мову в школі.

Але українцям і на сміх не схотіли позволити. Поляки і литовці, латиші й естонці, татари й киргизи, жиди й армяни нехай мають свою школу, нехай їх діти вчаться рідною мовою. А українцям та білорусам того не позволяти. Нехай далі морочаться з незрозумілою мовою руською. Нехай далі тратять марно роки шкільної науки й виходять в життя темними сліпцями, без знання, без освіти. Нехай нидіють в біді й темноті. Думським депутатам про се байдуже.


 
Правда, справа в комісії ще не скінчилася, пішла ще в повну Думу. Та по тім, що в комісії не можна було і від повної Думи сподіватися багато ліпшого. Знову почали говорити, що української мови нема, що єсть тільки один руський народ і одна руська мова, дарма що п[ан] найстарший міністр Столипін українців оголосив за інородців.

А найгірше – покликувалися на те, що українські селяни самі не просять української школи. Посилалися на різних земляків у Думі і на українських селян-депутатів, що у ній засідають. Доводили, що українські селяни не просять і не хочуть української науки в школі.

І се, кажу, було найгірше.
Колишня освіта і теперішня темнота
Михайло Грушевський

Буде тому двісті п’ятдесят літ з лишком, за гетьмана Богдана Хмельницького, переїздив через Україну грек з Сирії Павло з міста Алеппо. Він дуже докладно описав сю подорож свою і що він бачив на Україні. Його рідна країна Сирія пропадала тоді в темноті, біді і неволі під пануванням турецьким. Україна ж саме тоді визволилася з-під польського панування і жила по всій своїй волі. Вигнали панів, забрали їх землі, самі вибирали собі попів, і учителів у школу, яких хотіли, собі присоглашали. Кажуть пани звичайно, що темні мужики не можуть самі собі порядку дати.

Отже, той Павло саме тому дивується, які гарні порядки тоді були на Україні: як роботящо і розумно хазяйнували люди, як дбали про бідних, калік і сиріт, як старалися про освіту. Дуже дивно було йому бачити, що тут усі діти письменні, навіть дівчатка, навіть сирітки: «Вчать їх, – каже, – а не дають волочитися без діла». В кождім селі була звичайно школа, старалися про неї самі селяни, ніхто до неї не мішався. Вчили в такій школі мовою своєю, українською, а хоч не мудрі були ті учителі, проте було письменних, може й, більше, ніж тепер.

Український нарід, як порівняти його до московського, приміром, був тоді далеко розумніший, освіченіший, проворніший. З України потім ціле століття находили на Московщину люди, що тут заводили школи, бібліотеки, вчили, писали і друкували. Довгий час всі вищі духовні в Московщині були з українців, бо своїх учених там не було. Довгі часи Московщина жила українською наукою, поки своєї нарешті не розвела, працею та заходами тих же українських учених.


 
Так було двісті літ тому. А тепер? Тепер навпаки. Тепер український народ задні пасе. Письменних на Україні, так гуртом узявши, буде чи не удвоє менше, як у московських сторонах. Україна стала одною з найтемніших сторін. Книжок, газет між народом розходиться незвичайно мало. Люди не мають поняття ні про що. Подивитися по всяких заводах, чи торгівлях, чи по школах та урядах – більше там руські, поляки, німці, французи всяку справу ведуть, а наш чоловік на чорній роботі, бо невчений. Край багатий, родючий, дозвільний, а люди ледве живуть, в біді та темноті, та тільки що про переселення думають.

За сі двісті п’ятдесят літ інші краї поправилися, покращали, просвітилися й збагатилися так, що й не сказати. А наш край, наш народ зостався трохи не з тим, що був, або й ще назад пішов. Зостався темним гречкосієм, наймитом чорноробочим. Таке з ним зробила панщина, наново на нього накинена. Людей від усяких справ відсунено, так що нічим не могли порядкувати: мовчи, не розсуждай, що прикажуть – сповняй. До того темнота, не було освіти. Шкіл мало, а вчать непонятно, мовою руською.


 
Люди відбивалися від своєї мови, а руської не могли навчитися так добре, щоб нею орудувати і всякі руські книжки докладно розуміти; своєю ж українською мовою привчали їх гидувати, мовляв, се мова мужицька, до науки не здатна. Та й українських книжок ані газет не можна було друкувати, ані тримати. І так, не маючи своєї освіти народної, народ наш за сей час стемнів, збіднів, самий останній став, хоч не обділила його природа ані розумом, ані поняттям.

Треба з того поправлятися; треба думати, щоб не пропасти. Кріпацтво скасовано, от уже п’ятдесят літ. Помаленьку поширюється самопорядкування, більше права селянин має. Треба з того користуватися та й дальшого поширення доходити. Стало вільніше закладати товариства селянські та робітничі, крамниці, бібліотеки – і з того треба користуватися та їх поширювати. Стало можна – вже от шостий рік – видавати українські газети й книжки всякі; треба користати з того та ширити скрізь українську газету й книжку.

Треба добиватися те, щоб по школах у нас учено по-українськи: треба про се скрізь і всякому нагадувати, бо інакше школа нічого не поможе освіті нашій. Треба горнутися до свого українського, заохочувати до нього, поширювати його всякими способами. Бо інакше як на своїй народній українській основі не стане наш народ просвіченим, не вийде з теперішньої темноти, злиднів і пониження. Се вірно!

Всі інші народи, які дійшли добробуту, освіти, доброго ладу, дійшли тільки завдяки тому, що мали просвіту на своїй рідній мові. От багато говориться про малесенький народ фінський – як він вилюднів за сто літ завдяки самопорядкуванню та своєрідній освіті і культурі. І наш нарід не іншою дорогою виб’ється з теперішніх злиднів, як тільки тримаючися свого, поширяючи освіту на рідній мові, а з освітою доходитиме і всякого ладу і права.

Воно й тепер таки слідно, що поправляється на краще, де люди беруться до української книжки та газети. Нехай би тільки ширилися українські книжки й газети по всіх усюдах, аби скрізь коло того тямущі люди заходилися.
Шкільна справа в Галичині
Михайло Грушевський

На кождий рік галицька «Рада шкільна краєва», себто шкільний совіт, що завідує народними і середніми школами Галичини (гімназіями, семінаріями учительськими, реальними школами і ін.), видає своє справоздання (отчет) і дає змогу придивитися до шкільного діла Галичини, хоч почасти. Кажу не зовсім, а тільки почасти – тому що се справоздання не всі сторони шкільного життя освітлює однаково, а деякі навіть умисно зоставляє в тіні, а то ті саме, за які йде найзавзятіша боротьба в Галичині між українцями і поляками.

Як вся адміністрація (казьонна управа), так і власть над школами в Галичині лежить у польських руках і в польську сторону вона все гне, та навмисно закриває такі сторони, де се виходить наверх. І в справозданні Ради шкільної про всяку всячину можна довідатися, тільки не про те, як користується з школи і які вигоди має в ній народність українська, а які народність польська.

І так щодо народних шкіл довідуємося з нового справоздання, що в цілій Галичині (разом у Східній, де живе більше українців, і в Західній, де живе більше поляків) було в 1908 р. всього казьонних шкіл українських, де дітей учать по-українськи, 2343, прибула против попереднього року 41 школа; польських було 2667, прибуло 92; німецьких 25 – стільки, як і торік; між українськими школами не було учення в тім році через недостачу учителя або поміщення в 91 школі, в польських – в 99.

В Галичині поляків, рахуючи разом з жидами (котрих при переписях рахують до поляків), більше, ніж українців: по переписі 1900 р. нараховано українців в цілій Галичині 3 міл[ьйони] 80 тис, а поляків разом з жидами – 3 міл[ьйони] 982 тис; направду українців буде трохи більше, ніж поляків. Виходило б, ніби школи як не зовсім добре, то все ж таки досить справедливо розділені між українцями і поляками, – що нема кривди українцям. Кривда, одначе, єсть на ділі, тільки її замовчує справоздання.


 
Перше те, що школи з українською мовою всі нижчого типу, звичайно однокласні; шкіл народних трикласних, чотирикласних і вищих нема українських, тільки польські. Є українські гімназії, є многокласні школи при учительських семінаріях, але тут говоримо про народні школи. Отсе перша кривда – що польське начальство не попускає многокласних українських шкіл: як хоче котре село многокласну школу мати, то начальство радить громаді українську школу на польську обернути, і взагалі до того всякими способами призводить, щоб було більше польських шкіл, а українських менше.

Друге те, що в українські школи назначають таких учителів або учительок, поляків та польок, що не вміють гаразд по-українському, і вони не можуть добре вчити в українських школах.

Третє – що начальство й інспектори шкільні кажуть учителям дужче налягати в українських школах на польську мову – щоб діти вміли правильно говорити й писати по-польському. Властиво, польська мова має бути необов’язкова в українських школах – тільки для тих дітей, що самі схочуть; тимчасом учать всіх, і дуже багато на неї часу тратять та не встигають добре навчити іншої науки. Було б краще, якби вчили німецької мови – державної (государственої), котрої потрібно і в війську (в солдатах), і як дитина піде до вищої школи, то мусить з неї здавати екзамен.


 
Правда, і з тим всім таки українським дітям краще в галицьких школах, як у нас. Діти селянські в Галичині вчаться здебільшого таки по українських школах, вчать їх всього з українських книжок, толкують все мовою українською, для дитини зрозумілою, і їм там легше вчитися. Але по законам австрійським кождому народові мусить бути дана спромога, щоб діти його могли всякої освіти доходити своєю рідною мовою, а не мусили вчитися другої мови.

Українці заселяють Східну Галичину, і є їх тут далеко більше, ніж поляків [По казьонній переписі 1900 р. було в Східній Галичині 3 міл[ьйони] українців, а 1 міл[ьйон] поляків, а на ділі було українців більше, а поляків менше.], – українцям тут мусить бути дана всяка спромога просвіщатися на своїй рідній мові, по австрійським законам. Так міркують галицькі українці і добиваються, щоб Раду шкільну [було] розділено: щоб осібна була українська шкільна рада для українських шкіл, а осібна польська рада для польських шкіл. Се для того, щоб польських учителів не назначали в українські школи, щоб не робили перешкод українській школі, не нагинали силоміць українські громади у себе заводити польські школи, і таке інше.

Щороку галицькі українці зводять і в парламенті (Державній Думі), і в Галицькім соймі велику боротьбу за те, щоб українських шкіл народних і вищих (учительських семінарій, гімназій й інших) було більше, а окрім того закладають з складаних грошей школи приватні (частні), приготовительні курси для дітей, що кінчають школи сільські і хочуть іти до гімназій.

Бо порозуміли галицькі українці, яке велике діло, щоб народ мав школу добру на своїй рідній мові – без сього не може бути він просвіченим, заможним, щасливим. І через се завзято борються за школу і просвіту на своїй рідній, українській мові.
За український університет
Михайло Грушевський

Ми в Росії добиваємося народної української школи, щоб у ній українських дітей учили українською мовою. А в Україні заграничній, в Галичині, українці добиваються вже українського університету, щоб українці мали свою осібну найвищу школу, де б усі науки викладалися українською мовою і українськими професорами; хочуть, щоб всякі наукові потреби українського громадянства задовольнялися українською наукою – Щоб українство жило своїм власним і повним життям.

Се діло важне, і кілька літ тому, як у Росії заносилося на свободу і розвиток, тоді і на російській Україні піднялося питання про український університет, або принаймні про викладання українською мовою деяких предметів з українства (української мови, письменства, історії, права). По деяких університетах (Одесі, в Харкові) декотрі професори зачали були викладати по-українському, а в Державній Думі українські депутати приготовилися поставити проект закону, аби по тих університетах, що на Україні, заведено кафедри українські – щоб науки про Україну викладалися мовою українською. Та потім пішло все назад, виклади українські по університетах заборонено, депутатів українських в Думі не стало. Де вже думати про університетські науки! Коли б по-українському вчили в школах самих початкових народних, де вчаться діти, що по-руському не вміють. Та й того не хочуть позволити…

А українці закордонні, котрі народні школи українські здавна мають, а новішими часами добилися і українських гімназій, добиваються тепер українського університету: щоб у Львові був осібний український університет.


 
Теперішній університет Львівський більше польський, ніж український. Властиво мав бути чисто український, бо поляки мають свій університет у Кракові, в польській частині Галичини. Тільки тоді, як про се діло йшло, в 1860-х роках, українці галицькі ледве починали ворушитися після вікового упадку; учених людей між ними було обмаль, окрім священиків, майже нікого. Тому в Кракові університет цілий зроблено польський (перед тим і в Кракові, і у Львові, як і скрізь по Австрії, вчено мовою державною, німецькою, як у Росії російською), а у Львові тільки сказано вчити українською мовою кілька наук, котрі здавалися найпотрібніші.

А поляки, котрі тим часом велику силу взяли в Австрії, згодом так справу повернули, що позволено у Львівському університеті викладати як котрий професор собі хоче – чи по-українському, чи по-польському. Тоді стали вони проводити на всі місця в університеті своїх поляків, і в 1870-х роках уже й не було сливе професорів-українців – окрім тих кількох українських наук, що ще давніше були заведені.


 
Так, захопивши університет, поляки українців на професорські місця не пускали і добивалися, щоб правительство признало університет за польський. Тоді українці стали домагатися, щоб їм заложено осібний університет у Львові. Посилалися на те, що по австрійським основним законам кождий народ, що в Австрії живе, повинен мати всякі школи, так щоб можна було вчитися на своїй мові, не потребуючи вчитися другої мови. Отже, добивалися по тому закону, щоб у Східній Галичині були українські гімназії скрізь, а у Львові український університет. Бо то наш край і нашого народу там більше понад усякий інший.

Про університет така боротьба дуже завзята пішла вже тому більше, як десять літ. Студенти українські бунтувалися, професори українські подавали про се заяви і прошения до правительства, на вічах люди домагалися університету, депутати добивалися в парламенті. Та поляки, маючи велику силу, спротивлялися тому, бо не хочуть, щоб українці на свої ноги стали, свою освіту і науку мали. І так правительство, слухаючи поляків, все ще ніяк не згодиться дати дозвіл і гроші на заснування осібного українського університету. Та, мабуть, недалекий той час, коли таки згодиться, бо дуже українці напирають – завзялися за свій університет дуже і не заспокояться, поки свого не здобудуть.


Промовили
Михайло Грушевський

Втішно прийняло українське громадянство звістку, що в селі Теслугові Дубенського повіту (на Волині) селяни на волосному сході постановили просити, щоб у їх волості замість теперішніх церковних шкіл одкрили школи з українською мовою, де б дітей учили по-українському. Потім і на повітовому з’їзді в Дубні се ж бажання своє чи прошения теслугівські селяни поновили.

Здається, невелика річ, і чого б тут тішитися з того українцям по цілій Україні та похваляти теслугівців? Бо ж відома річ, що тямущі селяни й по інших сторонах та селах розуміють, що наука українською мовою в сільській школі ішла б далеко легше і спорніше, діти і читати та писати научувалися б скоріше, і всяку науку переймали б краще, коли б її викладали рідною українською мовою, та й руську мову затямили б певніше, якби їх научувано її мовою зрозумілою, українською.

Книжка, газета, учебник, наука шкільна – все се для селян повинно бути по-українському, щоб було зрозуміле і діло своє сповняло. Се, кажу, тямущі селяни розуміють скрізь. Не раз опитувано селян про се і здебільшого селяни, котрі тільки не одцуралися свого життя селянського, однодушно кажуть, що треба їм української науки, української книжки, української школи. Але що ж? Начальство їх про те не питає, а вони мовчать, самі не кажуть, чого хочуть, чого їм треба, щоб вийти з теперішньої темноти та злиднів. А різні люди тому й раді.

Як тільки мова зайде про те, щоб селянам дати школу українську – зараз вони в одну душу заводять: «Селяни, – кажуть, – мовчать»; «селяни того не просять»; «селяни з руської школи і науки вдоволені, української не хочуть». А от якби таких теслугівців на Україні було більше, було б інакше. Не говорили б за наших селян різні панки, що буцімто селяни української мови не хочуть, і їм не треба її.


 
Воно хоч і кажуть, що слово – то срібло, а мовчанка – золото, одначе, се не завсіди буває правда. Недурно і так кажуть: теля не реве, корова не чує. Поки селяни самі про свої потреби і бажання не говорять, хто буде за них одгадувати?
За слова і букви
Михайло Грушевський

У нас невесело. Ще в свіжій пам’яті стоять утрати стількох корисних робітників на ниві українського життя, закриття «Просвіт», різні кари на українське слово, на українські газети, провал закону про навчання українською мовою в народних школах, а в закордонній Україні – кривава боротьба за університет, справа катування українських дітей по школах за українську мову і нечувані бурі в Галицькім соймі.

Але там – се бурі народні, там боряться проти недолі, там виступають всім народом для здобуття кращих порядків життя, кращих законів. Там зараз на кожду кривду відповідає ціле громадянство – від послів парламентських чи соймових почавши і до селянських віч і зборів. В кождій хвилі нарід, селяни обзиваються до своїх провідників і представників, то покликаючи їх, аби пильнували справи народної, то заявляючи свою однодушність з ними. Люди рвуться до праці, до боротьби, щоб запевнити краще життя своїй землі, своєму народові, і надія на кращу будучину України витає над ними.

У нас же – понура мовчанка, тиша і знеохочення, немов навколо безнадійно хорої людини. Мовчить наш нарід, мовчать його представники в Думі, немов серед порожньої пустки лунають голоси, що підіймаються за право нашого народу. Де-не-де, зрідка, тихо і несміливо пролунає селянський голос за своєю мовою, за своєю школою, за правом вільного розвитку народного. Сі одинокі голоси никнуть, і вороги нашого народного життя нахабно кричать, що наші жадання – се наші видумки, що їх видумує кілька людей, а селянство українське не хоче української книжки і газети; не бажає, щоб дітей українських по школах вчили рідною українською мовою; і не хоче того, аби в церкві, чи в суді, чи в уряді («присутствии») були люди, які могли б розмовитися з ним українською мовою і відповісти йому тою ж зрозумілою для нього мовою.


 
Так відзивався недавно в Думі гр[аф] Бобринський на слова київського депутата, коли той домагався, щоб у народних школах на Україні вчили мовою українською. Щоб збити його слова, Бобринський показував, що багато є українців у Думі, а не домагаються української школи. Так відзивалися і перед ним різні пани, як здіймалася мова про українське слово. Говорили, що українські селяни не приймають нинішніх українських книжок і якшвидше хочуть спекатися своєї української мови та набратися панської. Але кождий розумів, що таке говорять вороги українського життя, українського слова, і так і приймав се. Та доводиться часом почути подібну мову вже нібито й не від ворогів, а від людей, які вважають себе прихильниками українського слова і самі, мовляв, хочуть працювати для розвою українського життя.

Страх нібито вони щирі до українства і до українського слова, тільки, бачите, не приймає їх душа теперішньої мови української, якою в українських книжках і газетах пишуть: не Шевченківська се мова, а їм треба, щоб і книжка про годування телят, і фізика, і підручник діловодства в товариських крамницях – все не інакше було писане, як мовою Котляревського, Квітки або Шевченка. Інший знову конче хоче, щоб такою мовою писали, як у його сторонах, на його хуторі говорять. І знов найчастіше посилаються на селян: мовляв, не за себе кажуть, але от селяни сих книжок і газет не приймуть, бо не зносять теперішньої мови або правописі, котрою вони друкуються.


 
Одні бідкаються, що селяни, привикши в школі читати з ъ і ы, не втнуть теперішніх книжок без сих букв, і радять писати давнішою казьонною правописсю. Інші знов остерігають від галицької правописі: що селяни наші не знесуть книжок таких, де ся пишеться осібно. Треті знову вишукують різні «незрозумілі для селян» слова, яких селянин, мовляв, не може знести і тих книжок не прийме.

І так збивають та відстрашають людей та сіють неохоту і розтіч між українцями. Не тільки якісь темні писачки, а й такі газети, що хочуть напереді українського життя стояти, – і ті замість дбати про поширення розумних, правдивих гадок, часто займаються найстаранніше отакими баламутствами правописними та язиковими, отими усобицями за ся та ї, та й ще удають, ніби вони за селян се так говорять.

А се все неправда, ніби селяни вважали так дуже на те, чи і чи ї пишеться, і чи ся стоїть при слові, чи окремо. Два роки видавали ми «Село» умисно правописсю посередньою між тою, яка уживається в українських газетах в Росії, і тою, якою пишуть в Галичині в школах і у всяких виданнях (тою ж правописсю друкуються видання наукових товариств українських у Львові і в Києві і наш найбільший і найстарший журнал «Літературно-науковий вісник»); а календар «Села» на р. 1911 надрукований був правописсю галицькою – такою, як отся стаття написана.


 
Робилось се умисно, аби читачі не прив’язувалися сліпо до якоїсь одної правописі, а розбиралися в усяких, і справді, читачі на тім не спотикалися. Були за сі роки передплатники-селяни і в Полтавщині, і на Поділлі, і в Херсонщині, і на Поліссі, було багато листів від них: часом дякують, часом просять про те і те написати, часом на щось показують, але не бувало таких, щоб жалілися, що не так в газеті пишуть, як у їх селі говорять, або не так виписують яке-небудь слово, як вони привикли. І се діло зрозуміле. Селяни не діти, щоб бавитися якимись крапками над і, або тим, як писати житє чи життя.

До часописі української чи до книжки беруться селяни найрозумніші, котрі хоч до високих шкіл не ходили, але всяке діло потраплять зрозуміти не гірше від якого пана з гудзиками. І вони дуже добре знають, що як нема двох лиць людських зовсім однаких, так і мов: кождий чоловік говорить хоч трошки одмінно від іншого, а село від села; а як слова неоднаково вимовляються, неоднаково й пишуться. Книжки й газети виходять для цілої України і не можуть потрапляти під те, як говорять в тім чи іншім селі чи околиці. Не можуть і писати мовою Шевченка та Котляревського про кооперацію чи хороби худоб’ячі, бо ні Шевченко, ні Котляревський про те не писали; та й мова не стоїть на однім місці: за п’ятдесят або сто літ і в мові, як і в житті, настають великі зміни.

А вже зовсім марна річ сваритися про те, чи писати здається чи здаєть ся, зявивсь чи з’явивсь, пять, пьять чи п’ять, нїс чи ніс. Якби у нас була одна школа українська, вона б усіх призвичаїла до одного; а тепер ті, що в російських школах позвикали до російського письма, звикли бачити ся разом з словом, а в інших слов’янських мовах ся пишуть осібно, і коли в галицьких школах і книгах такий звичай повівся, чому б цуратися такого писання? А в кождім разі нема чого споритися і кидати книжками через те, що там не так ся пишеться абощо, та ще й на селян посилатися.

Ми за сі два роки набрали міцного переконання, що селяни наші далеко розумніші, ніж про них різні пани думають. Вони тямлять, що справа народної освіти, народного добробуту, розвитку народного – справа занадто велика і важка, аби спиняти її теревенями про слова і букви. Ми певні в тім. Але добре б було, щоб селянство наше не зіставалося мовчазним свідком того, що за них і про них правлять різні пани.

Треба, щоб воно голосно відзивалося, коли за нього говорять таке, нібито воно не бажає собі української школи, української освіти, не любить українського слова, української книжки, або що воно оглядається в них за мовою свого хутора, чи за якимись привичними буквами. І треба, щоб селянство наше самим ділом показувало, наскільки цінить українське слово, українську книжку, українську газету.
Великдень
Михайло Грушевський

Великдень – світле і радісне свято життя!

За давніх часів, коли не було теперішньої християнської віри, люди справляли свято весни. Раділи, що тепло, сонце, життя знов бере гору над холодом, зимою, смертю. Їм здавалося, що то знову вертає на землю якесь божество життя, урожаю, радості, що було десь у неволі, у злої чарівниці-зими, а та панувала без нього і нищила все живе – чоловіка, звіра і рослину, сіяла пітьму, холод і загибель. І раділи, що знов воскресає природа, і життя та радість беруть гору над смертю і смутком. І справляли гри, танці, співали і веселилися – як ще й досі справляються й у нас на Україні різні гри та забави на великодніх святах.

Потім прийшла християнська віра, і на час тих весняних свят положила свято воскресіння Христового, побіди життя над гріхом і смертю, довершеної любов’ю до чоловіка, що гору взяла над муками і смертю, і визволила чоловіка з вічної тьми смутку і неволі. І покликала весь світ хрещений веселитися в той час – багатих і бідних, сильних і убогих, праведних і грішних, на пам’ять побіди над смертю людською, довершеної любов’ю до людей. «Де твоє, смерте, жало? Де твоя, аде, побіда?» Де вона перед силою любові людської, що наступає на смерть, не жахається ні смерті, ні страху смерті.

І ми веселимось. Веселимось побідою любові вселюдської над вселюдською смертю і побідою життя нашого народного над темнотою і смертю, страхом і неволею. Ся побіда теж здобута любов’ю великою до свого народу, що не повірила ворожим голосам, які віщували йому смерть неминучу, і не побоялася зневаги, кари і муки, розвіяла ті мороки смерті й неволі, що були обсіли наш нарід.


 
Сто літ тому всі думали, що наш нарід вже доживає останні дні і завмре дуже скоро і неминуче. Чоловік, що надрукував першу граматику народної української мови, толкував се тим, що треба записати сю півмертву мову, поки вона зовсім не вигибла. Бо як би, здавалося, могла б вона жити, коли її відцуралися всі премудрі і сильні, начальства і власті, і зісталася вона в устах самого убогого селянина? А вона з того часу не вмерла, а розвинулася пишно, напрочуд викохана любов’ю до свого народу темного і убогого, до своєї землиці рідної.

Перемогла та любов убожество і страх і відігнала смерть від нашого народу. Живе він і жити буде вовіки.
Російська академія наук про українську мову
Михайло Грушевський

Різні люди, українству ворожі, часто балакають пусте, нібито української мови нема, її видумують тільки деякі «сепаратисти», себто такі, мовляв, що хочуть Україну від Росії відділити. Інші знов складають на поляків, немовбито поляки українство на злість руським видумали. Інші кажуть таке на Австрію, що то вона підтримує українців против Росії; інші на Германію, на пруссаків, що то вони спомагають український рух.

Різно брешуть, не вважаючи на те, що пани польські перші в Росії почали доносити на українців, що вони бунтують селян, і за кордоном наші брати-українці з поляками ведуть найтяжчу боротьбу, а австрійське правительство здавна тримає з поляками, і з ним теж українці-галичани борюкаються тяжко. А від пруссаків тільки всього тої помочі, що туди йдуть люди з Галичини на заробітки – кривавицею «прусські марки» заробляють. Але брехуни брешуть; кажуть: брехати – не ціпом махати.

Та нехай брешуть; але супроти їх брехень цікаво послухати, що кажуть про українство самі люди руські, учені і поважні. От недавно вийшла книжечка: «Императорская академия наук. Об отмене стеснений малорусского печатного слова» (Петербург, 1910) [Коштує 25 коп., продається у всіх українських книгарнях.]. Тут надруковано те, що російська академія наук Петербурзька відповіла в 1905 р. на запитання Комітету міністрів, коли той почав радити над скасуванням заборон українського слова.

Комітет міністрів тоді сам міркував, що заборони, видані на українське слово – щоб не друкувати українських книжок, шкодять народові, тому що – як сказано там – сі заборони значно затрудняють розповсюдження корисних відомостей серед людності малоруської (української, значить). Такі відомості могли б ширитися через видавання книг мовою, зрозумілою для селян, а так заборони не дають селянству піднятися над теперішнім низьким рівнем культурним – не дають вийти з теперішньої темноти, значить.


 
Щоб сю справу якнайкраще збагнути, порішив Комітет міністрів вдатися ще за відомостями до університетів у Києві і Харкові, до київського генерал-губернатора, і до російської Академії наук у Петербурзі. Всі вони відізвалися, що вважають заборону українського слова шкідливою і нерозумною і подали голос за те, щоб заборони ті зняти. Так сказала і Академія наук. Вона зложила осібну комісію з семи членів Академії, з різних наук і з різних народностей, а найбільше з самих руських.

Комісія широко виложила свої гадки про початки і розвій української мови, про українське письменство, про заборони, які на нього видано, і що з тих заборон вийшла одна шкода не тільки для українців, але для цілої держави, і з того виводила вона, що ті заборони треба зняти і дати українцям повну свободу і спроможність розвивати своє письменство, науку і штуку (искусство), своє життя громадське. Академія згодилася з гадками комісії й переслала записку Комітетові міністрів, від себе додавши, що вона вважає потрібним, аби українці мали таку ж можність на уживання своєї мови, як і великороси – «малорусское население должно иметь такое же право, как и великорусское, говорить публично и печатать на родном своем языке».


 
Сі гадки Академії мають велику вагу і по нинішній день, коли заборони з українського слова знято новим законом про друкування (що видано 1906 p.). Академії наук існують по всіх краях, аби в них збиралися найученіші люди, розвивали науку і в усяких справах наукових могли дати певну, основну, поважну гадку. Російська академія, заснована двісті літ тому назад царем Петром, складається з найбільших учених руських, які затверджуються на своїх урядах правительством, мають від нього платню, щоб займалися науковими справами; українців між ними нема. Тому-то, кажу, голос Академії має особливу вагу, коли вона уступається за українством.

Признає вона, що українська мова єсть, що се мова осібна від руської, або правильніше сказати – великоруської. Каже, що її ніхто не видумав, а вона існує так само віковічно, як і великоруська, і спинювати українців та не давати їм змоги розвивати своє письменство, освіту й науку не тільки несправедливо, але й для самого народу руського і Російської держави шкідливо. І тут уже ніхто не може сказати, що се видумують самі українці або їх приятелі.

Члени Академії самим російським правительством потверджені і на руській службі состоять, від українства далекі, люди учені й всіми поважані – вони, видко, не з приязні, не по-свойству чи кумівству, а по правді сущій кажуть, так як з діла самого виходить. Тим-то добре, що ту записку Академії 1905 р. пущено в світ. Вона в 1905 р. була видрукувана для членів Академії тільки та для начальства і в світ не пішла; був, правда, тоді ж виданий український переклад її [Петербурзька академія наук у справі знесень заборони українського слова (записка Академії з додатками), ціна 30 коп.], але тепер вона сама, за дозволом Академії, випущена в світ, і своїми доказами замикає роти всім, хто видумує різні нісенітниці на українців і українську мову.

От ми й придивимося тому, що каже Академія про українську мову і мову великоруську та як вона збиває гадки тих, які кажуть, нібито мови української нема, а єсть тільки якась говірка, а мова одна – руська.
Мова українська і руська
Михайло Грушевський

Переглядаючи справу українську на запитання Комітету міністрів, Академія наук головно уважала на два питання, тому що про се говориться часто невірно і баламутно:

Перше – чи правда, що українська мова – якась нова вигадка українців?

Друге – чи правда, що руська мова, котрою вчать у Росії, – се мова, спільна і великоросам, і українцям, «общеруська», як-то кажуть, має служити за рідну мову їм обом однаково, і нема через те, мовляв, причини, щоб українці розвивали свою українську мову, нею писали, друкували, учили?

Отже, насамперед пригадують на се, що українська мова не новина. В найдавніших писаних книгах, які тільки маємо – з XI віку, тому 800 літ і більше, як Ярославові сини в Києві панували, вже добре видно, що неоднакова була мова на Україні і в великоруських північних сторонах. Писали тоді книжною, слов’янською мовою, домішуючи з народного говору, і видко, що інший він був в українських сторонах, інакший у великоруських. З часом та народна мова все більше відмінялася, кожда в свій бік, і все менше ставала схожа між собою, і так виробилася теперішня українська мова і теперішня великоруська, що інакше звуть руською, московською, або кацапською. Українська мова така ж стара, споконвічна, як і великоруська.

В найстарших часах ті дві мови не тільки були ближчі між собою, але і до тої книжної мови, якою тоді писано. Вона була досить близька і зрозуміла народові чи в Києві, чи в Новгороді, і народна мова і там, і тут не так далеко ще від неї відбігала, як потім. Але дедалі народна мова все більше відбігала від сеї книжної мови, кожда в свій бік. Книжна мова силкувалася держатися вірно своїх старих церковних взірців, а народна відмінялася.


 
І так великоруська мова народна все більше різнилася і від народної української мови, і від своєї книжної, яка уживалася у тих сторонах. Через те книжна мова ставала все менше зрозумілою для народу. Ся стара книжна мова зісталася в церковнім уживанні (мова церковна, слов’янська); в письменстві ж, призначенім для народу, та всякім діловодстві для зрозумілості починають писати мовою, зближеною до народної, на Україні – до української, в великоруських сторонах – до великоруської.

На Україні така нова українська книжна мова починає свідомо ширитися в XVI віці, в Великорусі так само, і ще скоріше. Правда, і тут, і там учені люди (з духовних особливо) довго тягли до старої церковної мови та вважали, що тільки нею годиться писати про поважні речі.

Та живе життя все-таки брало перевагу над мертвою церковною мовою, народна мова входила все більше в книжне уживання, і заносилося на те, що поруч старої церковної мови розвинуться дві живі народні літературні (письменські) мови – одна великоруська, друга українська. Так воно б і сталося напевно, і не було б ніяких теперішніх суперечок, чи бути українській мові, чи ні. Та зайшли перешкоди, які припинили розвій літературної, письменської української мови.


 
Доля неоднаково служила мові українській і мові великоруській. Великоруській було легше. Великороси мали свою державу, мали повну змогу розвивати свою мову і письменство. Українці жили під Польщею і було їм з тим далеко тяжче. Але ще тісніш стало українській мові, як українську церкву піддано московському патріархові, після того, як Україна з’єдналася з Москвою. Московське духовенство завело цензуру над українськими книжками, а далі від царя Петра почалися заборони – заборонено друкувати книжки українською мовою, а в школах українських почали заводити великоруську мову.

Так ото саме тоді, як великоруська мова за царя Петра стала входити все в ширше уживання письменське, літературне, шкільне, а стара церковна мова зоставалася в уживанні тільки церковнім, разом з тим припинено розвій книжної української мови. Заводжувано всякі російські порядки на Україні, і з ними великоруська мова стала все більше поширюватися на Вкраїні, а книжна українська мова мусила завмирати.

Правда, не вигасла в українцях любов до своєї мови. Супроти нової книжної мови, яка заводилася на Україні, а була, як бачимо з того, зовсім не «общерусскою», а книжною великоруською, українці далі розвивають свою народну мову. Складають нею вірші, пісні, комедійки; але в світ те не виходило, не друкувалося. Тільки з кінцем XVIII в. стали появлятися перші друковані книжки українською мовою. Але виходило їх мало. Коли ж з 1850-х років українське письменство стало ставати на ноги, начальство задумало силою стримати його розвій, щоб великоруська мова панувала. Так, 1863 р. видано першу заборону на українські книжки, а 1876 р. вийшов указ, що майже заборонив зовсім українську мову, і був скасований тільки р. 1906.

Академія наук в своїй відповіді супроти тих заборон стверджує:

– що так звана «общерусская» мова не спільна мова великорусів і українців, а мова великоруська (с. 26);

– що поруч із нею зовсім «законно и естественно» з давен-давна розвивалася літературна українська мова (с. 28);

– що великоруська літературна мова не могла вдоволити українців і, не вважаючи на заборони, українська літературна мова розвивалася далі (с. 29 і 42);

– що всі заборони української мови тільки шкодили народові, його освіті і розвоєві (с. 40).

Велико важать сі виводи російських учених против всяких видумок на українське слово і українство. Сміло можна посилатися на них, коли приходиться споритися з сими видумками.
Мова панська і мужицька
Михайло Грушевський

Коли заходить мова про учення дітей українською мовою, люди, котрі тому противляться, часто посилаються на наших селян. Кажуть, мовляв, наші селяни самі не хочуть того, щоб їх дітей учили українською мовою, а хочуть мови руської. В тім є трохи правди, а більше неправди. Трохи правди є такої, що справді часом можна почути щось подібне від селянина такого, котрий не розчовпав гаразд, в чім діло, або такого, що притьмом хоче одрізнитися «од мужиків», бо вже собі пузо наростив мужицькою працею.

Але на одного такого знайдеться десять або двадцять таких, які, розміркувавши, в чім діло, таки скажуть не вагаючися, що треба, аби дітей учено по-українському. І через те я й кажу: далеко більше неправди, ніж правди в таких словах, немовбито самі селяни не хочуть української науки в школі. Не раз уже роблено такі спроби в різних місцях і в різних часах: розсилано листки з запитаннями або розпитувано селян, як вони про се думають. І виходило так, що дуже мало знаходилося таких, які б казали, що треба дітей по селах наших учити по-російському, а не по-українському. А більшість усе казала, що треба українських дітей учити по-українському.

Ті, що не хочуть українського вчення, звичайно міркують так: українська мова – мужицька мова, з нею нема нікуди ходу. Панських дітей будуть учити по-панському, а мужицьких дітей по-мужицькому, так панським дітям буде скрізь дорога, а мужицьким дітям нікуди. Тим і лякають часом наших селян деякі людці, що, мовляв, їм не треба слухати тих, хто каже, що дітей треба вчити по-українському. А тимчасом кажуть таке тільки з нерозуміння, або умисно дурять несвідомих людей.


 
Хіба ж хто каже по-українському вчити дітей на те, щоб по-руському не вміли? Зовсім ні! По-українському вчити треба на те, щоб діти науку ту легше розуміли, краще і легше навчалися всього, чого їх учать. Якби вчили по-українському, з української книжки та як учитель теж все толкував би по-українському, як діти говорять, тоді діти наші всякої речі могли б скоро і легко навчитися – чи читати, чи писати, чи рахувати. І по-руському розуміти і говорити, читати та писати навчалися б легше: скорше і краще навчилися б, якби вчили їх, толкуючи все українською мовою.

Руської мови, розуміється, треба вчити, се вже не раз ми казали. Вміючи добре по-українському читати і писати, діти і по-руському добре вмітимуть. Не будуть калічити, як тепер, мішаючи на сміх українське з російським. І буде дитині такій всяка дорога відкрита, і наука їй дасться легше, і буде та наука краща, міцніша. Бо буде у дитини основа: добре знання читання і писання на своїй мові. А як сеї основи не має, себто не навчиться добре і правильно по-своєму читати й писати, то трудно навчитися іншої мови. Не те що сільські школярі, а навіть ті українці, що покінчили високі школи, звичайно не говорять добре по-руському, коли не вміють добре своєї мови і не відрізняють її від великоруської; прирождені росіяни зараз пізнають такого по мові і посміхаються з нього. А що ж казати про сільського школяра?

Тепер по школах на Україні вчать по-руському. І що ж доброго? Яка з того селянській дитині користь і дорога? Гірше, як тепер, то вже певно не може бути. Мало діти навчаються, а й те скоро забувають. Від свого відстають, бо їх навчають, що то мова мужицька, нікчемна. По-російському не можуть навчитися добре. Читають і говорять по-руському навгад: одне слово попаде, друге невпопад. Прочитає – не зрозуміє добре або щось наздогад придумає. Скаже – тільки сміх людям.

От і набрався панської науки! Був мужиком, а тепер, може, в город між пани у двірники поступить. Тільки й дороги з панською мовою і наукою.

А тут же під боком наші брати – українці в Галичині з тою мужицькою мовою всяку науку проходять. Чи в гімназії, чи в семінарії учительській, чи в університеті: вчать по-українськи, українською мовою. І не шкодить те їм, що вона, мовляв, мова мужицька.
Розуміють
Михайло Грушевський

Буває часто, як зайде мова про те, що треба б у школі по-українському вчити, або щоб у суді судді розуміли по-українському і вміли розпитатись у селян про діло або інше таке, то дуже часто на те різні панки, до українства неприхильні, починають казати, що се не потрібно.

Кажуть вони, що українські селяни нібито й по-руському все дуже добре розуміють. Се, мовляв, одна мова – руська і українська, тобто властива мова руська, а українська – отак собі казна-що, говірка така, що люди неписьменні не вміють добре руською мовою балакати, то й калічать собі.

Отже, добре написав на се недавно в петербурзькій газеті «Речь» наш письменник Модест Левицький, і там вияснив, яка то брехня; дурне балакання, що нібито українець, не вчившися, все розуміє по-руському, а руський – по-українському. В українській мові є багато слів, яких нема зовсім у руській, і навпаки – є багато руських слів, зовсім незрозумілих українцеві. От, наприклад, українські слова: тиждень, рік, вага, злидні, гай, крам, хвиля, кут, хист, борошно, рушник, труна – самі звичайні українські слова, а їх в руській мові нема, і їх руський не розуміє, а таких слів є сотні й тисячі.

Потім є багато слів однакових або подібних, котрі зовсім що інше значать в українській, а що інше в російській мові. По-нашому ось – от, а по-російському вісь; по нашому люлька, що курять (трубка), по-російському в ній дітей колишуть (колиска по-нашому); по-нашому луна – відгомін, а по російському місяць; по-нашому шар – верства, поклад, а по-російському кругла куля; по-нашому дурно значить безплатно, безкорисно, по-російському лихо; по-нашому дивитися значить глядіти, по-російському дивуватися; по-нашому заноза у ярмі, по російському скалка, як хто заскалить собі руку тріскою; по-нашому орати землю, а по російському орати значить кричати; по-нашому рожа – се квітка, по російському значить пика; по-нашому питати значить розпитувати, по-російському значить чоловіка на муку, на тортури брати. Багато таких слів.


 
Або знов є подібні, що теж неоднаково значать: по-нашому, наприклад, устав – підвівся, або прокинувсь, по-російському устал значить утомився; по-нашому гніт у свічці або лампі, по-російському гнет – як щось притискають; по-нашому лис – звір, по-російському – лисий чоловік; по-нашому багаття – огонь, по-російському – тільки багатство; по-нашому весілля, по-російському всяке веселля, веселощі. І от як почне наш чоловік наздогад шукати в якійсь російській книжці чи мові, або руський в українській, так там такого дошукається, що й не снилося.

Дуже тому докладні приклади подані в тій статті М.Левицького, які то з того виходять помилки в суді, і в церкві, і в школі. Читає хлопець у школі: «Мал золотник та дорог», – думає, думає й каже: «Се значить, що мав злота на дорогу». Або: «В лавке было два цыбика чаю», «цыбики» значать ящики», – толкує учитель по-руському ж таки; хлопець міркує: «На лавці було дві ящірки». Другу заповідь: «Не сотвори cебѣ кумира и всякаго подобия, елика на небеси горѣ, и елика на землѣ низу»; хлопець думав, думав і так переложив: «Як одежу шити, так не треба такого коміра, щоб аж до неба або ж до землі».


 
Або як селяни в російській газеті читають. Прочитали, що на рапорті якогось генерала написав цар: «Лихое дело». Цар, значить, похвалив того генерала, а наші люди міркують: «Ого, лихе діло, як уже сам цар каже, що лихе». Або в суді, чого тільки не буває через те, що селянин наш не розуміє судді, як той говорить по-російському, а суддя його української мови не розуміє. От недавно в газеті писали, як у Білій Церкві в окружному суді на виїзній розправі питає прокурор свідка: «У вас очная ставка была?» – «Ні», – каже. – «Как же не было, когда у следователя записано». – «Ні», – каже, – не було ніякого ставка, слідователь мене у хаті питав». Добре, що оборонець розтолкував, а то так би й вийшло, що свідок бреше.

Скільки таких історій буває, які часом і дуже сумно кінчаться, як нема кому розтолкувать! Смішні вони, але не сміх, а жаль великий пориває, як подумати, скільки то часу, труду і добра всякого марнується через те, що мова українська не допущена ні до школи, ні до суду, все через таких людців, які запевняють безсоромно, ніби мова українська одна з руською, і українець нібито ще краще розуміє російську мову, як українську, котрою книжки та газети українські пишуться.

От недавно в Державній Думі знайшовся такий депутат з Полтави, що так саме й говорив, як зайшла мова про те, щоб українській мові одкрити дорогу до суду і школи. Один депутат-селянин з України спочатку був розумно сказав, що треба, аби судді на Україні знали українську мову; а потім його навчили пани, котрі українській мові противні, і він уже почав говорити те саме, що й вони: що український селянин по-руському все дуже добре розуміє і ніякої української мови їм не треба.

Велику шкоду діють такі говорения, і треба, щоб селянство наше против таких голосів свою думку об’являло.
Інородці
Михайло Грушевський

Не просохло було ще й чорнило від того всього, що писалося на українців за те, що вони, мовляв, розбивають одність руського народу (единство русского народа). Докоряли їм, що видумують якусь українську мову, коли єсть тільки одна руська мова, котру і великороси (кацапи), і українці однаково добре розуміють. Лаяли їх, що вони відділяють українців од великоросів, коли і те, і се – один той самий народ. Прозивали їх зрадниками, сепаратистами, мазепинцями за се.

І газети за се закривали і штрафували, і редакторів та письменників під суд давали, що нібито хочуть роз’єднати єдиний руський народ. І так се тяглося довго, десятками літ. Ще 1863 р. тодішній міністр внутрішніх справ Валуєв наказав цензурі не пускати наукових та народних книжок, українською мовою писаних, бо, мовляв, «никакого особенного малороссийского языка не было, нет и быть не может». А потім цілих тридцять літ, від указу 1876 p., українське слово було майже зовсім заборонене в Росії, щоб українці не розбивали того «одного народу руського», «одного язика руського».

Українці на те одказували, що нехай рахують, як схочуть, – чи один руський народ та руський язик, чи два, чи скільки, а таки українці мають свою мову відмінну, своє письменство на тій мові, і як тою мовою хочуть писать, то як їм ту мову забороняти? Мусить бути право і свобода тою мовою писати і друкувати, і коли народ наш тою мовою говорить, то й у школі треба тою мовою вчити. Ніхто тої мови не видумав, говорили нею діди й батьки наші, говоритимуть наші діти та онуки, то як-таки її касувати?


 
Так говорили українці, так говорили за них учені тямущі люди з інших народів.

Російська Академія наук, де зібрано ученіших людей до всяких справ наукових, вона також в 1905р. так відказала, що українська мова – то не великоруська, а одмінна, мова правдива і давня, і забороняти її не можна. Та все ж таки знаходилися людці, які все правили: що українство – то видумка, і мова українська – видумка, і треба те все забороняти, касувати, бо те один народ руський розбиває і державі (государству) шкодить. Тих людців і начальство слухало.

Аж раптом почули українці зовсім інше, та й то не від кого-небудь, а від самого найстаршого міністра-прем’єра. Вийшов від нього наказ, щоб губернатори пильніше приглядалися до «инородческих обществ», не позволяли їх засновувати, а котрі засновані – позакривати, коли вони мають на меті об’єднувати своїх земляків «на грунті самих національних інтересів», для свого народу значить. На скільки сей наказ законний, не треба багато казати.

Бо маємо закон про товариства 1905 p., котрого міністр не може скасувати своїм наказом, і нема такого закону, щоб інородцям не можна було дбати про свій «культурно-просвітній розвиток», хоч би й на свому народному грунті, та засновувати для сього товариства. А нам цікаво в кождім разі, що українців прем[’єр]-міністр порахував до «інородців» – «каких бы то ни было инородческих обществ, в том числе украинских и еврейских», – сказано в тім наказі. Значить українці мають бути люди іншого народу, не руського, і мова їх не руська, а окремішна. Отака новина! То, кажу, все лаяли та карали на те, щоб не одрізнялися од руського народу, а тепер самі одрізнили!

Що ж, як інородці, то й інородці, в тім нема гріха, ні сорому. Та тільки тоді нащо ж нас підтягати під російську мову та казати, що нема української мови, а тільки один руський язик! Нащо ж не позволяють в школі українською мовою вчити, коли іншим інородцям можна? Жиди, наприклад, до котрих нас тут прирівняли, мають свої школи, шпиталі, свою виборну старшину, а нам так і товариств не можна засновувати для «культурно-просвітнього розвитку» нашого українського народу? Як же се виглядатиме?