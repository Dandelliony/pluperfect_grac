                                       №33
А-1513                                                 Львів, 22/Х [4]ХІ. (1)910.
                   Дорогий Михайло Михайлович!
Така жалість, що Ваш лист пропав! Дійсно останніми часами листи мої й до мене так часто пропадають, що приходиться просити писати до мене закладним, аби на мене не спадало потім підозрінє негречности.
Сум глибокий обняв нас, коли прочитали про всі ті сумні пригоди, які упали на Вас і припинили Ваші пляни артистичні. Ах, горе, горе! А що ж є Ваших ялтинських путешеств, про які Ви мені оповідали? Чи виходить що-небудь конкретне з цих обіцянок?
Павло Филипович дійсно чи забув, чи аж тепер розвідався, що всі три оповідання арештувала петербурзька цензура. Для мене самого се було несподіванкою, бо я ж на те тільки й умовився з Петербургом, аби провести інкріміноване оповідання. Коли ж не можна їх провести через Петербург, тоді нема чого взагалі друкувати в Петербурзі сеї книжки: в Київі надрукуємо її скоріше і дешевше [закреслено].
Тепер, отже, коли справа для мене ясна, зараз напишу Павлу Филиповичу, щоб друкував. Хіба якби була небезпека, щоб... [пропущено] сих трьох оповідань цензура може з’їсти книжку в Києві, прийшлось би друкувати її в Петербурзі, але се досить неймовірно, назвати книжку справді найліпше першим оповіданням, т. зв. “Дебют”.
Ми также по повороті з Криворівні пережили сумні хвилі з приводу смерти нашого швагра О. Левицького в Скалі, в домі котрого Марія Сильвестрівна виросла, і котрого вся її сім’я любила сердечно. А до того сумні враження від нашого громадського і політичного життя, правдивого погрому, заданого нашому студенству і всякі иньші справи.41 Ну, але наша Галичина ранійше чи пізнійше своє візьме; шануймо своє здоровля і сили, аби якнайдовше могли служити їй і всьому суспільству нашому .
Спасибі за добре слово про “Пенати”42. Зовсім справедливо кажете, що збірничок треба видати не по-українськи, а якоюсь чужою мовою насамперед. Се я й сам відчуваю. Та для мене се трудненька справа, бо в белєтристично-видавницьких кругах не маю ніяких зв’язків.
По Вашім від’їзді написав я ще одне оповідання, найдовше з усіх, іще ж по приїзді до Львова. Як бачите, сверблячка на мене була напала, але тепер я так запрігся в щоденну роботу, що не можу взятися налагодити їх до друку.
Вас після того, що Ви написали, не смію просити приготувати що-небудь на перші книжки, та й Ви певно і без прошенія се зробите, як будете мати якусь змогу.
Сердечно цілую Вас і присилаю привіт Вам і Вашим від Марії Сильвест[рівни], Колюні43 й себе.
                                        Ваш Мих[айло] Гру [шевський]

