Завтра настануть сорок шості роковини смерті нашого Кобзаря, і по всім просторі великої української землі від Сяну і Магури до Кубані й Ельбрусу залунають на спомин його віщі співи, і стрепенеться на голос їх українське серце.

В часи тривоги й небезпеки, в хвилях критичної боротьби його огненне слово наповнить українську душу своєю відвагою й завзяттям, потягне її своїм безграничним поривом до свободи й правди – так, як в хвилю розваги пестила й заколисувала його кобза своїм меланхолійно-гармонічним співом.

Поет чуття, поет серця! Благородне серце великого українського народу! Воно відчувало те, що так неясно ще представлялося мислі – і вміло вилити в пісні сі свої почуття і предчуття, вказуючи дорогу її.

В годину чорної неволі воно оплакало кривавими слізьми долю закріпощеного, поневоленого українського народу, й цілий вік людський минув, поки ті почуття стали почуттями громадянства, його свідомістю, й ся свідомість розбила кайдани кріпацтва. В добу одушевлення для зверхньої, декораційної історії України воно розметало сі марні декорації, поскидало в болото різних ясновельможних і на те місце вивело й невмирущою славою окрило іншого, безіменного масового героя – свободолюбний український народ давніх віків. І знов минули десятиліття перше, ніж переворот в поглядах на минувшину України ввійшов у свідомість нашу, скристалізувався в поглядах історичної мислі.


 
В часах тупої апатії й покори, занепаду громадського й політичного почуття загриміло його слово обурення й протесту проти гніту й утиску, проти фарисейської покори «підніжків» старого ладу й апатії «німих і підлих рабів» його.

Знову мусили минутися довгі роки, поки се огненне слово знайшло відгук в широкому громадянстві, коли се громадянство і маси народні перейнялися тим святим обуренням на потоптання людських прав, і пісні поета зазвучали, як могутній марш в поході українського народу, разом з іншими народами світу, до здобування людських прав собі й своїй землі.

Той народний похід рушив, іде, і може вже зближається час, коли могутній рух дійде своєї мети, і

оживуть степи, озера

і не верствовії,

а вольнії, широкії

скрізь шляхи святії

простелються, –

на нашій українській землі.