Я завжди дивлюся рожево в будущину, і факти теперішнього життя мене піддержують в оптимістичнім настрої.

Ми рішучо все йдемо наперед.

Поволі може, а йдемо.

Наприклад, читаю, що Рада міністрів хоче на першу чергу в Думі поставити реформу риболовства.

Який, з Божою поміччю, поступ!

Торік Рада міністрів внесла на першу чергу справу оранжереї і прачешної Юр’євського університету.

В другій Думі – реформа риболовства.

– Прогрес безумовний.

В третій Думі я сподіваюся справи коннозаводства.

Все вперед повільною, але вірною стопою.

Дозрілі політики дають громадянству науку справжнього конституційного життя.

«От легчайшего к труднейшему» – основа педагогії.

І коли в Думі засядуть, по довгих науках, люди, які будуть здатні разом з мужами державного опита зайнятися справами коннозаводства чи «покровительства охоте», а справи дразливі і складні одложить надалі, – се буде вірний знак, що «страна созрела».

І аж тоді зачнеться справжня конституційна ера.