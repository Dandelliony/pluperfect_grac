№ 16.
[Львів], 13 лютого 1895 р. 
1(13).ІІ.95
Високоповажний Іван Семенович!
Не раз зберався я писати до Вас, та отак – як бачте. Правда, що часу у мене не гурт, отже вибачте.
Я собі жию помалу. Читаю на университеті, читаю щотижня публичні лекції, де зберається ширша громада (і дами, і старші діти), обіцяв їхати в Станиславів на вечер Шевченків – прочитати щось. Опріч того редагую тепер «Записки наук[ового] Тов[ариства]» і приготовляю том документів, і таке иньче...
Про дозвіл «Зорі», «Дзвінка», «Учителя» удавались через министерство австр[ійське] справ заграничних, в Петербурзі відповіли, що заборони на р.1895 не знесуть, наші видання ширять eine unerwunschte Propagande [Одна небажана пропаганда (нім.) – Упор.]. Се сумно; рахують, що «Зоря» матиме сего р[оку] коло 2000 дефициту, але тов[ариство] Шевченка ухвалило видавати, не зменшуючи обсягу. Але сумно, що з забороною перестають надсилати матеріал з України, і редакція дуже засмучена.
Тов[ариство] Шевченка дістало субсидії державної 1500 і сеймової 1000 на р.1895, маємо видати 3 томи «Записок» і по 1 тому принаймні «Джерел», «Збірника етнографічного» й «Бібліотеки руської», що була перестала. Просвіта купила власний дім в Ринку за 130 тис. (на виплат, звичайно).
Як бачите, культурна робота йде, й не погано, пожадано тільки, аби українці якнайбільше до неї причинялись. Зате політичне становище невеселе. Партія Барвинського і партія Романчука стоять ворожо, зав’язали окремі комітети виборчі і готуються до боротьби. Барвинський виступає в союзі з правительством, митрополитом і поляками, має повикидати кацапів з сейма, перевести послами тільки народовців і то побільшивши число послів звиш 20-и (на що правительство пристало). Очевидно, він одержить побіду, бо партія Романчука, що хоче стати в опозиційнім становищі до тих елементів, хоч тішиться більшою симпатією в громаді, але не має енергичних проводирів на чолі і слабо зорганизована. Вся ся боротьба змарнує сили, збаламутить нарід, і тим дуже смутна. Вибори десь будуть літом чи може восени.
Ну досить! Бувайте здорові й не забувайте Вашого щирого
Мих. Грушевського
