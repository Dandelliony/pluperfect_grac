В повітрі літають поголоски про можливість української фракції в новій Думі – десь уже на правім крилі її. Неймовірно се звучить після того, як ще так недавно все українське, якої-небудь масті, було абсолютно заборонене! Казенне українство! Або – українство чорносотенне?! А тим часом таке може з’явитись, може бути, з’явиться, навіть скоро. В Австрії, почавши від самої конституційної ери, не перестають ліпити ті, кому сього треба, українські партії «правительствені», «умірковані», «клерикальні» і всякі інші більш або менш темних кольорів. І в Росії, без сумніву, життя тому ж научить. От-от побачимо організаторів українства в чорних рясах, а там, може, з’являться й інструктори «з гудзиками».

Я в одній з своїх статей «На українські теми» («Літ[ературно]-наук[овий] вісник», 1907, кн. 4) на се вказував, тому вже з півроку. Не підтримає поступова Росія поступового українства, не задержить воно керми в своїй руці й почнуть лізти різні українські дейнеки та грати на темних інстинктах мас. Поступова Росія не підтримує українства, обороняє «единство русского народа» – тим більше спокуси до українства правого. І з погляду так званої «реальної політики» – от такої, в якій, напр., великі майстри польські націоналісти – за теперішніх обставин се був би саме «тактичний хід» – організувати чорносотенне українство.

Таке, що могло б при нагоді й «бий жида», «бий ляха» гаркнути разом з «истинно русскими», по «козацькій традиції», – а при нагоді й окрик «бий панів» або «бий студентів» піддержать. А за се могли б добуть і українську школу, й кафедри і всяку штуку – навіть і автономію. І ми не сумніваємось, що між правими третьої Думи, – напр., між свящ[ениками] України й іншим елементом, знайдуться люди, які скажуть – з добре обдуманого власного інтересу: «Праві то ми праві, але таки школа на Україні повинна бути українська, і книжка, і проповідь також»…


 
Є багато ознак того, що в духовних кругах починають розуміти вже, що як духовенство не націоналізується, не знаціоналізує церкви й школи, то не добуде собі ніколи опори в народі на Україні [Порівняй недавню звістку про заведення науки деяких предметів в церковних школах України по-українському. – М. Г.]. Дуже правдоподібно, що «праві» депутати – священики з України теж дадуть вираз сій течії і серед них утвориться навіть якась українська група. Але поступове українство не може йти назустріч таким течіям, не може солідаризуватися з таким правим українством. Такий крайній опортунізм не відповідає основним прикметам його.

Ми не націоналісти, які за всяку ціну готові б миритися з усякою Україною – чи чорносотенною, чи свобідною і поступовою – аби була. Ми дорожимо нашою національністю, але як підставою свобідного розвою нашої суспільності, нашого народу. Правих українців, яке б завзяття не проявляли вони на пункті певних національних домагань, – ми не признаємо «нашими», не вважатимемо представниками і речниками української ідеї. А з всякими пробами організувати якесь чорносотенне українство мусимо всіми силами боротись. Люди, що хочуть бути представниками українства, мусять взяти не тільки формальну, національну його зверхність, а і той поступовий, свободолюбний зміст, що раз у раз був і буде раз у раз його змістом.


 
Інакшого українського представництва ми не можемо признати за своє й не можемо прикладати рук ні до яких правих українських фракцій. Щоправда, поява на правім крилі Думи такої української фракції – після того, як були замкнені всі дороги до Думи українству поступовому, яке могло з’явитись на лівому крилі, як в Думі першій і другій – се було б симптомом дуже характеристичним, і декого з неприхильників українства могло б не одному научити. Але пускатися на таку політику застрашувань ми не вважаємо можливим так само, як і пускатися в політику опортуністичних «приключений». Ми занадто цінимо наш національний прапор, щоб носити його якимись підозрілими ходами «с черного крыльца». Раніше чи пізніше українство візьме своє і без таких непевних махлювань.