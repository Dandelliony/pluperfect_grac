Святий вечір, багата кутя, свято зимового повороту сонця, свято народження нового року, свято побіди вічного приятеля й подателя життя над його ворогами – ворогами життя. Кінчилося панування темряви й холоду, лютої зими, що побивала своєю хижою силою силу життя. Вічне сонце, ясний Дажбог по кількох місяцях ослаблення знов приходить до сили й віщує оновлення життя природи, людського життя. І веселилося серце нашого народу, «Дажбожого внука». І окружав він себе плодами, врожаєм останнього року, як трофеями останньої побіди життя і сонця над зимою і смертю. Вони віщували йому таку ж нову побіду життя над його ворогами. І він тішився нею вперед серед своєї сім’ї, – учасників перебутих бід, учасників будучих побід вічного людського життя над його ворогами.

Святий вечір!

Минали вони, і нова хвиля принесла в нашу землю і сплела з віковічним старим святом веселого, ясного сонця, нове свято – сонця правди, що засвітило над грішною, слізьми й кров’ю политою землею. Воно віщувало чоловіку побіду тої правди над неправдою, життя над смертю, всій людськості, однаково в далекім жидівськім і нашім «Богу милім» краю. І веселилося серце нашого чоловіка, і до старих святочних кличів він прилучив собі новий крик радості.

Христос рождається, славмо його!

І нехибний оборот землі приносив все і все се свято втіхи й надії на нашу українську землю, однаково в хвилях радісного спокою і в годину страху й руїни. Скільки тої руїни бачила вона! Скільки разів наш народ мусив кидати свої оселі, свої батьківщини, й ховатися як звір в далекі лісові нетрі, скільки разів попелом і бур’яном вкривалися простори нашого краю! Скільки разів мусив він хилитися як парія і раб на сій своїй землі, яку заробив своїм потом і кров’ю! Скільки разів він бачив, як переможна чужа сила поневіряла найдорожчі скарби його життя і його самого, як дурну, безнадійну масу, як робочу худобину! Але нова хвиля народного життя здобувала йому утрачені простори, утрачені сили, і віки навздогін не могли вирвати з його грудей вічноживого духу, вічноживого життя. Він доніс до наших часів скарби свого духу, своє слово, що на наших очах

Огненно заговорило

І людям серце розтопило…

І по Україні пронеслось.

Кілька день тому, на свято Різдва по новому стилю, я сидів у Львові на річнім «народнім з’їзді» т. зв. національно-демократичної партії, що представляє тепер собою весь національно-свідомий загал української Галичини. Мали з’їхатися всі посли, всі т. зв. «повітові організатори», члени ширшого і ужчого народного комітету і делегати 46 повітів української Галичини. Перші категорії були представлені переважно інтелігенцією, делегати були переважно селяни. Більш як чотириста селян приїхало з різних кутів Галичини як вибрані повітовими зборами відпоручники. Виявилося, що поміщення безнадійно мале; сидіти – не було що й думати. Стільці повиносили, і ледве можна було вміститися стоячи. Люди стояли плече в плече, щільно заповнивши залу – стояли так довгі два дні.

Я сидів і слухав безперестанні шум сього людського моря, голосні замітки до слів промов. Я виступав з своїми замітками перед сим морем голів і мусив робити довгі перерви між поодинокими словами, бо селяни хотіли своїми окриками й оплесками заявити своє спочуття моїм гадкам. І я думав: се Галичина, найбільше подавлена економічно і національно частина української землі. Се той хлоп, те бидло, яке п’ять довгих віків учили ходити в ярмі вельможні «культурники». Віками тікало з сього хлопського пекла все більш енергічне, самостійне на Схід, в більш свободні, менш придавлені краї. Віками народний добір (национальный подбор) висортовував для Галичини все більш пасивне, покірне – і по всім тім така сила народної стихії!


 
Така зміна за кільканадцять літ роботи на грунті конституційного життя – і то конституції зовсім не англійської, навіть не австрійської, а специфічно галицької! Думаєте, тут за конституційних часів не замикали «Просвіт», не забороняли «Січей», не виганяли або переводили в медвежі кути урядників і учителів за те, що вони брали скромну участь в національнім житті? Але народна стихія росте, відроджується і здобуває те, що їй належиться.

Не вмирає правда наша,

Не вмирає воля…

І з забитого, позбавленого всякого людського життя «бидла» виростає свободне, свідоме своєї людської гідності, своїх національних потреб і прав горожанство.

Святий вечір!

У Києві 24.XII.1907

