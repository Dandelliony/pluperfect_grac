Останніми часами справа українського університету викликала замітну увагу в правительствених і парламентарних кругах.

Причина лежить, очевидно, з одного боку, в заходах поляків коло признання польського характеру за нинішнім університетом, а з другого – в тій обставині, що в певних високих кругах збудилося останніми часами заінтересування українською справою, помітне особливо в сфері воєнній і дипломатичній, і через те русинів не хочуть сим разом бачити скривдженими в даній, університетській справі. Судячи з газетних донесень, як вихід з ситуації представляється видання цісарського розпорядження, яке, признаючи польський характер за нинішнім університетом, відлучило б дотеперішні українські катедри в осібне тіло і заповіло б сформування з нього українського університету в будучині. Останні вісті вказують, що така комбінація знаходить згоду і у Українського клубу. І се змушує мене до кількох слів під розвагу всіх інтересованих.

Як добре нагадала недавно стаття «Neue Freie Presse», справа університету може бути полагоджена тільки парламентом, дорогою законодатною. Для нас особливо. Для поляків, нинішніх посідачів університету, для управнення їх становища може вистарчити й цісарське розпорядження; на се вони beati possidentes [щасливі володарі]. В руках же русинів се цісарське розпорядження може зістатися самою обіцянкою.


 
З задоволенням польських жадань нагода пройде, і українським професорам Львівського університету може грозити доля професорів італійського університету, що від 1905 р. дістають пенсії, але не мають де і кому викладати. Признати нинішній університет польським, вилучити з нього українські катедри – і зіставити їх в комірнім в тім польськім університеті, се в теперішніх відносинах хіба значить сотворити грунт для ще тяжчих комплікацій, для ще більших трудностей на дорозі до самостійного справжнього повноправного і повновартного українського університету.

Не назви, а речі самої нам потреба. Українські посли взяли на себе дуже серйозні зобов’язання перед нашою молодіжжю і перед усею суспільністю за університетську справу і повинні не квапитися на таке розв’язання справи, котре дасть нам замість університету тільки обіцянку його. На жаль, не раз уже бувало, що тоді як у вищих сферах доходили до переконання, що неминуче треба щось зробити для задоволення українського народу і поліпшення його становища, наші політики убивали сі заміри в зародку, злакомившись на якусь тінь уступок, предложену нинішніми панами Галичини на те саме, щоб відхилити інгеренцію правительства.


 
Хорони, Боже, аби такою тінню не дали себе вони відвести і сим разом від дійсного задоволення одної з найбільш пекучих потреб нашого культурного і національного розвитку.

