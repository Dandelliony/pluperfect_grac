В сій книжці зібрані мої статті й замітки на теми дня, друковані в «Літературно-науковім вістнику» в 1905 і 1906 році, переважно під спільною назвою «З біжучої хвилі», яку й надав я через се збірнику. Призначені «для своїх», для свідомої української суспільності, вони служать доповненням до статей, друкованих по-російськи, для суспільності російської й для тих земляків, що відбилися від українського життя. Таким чином збірник сей послужить доповненням до збірника російських статей, виданих мною кілька місяців тому по-російськи під титулом «Освобождение России и украинский вопрос» [З статей, заведених у сю збірку, тільки одна (і то не ціла, а частина) – «Конституційне питання і українство в Росії» включена була також у російську збірку. – Прим. М. Г.]

За сі два роки суспільність наша жила бурливим і дуже змінним життям. Обставини, перспективи, чинники (фактори) життя змінялися не місяцями часом, а тижнями. Тому дещо з написаного тоді має тепер вже тільки «історичний інтерес». Але далеко більше – все те, що дотикає основних проблем українства, його політичних, суспільно-економічних і національних завдань, – зісталося незмінним. А з тим і багато написаного тут, сподіваюся, матиме і тепер інтерес для нашої суспільності. І тому що трудно зробити витяги з сих статей, які б відріжнили більш тривке від більш скороминущого, – просто-таки неможливо, то я пускаю в світ сю збірку статей з деякими тільки другорядними змінами, в тій надії, що читач сам вибере в ній те, що буде його інтересувати, полишивши на боці те, що буде менш інтересне йому, але теж може придатися комусь іншому.

1907, серпень
«Захиталася земля і рушилися її основи». Бюрократично-поліційний автократизм Росії, що здавався таким безнадійно міцним іще кільканадцять місяців тому, валиться на наших очах, і перспектива перестрою її на свобідніших і раціональних основах з сфери теорій і далеких можливостей перейшла на першу чергу, притягаючи до себе увагу не тільки горожан Росії, а й усього цивілізованого світу. Історія, ся magistra vitae, у котрої тільки звичайно ніхто не хоче учитися, – ще раз на твердих фактах дала лекцію, що насильство і утиск не можуть бути тривкі, бо вони гинуть від власної гіпертрофії, від деморалізації й дезорганізації, яку викликає розвій нижчих інстинктів у тій самій сфері насильників і утискачів.

Галицькі читачі, може, пригадають собі статтю одного з наших львівських ренегатів, десь зо три роки тому, на тему безвиглядності наших національних змагань супроти безконечної воєнної й державної сили Росії. Описуючи свої вражіння з подорожі до Петербурга за «воспомоществованиями» для «страждущих галичан», описував він церемонію спускання на воду воєнного корабля в Кронштадті, на котрій був присутній. Вражіння від сього образу викликали в уяві кнутопоклонника ідею контрасту безсильності національних змагань «українчиків». Подивився він, каже, на того колоса, і подумалося йому: ану, де ви, українці? Поглянув на ті страшенні гармати й захотілося йому заспівати: «Ще не вмерла Україна…»


 
І от не минуло кілька років з того часу, коли так радісно грало серце галицького «захребетника», і де ділася та імпозантність! Російські колоси пірнули на дно, страшні гармати ржавіють під водою, а Україна не тільки не вмерла, а й готовиться до обновлення, до нового життя… Голосні події, що таким натовпом перейшли перед нашими очами, застукали в віко домовини, яким придавило її чуже насильство, та збудили її з летаргії, в яку завела її безрадність і пригноблення її власних синів. Вона не вмерла, не вмерла… Але не вмерти ще не значить жити – жити повним життям, до котрого кличуть тепер події всіх, у кім не завмерла зовсім життєва енергія.

Російська «весна», що так несподівано об’явилася серед мокрої петербурзької осені, не викликала особливого руху на Україні. Любезнії земляки, напакувавши себе стоїцизмом, потрібним для того, щоб «перечекати лихоліття», скептично поглядали на сю петербурзьку весну, не витуляючи носів із грандіозних кожухів, посправлюваних на пересиджування лихолітньої зими. І довго-довго ішов-гудів «зелений шум, весняний шум» по широкій Росії, поки показалися якісь впливи його і на Україні.


 
Поки що вся діяльність наших земляків скупилася в заходах коло знесення обмежень українського слова (указу 1876 р.). Се вповні зрозуміло. На сій точці українство зв’язане спеціальним, виїмковим указом і знесення його та підведення українського слова під загальні норми, котрі реформуються тепер і зміняються на краще під спільним натиском усіх народностей Росії, мусить бути першим постулатом української суспільності супроти правительства. Самою логікою подій він мусив бути висунений на перше місце як перший український національний постулат, відчутий найширшими кругами української суспільності, давно дозрілий, на пункті котрого не може бути ніяких вагань і сумнівів.

Становище, яке зайняло в сій справі правительство, відповіді на його запитання, уже дані ріжними інстанціями і нам звісні або ті, яких зміст можна наперед зміркувати, дають усі вигляди на добре полагодження сеї болючої справи. Президент Комітету міністрів Вітте запевнив українську депутацію, яка явилася в Петербурзі в середині лютого, що всі ограничення українського слова упадуть за яких три місяці, разом із ухваленням нового закону про свободу друку [Найновіші газетні звістки, одначе, не віщують такого скорого ухвалення сього закону і кажуть надіятися [на] його затвердження не раніше осені. З свого боку, як зачуваємо, урядники цензури, аби не лишитися без служби, з власних інтересів агітують у правительствених кругах за задержанням цензури хоч для «простонародних» видань!… – Прим. М. Г.].


 
Університети Київський і Харківський, запитані в сій справі, висловились за повне знесення усяких обмежень українського слова, і в такім дусі, без сумніву, висловиться й академія Петербурзька, що вже заманіфестувала своє становище своїми заходами в справі дозволу Святого Письма на українській мові [На засіданні комісії, зложеної з відпоручників Академії, міністерств і з українських літератів, як довідуємося, ак[адеміки] Корш і Шахматов виступили в інтересах увільнення українського слова з рефератами настільки основними і рішучими, що перед ними поблідли меморіали, предложені українцями. – Прим. М. Г.]. А вже особливе значіння буде мати голос київського генерал-губернатора, що також, як довідуємося, висловився рішуче за знесенням указу 1876 р., ідучи слідом одного з своїх попередників, ген[ерала] Черткова, що ще в 1880-х рр. виступив з запискою про знесення указу 1876 р. Коли не зайде який несподіваний катаклізм, обмеження 1876 р. можна уважати похованими.

Минула їх пора. Навіть звісний українофоб з київських університетських кругів, що останніми літами пописувався найбільше безцеремонними, найбільше цинічними вибриками против українства, зміркував ситуацію й не мав відваги заявитися за ограниченнями українського слова, коли прийшло виразно сказати: «так» чи «ні».

І одначе, хоч заходи в справі знесення ограничень українського слова мусили вийти на перший початок, як перший постулат, ним зовсім не вичерпується програма нинішнього моменту; а з становища загальної еволюції українства і нинішніх обставин сей постулат навіть і не найважніший. Мушу се піднести тому, бо якраз можна побоюватися, що в очах багатьох з наших земляків знесення указу 1876 р. може здаватися не тільки початком, але, властиво, й кінцем українського питання – таким постулатом, в котрім замикаються трохи не «конечні цілі» українських змагань.


 
Ще в 1880 – 1890-х рр. українофіли в Росії стали на тім становищі, що українство – питання не політичне, але культурне. З тих же культурних потреб зведено його головно на питання літературне, питання книжки для народу і книжки для інтелігенції (белетристичної головно), і тепер в старших поколіннях української суспільності, що, розуміється, в першій лінії будуть репрезентувати її й її потреби, можуть знайтися люди, для яких дозвіл української книжки через знесення указу 1876 р. ще з деякими дрібнішими уступками (як допущення української книжки до сільських шкіл для помочі при научанні, знесення обмежень для українського театру тощо) будуть не тільки альфою, але й омегою українського питання. В свіжій ще пам’яті нашій стоїть становище, зайняте київськими громадянами під час дискусії над допущенням української мови для наукових рефератів на археологічних з’їздах (1899).

Кажучи одверто, його можна коротко сформулювати словами: се не ми, се галичани, вони розвивають українську мову для ужитку інтелігенції, для наукового письменства, їм треба позволити се, бо вони не вміють російської мови й не мають спромоги їі присвоїти. Українці ж російські – виходило з того – властиво, того всього не потребують. І нелегко було розібрати, де кінчається тут викрут, зроблений «страха ради іудейська», і де починається справді щире переконання, що для українців російських досить української мови для «домашнего обихода», з деякими цензурними полегшами.

Українофіли так довго старалися запевнити російське правительство про скромність і нешкідливість своїх замірів, що й справді не раз спускали з ока можливість якихось ширших і дальших постулатів. Тож можна побоюватися, що й тепер можуть знайтися елементи, противні розширенню української програми, або такі «хитрі малороси», що постановлять тихенько чекати, аж їм принесуть готову конституцію на тарелі, здобуту чужими заходами, і нею «розв’яжуть» українське питання. І тим хитруванням ще раз перехитрують самих себе.


 
Що знесення ограничень українського слова не розв’язує собою питання навіть з чисто формального боку, се річ ясна. Українським словом, звільненим з дотеперішніх обмежень, будуть користуватися досить тісні круги людей, уже тепер настільки освідомлених і приготовлених національно, що вони потребують української книжки, української преси для задоволення своїх культурних потреб. Але поза нею лишаються на українській землі маси інтелігенції й півінтелігенції, вихованої на російській мові як мові культурній і призвичаєній до неї. Вони будуть тільки що призвичаюватися до українського літературного слова і користуватися ним більше або менше, оскільки сильно проявить себе національний рух.

Та й з огляду на народні маси не досить самого тільки цензурного дозволу. Треба і організації для розповсюдження української книжки на селі, треба по селах прихильної, то значить також призвичаєної вже до української книжки інтелігенції, яка б ту українську книжку ширила, сільських читачів до неї заохочувала. Треба нарешті, щоб та українська книжка відповідала на ті життєві питання – політичні, суспільні, економічні, господарські, які підіймаються вже тепер серед освіченішого селянства, а з дальшим розвоєм свободи й політичного життя в Росії, розуміється, будуть виступати все сильніше. Інакше українське село лишиться таким далеким від українського літературного руху, як російське село від недавньої великоросійської літератури.

Для зорганізування української суспільності для національної роботи в ширшім значінні того слова, то значить для подвигнення й розвою українського народу, перетворення його в націю і успішного розвою сеї нації, а навіть і для ширення самої національної ідеї не досить самого українського слова, не досить самої ідеї етнографічної народності. Освідомлення суспільності мусить бути поведене способами їй приступними, то значить також і книжкою та пресою російською, і освідомлення се має вестися не на підставі самого національного почуття, бо воно в переважній масі інтелігенції на Україні дуже слабе, ані на підставі самих історичних чи етнографічних традицій, бо вони ще слабші. Його треба вести також, навіть іще більше, на основі інтересів краєвих: економічних і господарських інтересів української території, її емансипації від державних центрів і від використування на інтереси, чужі українській території, чужі її раціональному розвоєві, культурному й економічному, її краєвій автономії й самоуправі. Се справа не тільки дуже важна, але й дуже пильна, що не терпить протягання й спізнення. Українство в Росії повинно вийти за границі ідеї етнографічної народності, стати політичним і економічним, узятися до організації української суспільності як нації уже тепер, коли не хоче зостатися «за флагом» і спізнитися знову на довгі покоління. Зістатися йому при самих ідеях етнографічної народності значило б засудити себе на неозначений час на летаргічне животіння.


 
Подібне до того, що ми бачили в 1870 – 1880-х роках, може повторитися ще в сильніших формах тепер. Тоді живіші українські елементи притягав до себе революційний, терористичний рух, а українофільство, налякане сею атракційною силою його, вивісило формулу українства як культурного, етнографічного питання: тим воно відпихало від себе живіші, непримиренні елементи своєї суспільності, поки аж в останніх літах, у молодшій генерації не наступила реакція против тої формули.

Так і тепер всеросійський конституційний рух може потягнути до себе українську суспільність і привести до занедбання національних потреб, коли українське національне питання не буде перенесене вповні на ґрунт політичний і економічний, є в тім велика небезпека для української національності супроти інших, у котрих національна ідея вже настільки вироблена і закорінена, що сама собою розуміється, несвідомо підсувається як підстава проблем політичних, економічних, культурних. Щоб не зістатися в ролі антикварного питання, українство мусить стати міцною ногою на тім ґрунті краєвих економічних, культурних і політичних інтересів. Таку працю українців над українським питанням, над собою і над українською суспільністю я уважаю питанням дня, справою пильнішою і важнішою, ніж ставлення яких-небудь національних постулатів супроти правительства.

Українство, зрештою, мусить статися тепер неминуче питанням політичним уже тому, що в нинішнім моменті політичного перестрою Росії всі питання, зв’язані з тим перестроєм, мусять бути питаннями політичними. Покладатися на те, що конституційне питання буде розв’язане без нас і принесе нам усі благодаті готовими, розуміється, ніяк не можна. Слово «конституція», що тепер носиться в повітрі і втіляє в собі змагання, надії і мрії ріжних народностей, класів і груп Росії, само по собі дуже неозначене, і ріжні групи та класи вкладають до нього надії й бажання дуже неоднакові.

Останні літа стояв пароль спільної боротьби з бюрократично-поліційним автократизмом, і під окликом сеї боротьби злучилися всі поступові елементи Росії, без ріжниці народностей і теоретичних конфесій; всі інші питання були відложені набік супроти сеї спільної боротьби. Дійсно, виборення перших підстав горожанської свободи: свободи й забезпечення особи, свободи слова й свободи організацій – се елементарний постулат, перед яким мусили затихнути всі ріжниці в поглядах і планах будучої організації політичних відносин, і на пункті його не може бути ріжниць. Усі народності й партії мусять getrennt marschieren und vereintschlagen – ідучи ріжними дорогами, разом бити в сю точку. І коли б була можливість забезпечити сі свободи, гарантувати їх від нарушень з боку адміністрації й правительства, то можна б було задоволитися тим на якийсь час і, користуючи з свободи дискусії й агітації, розвести дискусію, обмін думок над планами дальшої конституційної організації, аби вона випала відразу якнайбільше раціонально, а не була схиблена від початку.
Але дотеперішній настрій правительства й бюрократії зовсім не дає гарантій певності й непорушності таких свобід, хоч би вони й були признані на папері, законом чи указом. При неограниченості й безконтрольності бюрократії, без організації вповні незалежного суду й підпорядкування йому екзекутивної власті ніщо не забезпечить тих свобід у дійсності. Тож і не диво, що постулат конституційний, як постулат забезпечення тих горожанських свобід, виступає разом із ними на перший план [Зрештою, поліційно-бюрократичні нагінки не устають і тепер: ревізії, арешти, заборони зістаються звичайним явищем у переддень того «земського собору», що сам собою, зрештою, представляється річчю досить проблематичною і в результатах своїх необчислимою. Провідники суспільності задумуються над найліпшою організацією того собору, але як можуть виглядати вибори репрезентантів при браку особистої безпечності, свободи агітації, свободи організацій – про се прикро навіть думати. – Прим. М. Г.].

З сим фактом треба рахуватися. Можна собі бажати, щоб заведення конституційних форм випередив певний антракт свобідної дискусії… Але життя не стоїть, і історичний момент не можна по своїй охоті звільняти в його темпі, а треба достроюватися до нього, до тих завдань, які він ставить, аби вони не були розв’язані без нас. Покладатися на те, що нехай прийде якась конституція тим часом «начерно», а потім її можна буде поправити, – ніяк не можна. З конституцією керма переходить з рук правительства в руки суспільних класів чи національних груп, і з ними боротися тяжче, ніж із правительством.


 
Дотепер у конституційнім руху вели перед правдиві репрезентанти російської інтелігенції, з котрими можна було договоритися на ґрунті національної чи просто людської справедливості. Але з заведенням конституційних форм, звичайної буржуазійної конституції (а інакшої не можна надіятися від такої роботи «начорно», коли дискусія і розвага будуть відкладатися «на пізніше») фактичними панами ситуації можуть дуже скоро стати буржуазійні класи найбільше сконсолідованих, найбільше скристалізованих національно і найбільше приготовлених до політичної діяльності народностей – великоросійської, польської, вірменської й ін., і ті народності, котрі остануться на боці в нинішнім переходовім-творчім моменті, стрінуть потім трудності значно збільшені.

Ся обставина накликає до незвичайної чуйності, до уваги й енергічної діяльності всі народності Росії. Галицькі русини, зіставшися пасивними свідками такого творчого часу в Австрії і взявшися до участі в політичнім життю аж геть пізніше, засудили себе на ролю паріїв між народами Австрії на довгі часи. Треба уважати, аби щось подібне не трапилося тепер із нами в Росії!..

Я не буду входити сим разом ближче в ріжні можливості, які можуть уложитися при переведенні конституційних форм у Росії; обіцяна редакцією «Освобождения» публікація начерків конституції може дати для того ліпшу нагоду. Вкажу тільки на деякі симптоми таких можливостей. Так з ріжних сторін пропагується план репрезентації самої тільки великоруської суспільності чи народності, з поминенням «інородців». В чистій формі така конституція має не дуже великі вигляди на здійснення, але гадки про таку організацію репрезентації, яка б сама давала рішучу перевагу великоруській народності, виступають досить виразно і в останніх маніфестах і рескриптах правительства.

Не можуть тішити нас і плани, симпатично прийняті частиною російських радикалів – вилучення в осібні сойми Польщі, Фінляндії й Кавказу з полишенням усіх інших народностей під спільним парламентом, без забезпечення національної автономії. Такий устрій дав би перевагу кільком народностям, віддаючи інші під їх гегемонію; поділив би народності Росії на привілейовані й непривілейовані, як се сталося в Австрії, й, розбивши державу на кілька провінціальних територій з мішаною людністю, засудив би національні меншості на поневолення, з якого їм потім було б тяжко вибитися.

Взагалі велика небезпечність лежить в перспективі, що нинішні губерніальні території можуть стати підставою чи провінціальних комплексів, чи навіть розширеної місцевої самоуправи: багато губерній складаються з шматків ріжних національних територій і без розмежування національних територій (щоб підставою автономної й парламентарної організації стали національні округи) національне питання готове стати таким самим гальмом всякої роботи економічної, культурної і політичної, як в австрійській провінціальній самоуправі, і таким самим джерелом безконечних надужить і завзятих антагонізмів. Напр., сформування осібної самоуправи для Польщі в теперішніх адміністраційних границях віддало б під повну власть поляків українців Холмщини й Сідлеччини, литовців губ[ернії] Сувалської і т. ін. Розмежування національних територій являється першою умовою успішного конституційного розвою.

З становища класового перспектива, що той проектований собор чи конституанта буде складатися з відпоручників земств, грозить необчислимими комплікаціями й хибами. Земства по своєму нинішньому устрою – се репрезентація передовсім дворянська, де попри дипломовану шляхту мають голос іще тільки більші властителі нешляхтичі, а не мають тепер ніякого значіння ані селяни, ані інші робучі класи, ані інтелігенція невластительська і недворянська. Сама по собі, отже, така репрезентація була б дуже одностороння, вповні схиблена, а спеціально з нашого становища вийшло б таке, що українці в тій репрезентації могли б зовсім чи майже зовсім не мати голосу. Бо більші властителі і дворяни на лівім боці Дніпра і на Чорномор’ї сильно зросійщені, так що їх тільки довгою й усильною агітацією (і не ідеєю етнографічної народності, як се вже сказано) можна буде привести до зрозуміння українських національних інтересів, а на правім боці Дніпра – се в значній мірі поляки, яких становище до українського національного питання може бути дуже неприхильне…

Все се перспективи й можливості, супроти яких українці ніяк не можуть зостатися пасивними, байдужими глядачами. І задачі, які висуває перед українською інтелігенцією нинішня доба, не можуть бути полагоджені самими резолюціями чи петиціями до правительства. Вони потребують інтенсивної й добре обдуманої роботи – роботи коло своєї суспільності і роботи спільної з іншими національними й суспільно-політичними групами Росії коло вироблення найбільше раціонального плану устрою й відносин будучої Росії.

Тепер, поки ся справа ведеться правдивими репрезентантами ідей поступу й справедливості, повторяю, можливе порозуміння з ними на ґрунті сих ідей. Національне питання не може бути зігнороване, се річ ясна. Щоб воно не влазило на дорогу справам культурним, економічним і політичним, не перебивало їм дороги своїми національними рахунками, воно повинно бути введене в свої природні береги, в сім лежить спільний інтерес усіх прихильників свободи поступу й суспільного розвою. Національні території повинні бути положені в основу організації самоуправи й репрезентації; для мішаних територій і народностей безтериторіальних мусить бути дана певна формула гарантії, забезпечена репрезентація меншостей і т.ін. Тоді національне питання може поплисти своїм руслом, не спиняючи розвою політичних і соціально-економічних питань загальнішого характеру. Для українців се має особливо живе значіння, і тому вони мусять приложити особливі старання до роз’яснення сих питань серед російської суспільності і серед суспільностей інших народностей Росії, до вироблення в порозумінні з іншими суголосними групами найбільше пожаданої формули сих відносин і переведення її в життя.

Все се, розуміється, речі нелегкі. Потрібні органи преси, на мові не тільки українській, але й російській, потрібні зараз, і заснуванню органів на російській мові ніщо не стоїть на перешкоді. Треба інтенсивної публіцистичної й агітаційної діяльності, розгляду в відносинах своїх і чужих. Треба інтенсивної праці коло тих підстав, на яких мусять бути оперті наші національні постулати; напр., щоб жадати заведення української мови в школах, треба мати підручники, людей, приготованих хоч на першу хвилю для викладу української мови, літератури й ін., і так з усім. Треба мати з чим прийти до народу й до інтелігенції, коли упадуть правительствені заборони…

Нинішній перелом у Росії застав українців дуже неприготованими. По десятиліттях застою, заведеного нашими «культурниками», тільки останніми часами почалися якісь прояви розбудження, якогось руху. Приходиться гірко жалувати тих змарнованих часів, тих пропащих для України поколінь. З потроєною енергією прийдеться нинішній генерації працювати, щоб достроїтися до вимог і задач моменту.

Українці мусять стати нацією, коли не хочуть зостатися паріями серед народностей. Прийшов той час – час життя або смерті. Деякі підстави національного розвою сотворені працею останніх літ у Галичині – їх можна присвоїти. Але поза тим зостається багато такого, що мусить бути зроблене самими українцями, і не буде, не може бути зроблене ніким іншим за них.

1905 март
Поступова Росія переживає знову довгий, тяжкий, прикрий антракт ждання. Правительствені сфери показали виразно, що вони не мають щирої охоти ні до яких серйозних уступок в поступовім дусі. Давши під натиском обставин – воєнних нещасть – деякі обіцянки й заяви в тім напрямі, вони пустили справу на довгу проволоку. Натворили комісій, що засідають і радять. Місяці сходять без усяких результатів, а бюрократія чекає, очевидно, тільки першого повороту обставин в ліпший бік, щоб усі сі проекти й плани зложити до архіву. Розуміється, рахунок сей непевний, і в міру того, як справа реформи протягається, уступки, в тім разі, якби обставини для бюрократії зложилися нещасливо, мусять бути все більші й більші. Претензії суспільності до правительства ростуть, пасив нинішнього режиму зростає, але бюрократія все ще не тратить надії, що їй можна буде передерти цілий сей рахунок, і замикаючи очі на сі пасиви, тільки тягне справу далі.

Півроку тому російська суспільність «взыграла радостию» від одної правительственої заяви, що правительство має довір’я до суспільності, і бажала тільки, аби сій суспільності дана була можливість висловити свої дезидерати правительству. Тепер організація представительства з дорадчими функціями являється вже проектом реакційним, і постулат конституційного перестрою держави на підставі загального, рівного, безпосереднього, тайного голосування став загальним постулатом, загальним окликом, так що починає часами викликати іронію на се повторювання «загального, рівного, безпосереднього і тайного» навіть без зрозуміння сих слів. Переконавшися в нещирості, навіть підступності бюрократії, суспільність іде все далі й далі в своїй критиці сучасного режиму і проектах перестрою. Сей рух стає все смілішим, безогляднішим, обіймає все ширші круги, втягаючи в обсяг свого впливу елементи нейтральні й інертні, які рік тому здригнулися б від самої думки про такі постулати, а тепер самі прилучаються до них, дають свої підписи під такі резолюції й голосують за ними.


 
Витворюється таким чином глибокий контраст між постулатами й сучасним станом речей, і сей контраст усе збільшає фермент. З одного боку, суспільність жадає «загального, рівного, безпосереднього, тайного». З другого боку, не поступила ані кроком справа таких елементів горожанського життя, як безпечність особиста, свобода слова, право зібрань і організацій. Правительство переконалося, що воно чим-будь поступової часті суспільності не задоволить, і не хоче робити уступок. З другого боку, воно побачило, що поза з’їзди, резолюції й заяви сі поступовці не годні піти й ніяких реальних засобів для їх осягнення не мають.

Отже, замість того, щоб задоволяти, бюрократія пробує їх пострашити. Свого часу лякано жидів, що як вони не стримають своїх радикалів від протиправительствених заходів, то їм затруять існування, і кишинівські події мали поучити жидів про се на живім прикладі. Тепер такі лекції робляться в ріжних напрямах – на адресу вірмен, жидів і інтелігенції взагалі, против котрої йде агітація серед темних сільських мас, серед нижчих верств міщанства й міського пролетаріату, організація «чорних сотень», уличних побивань «студентів», поки що в виді «перших остережень» чи вправ (упражнений) сеї реакційної міліції.


 
І треба сказати, що поступова Росія не поставилася відповідно супроти сього маневру реакційних кругів. Коли почалися погрози, що інтелігенцію будуть бити, вона не прийняла сеї заповіді, не потрапила організувати самооборони против «чорних сотень», а відповіла жалібними словами і навіть відкликами до поліції й адміністрації або масовими утечами в визначені для бійок дні. Кажу се не для того, щоб зробити комусь докір, але констатую сю слабосильність російської поступової опозиції, очевидно, добре відчуту в бюрократичних кругах.

Розуміється, рух осягає певні фактичні переміни. Люди не тільки вчаться інакше думати й інакше говорити, ніж давніше, але de facto багато такого, що давніше було кримінальним, неможливим, тепер стає вповні можливим і дозволеним, пригадую собі, як зовсім недавно навіть у заграничних російських зібраннях протиправительствені оклики уважалися безпотрібною бравурою, а тепер, як зачуваю, російських прокурорів поучено, аби з таких окликів не робити кримінальних речей, бо в них «не усматривается состава преступления».


 
Біда тільки, що всі отсі полегкості опираються виключно на адміністраційнім «усмотрению». Сьогодні в певній речі «не усматривается» нічого кримінального, але повіє інший вітер – і прийде новий циркуляр, який уже усмотрить в них «состав преступления». А втім, треба тільки користати з того оживлення суспільних інтересів, з тої фактичної можливості говорити й писати про речі, про які давніше не можна було говорити й писати, писати одверто й сильно. І дійсно, всі живіші елементи в Росії спішать використати сі хвилі, стукають сильно в правительствені двері, ударяють у струни суспільної опінії, виясняють свої потреби, єднають їм прихильників і роблять усе можливе для здійснення своїх постулатів.

Не можемо тільки, на жаль, похвалитися особливими заходами наших українців у сім напрямі.

В лютім були зладжені ними два меморіали, один загальний, в справі знесення всяких ограничень українства, другий спеціальний – в справі націоналізації шкіл на Україні. Досі ще збираються підписи на ті меморіали, й земляки тішаться великим числом тих підписів, хоч ся великість усе таки дуже релятивна [Меморіал у шкільній справі появився в Росії друком тільки сього місяця, з приміткою, що підписів є вже п’ятсот і збираються дальші. Меморіал має бути предложений конституанті, коли потрапимо її діждати… – Прим. М. Г.].

Потім дуже визначним фактом була участь українських делегатів у з’їзді журналістів і літератів, що відбувся в Петербурзі в днях 5 – 8 цвітня. Епізод сей дуже характеристичний з того погляду, що показує, як навіть з невеликими силами можна проясняти українське питання та ставити його на відповіднім рівні, опираючи його на ширшій основі та йдучи разом з созвучними елементами поступової Росії – в дусі дезидератів, які висловили ми на адресу наших земляків в попередній статті. Чисельно беручи, українці на сім з’їзді були представлені дуже слабо, але що супроти централістичного напряму російських лібералів зав’язалася опозиція національностей пригнічених, яка мусила дати українським постулатам відповідне місце уже з огляду на саму чисельність української народності в Росії [Великороси становлять меншу половину людності Росії. Але всі інші народності тільки разом з українцями становлять більшість; приналежність українців до союзу меншостей, отже з сього погляду дуже цінна для нього. Головний речник національних меншостей на з’їзді всі заяви їх зачинав такими словами: «Мы представители угнетенного большинства населення Российского государства» думаємо так і так… – Прим. М. Г.], удалося перевести не тільки загальний постулат в дусі національної автономії, але й спеціальну резолюцію про скасування указу 1876 року.


 
Ситуація була в високій мірі характеристична. Як довідуємося, російські ліберали переважно показали себе великими централістами, і національні резолюції перейшли тільки завдяки союзові репрезентатів національних меншостей з соціал-демократами, що потребували союзників для переведення своїх постулатів економічного характеру. Резолюції (наводжу їх в оригінальнім тексті) звучать:

«Признавая полную гражданскую и политическую равноправность всех народностей, входящих в состав Российского государства и право каждой из них на самостоятельное национально-культурное развитие, съезд находит необходимым, чтобы эта равноправность и это право были гарантированы основним законом государства и чтобы отдельным национальностям предоставлено было право создания учреждений, осуществляющих свободу национально-культурного развития [Дальші слова, [до] а lineа, прийняті на жадання жидів, що домагалися також осібного сойму, але перевели тільки сю точку, що має запевнити їм можливість своїх культурно-національних інституцій. – Прим. М. Г.].

Признавая, с одной стороны, общее политическое единство Российского государства, олицетворяемое российским парламентом, и с другой – необходимость децентрализации государственного управления, съезд находит, что отдельным областям [Розуміються краї з дуже ріжнорідною людністю, яку тяжко розмежувати на національні території, як Кавказ, балтійські губернії. – Прим. М. Г.] и народностям в территориальных границах, определяемых самим неселением, должна быть предоставлена автономия, основанная на особом для каждой области органическом статуте, выработанном ее собственным учредительным собранием, избираемым всеобщим, равным, прямым и тайным голосованием [Дальші, кінцеві слова додано до резолюції національних меншостей при дискусії. – Прим. М. Г.], санкционированным всероссийским парламентом».


 
Як бачимо, резолюції дуже важні й раціональні, хоч і вони, як і всі успіхи на сім з’їзді, мають лише чисто теоретичне значіння, не практичне. В дусі їх у другій половині цвітня подано український постулат на з’їзді земських відпоручників, на руки І.Шрага, відпоручника чернігівського земства – наводимо його також в оригіналі:

«Представители различных местностей Украины, собравшиеся в Киеве 21 апреля, чрез уполномоченного ими гласного черниговского губернского земства И.Л.Шрага имеют честь заявить настоящему собранию земских деятелей России следующее:

«Мы признаем необходимым немедленное осуществление в России основных начал политической свободы, установленных учредительным собранием, созванным на основе всеобщего, прямого, равного и тайного голосования. Но кроме того, в виду разноплеменности населения России и необходимости децентрализации управления, считаем чрезвычайно важным обратить внимание собрания, многим членам которого несомненно придется участвовать в выработке основных законов обновленной России, на то, что удачное и справедливое решение национального вопроса в огромной степени обусловит разрешение и многих других существенных вопросов государственной жизни и коренным образом отразится на благосостоянии всей России.

Правильное же решение национального вопроса в России возможно лишь в том случае, если на предстоящем учредительном собрании будут выработаны начала такого государственного устройства, при котором национальные интересы украинской, как и всякой иной народности, будут осуществляемы в автономном сейме, а общегосударственные вопросы сосредоточены в общероссийском парламенте. При этом автономия украинской, как и всякой другой народности, определяется особым органическим статутом, выработанным всем населением данной автономной единицы, и гарантируется основными законами государства. Все живущие на данной территории, без различия национальности и пола, пользуются равноправием, гарантируемым основными законами страны».

Сю заяву підписали українці з Києва, Чернігова, Полтави, Харкова, Одеси, Катеринодара, Уманя та Вінниці. Не маємо докладніших вістей про дебати, а й резолюції з’їзду оголошені тільки в коротких резюме [Оголошенню резолюцій цензура починає робити трудності, і виривки з резолюцій з’їзду письменників і журналістів тільки недавно, і то більш-менш припадково, прохопилися в ріжних органах. В опублікованих резолюціях з’їзду земських відпоручників бачимо тільки загальну згадку про можливість обласних соймів, нічого більше. – Прим. М. Г.].


 
Резолюції з’їзду журналістів показали, в якім напрямі повинні йти українці російські для осягнення своїх національних постулатів – іти консеквентно й витривало. На жаль, тої консеквенції й витривалості, власне, не видко. При кінці цвітня ст. ст., напр., відбувся з’їзд інженерів і техніків у Москві [Закінчився 24 цвітня.], де виступили сконсолідованими групами інженери польські й литовські й перевели резолюції про повну автономію Польщі й Литви, з соймами в Варшаві й Вільні, вибраними загальним, рівним, безпосереднім і тайним голосуванням. Українських постулатів не було, як не чути їх було й по інших подібних професіональних з’їздах останніх місяців, так що з’їзд журналістів поки що лишається майже виїмком, одиноким з’їздом, де українці відповідно виступили – і показали, що могли б робити і чого не роблять – з браку організації, з браку енергії й горожанського почуття у переважної більшості.

Свобода зібрань, з’їздів, організацій, не признана правительством формально, але фактично в значній мірі допущена, толерована, взагалі дуже мало використовується російськими українцями, а тим часом такі з’їзди, наради, організації, чи то самостійні, чи то як передвступні для широко практикованих тепер ріжних «всероссийских» з’їздів, могли б бути незвичайно добрим агітаційним і організаційним способом.

Далі, з’їзди з’їздами, а поза ними є інша, постійна, незвичайно важна в нинішніх обставинах трибуна – преса, і – Боже ж мій, Боже, як мало використовують її українці для своїх потреб дня! Навіть органи майже свої, ведені людьми, що зачисляються і признаються офіціально до українофільських кругів, як мало вони мають української фізіономії – як мало в них не тільки України національної, але навіть України як області, з своїми географічними, економічними, культурними інтересами!..

З виїмком кількох, переважно молодших людей, що стараються дійсно совісно сповнити сей обов’язок дня, як індиферентно, пасивно держать себе інші… Не хочу переходити до закидів поодиноким людям, але підступає сам до горла крик: «Де ви, передові репрезентанти, генерали й полковники українства, що не писали по-українськи, бо «не володієте» українською мовою, не брали участі в дотеперішнім науковім і літературнім руху на галицькім ґрунті, бо уважали, що «малорусский вопрос должен быть разрешен на русской почве», – чому мовчите тепер, коли настала пора рішати його «на русской почве», коли прийшов час виясняти, пропагувати його на вашій звичайній російській мові, в таких близьких і милих вам російських ліберальних кругах? Чому не користаєте тепер із тих зв’язків, які в’яжуть вас із російськими ліберальними кругами, з ріжними органами російського лібералізму, щоб у них вияснити кривди, потреби й дезидерати українства?

Поляки, що далеко менше потребують таких адвокатів, мають своїх приятелів у російській громаді, що з самого почуття справедливості старанно виясняють російській суспільності польські кривди й дезидерати; чому ж ви, що вважаєте самих себе українцями, українськими патріотами навіть, не спромагаєтеся бодай на таку роботу? Які перешкоди тепер вам заважають? Чим покриваєте ви перед своєю совістю, перед людьми, що вас окружають, свою пасивність, свою байдужість супроти своєї суспільності, свого народу? Чим оправдаєте ви своє недбальство в критичнім часі, коли земля горить під ногами й Україна може безповоротно бути поминеною при перестрої відносин Росії?

2
Резолюції з’їзду журналістів (так само і той постулат українців на земський з’їзд) роблять дуже важну поправку до конституційних планів російських лідерів. Сі стоять вповні на централістичнім принципі. Звісний проект кружка «Освобождение» не зробив з того ніяких виїмків. Редактор «Освобождения» Струве, видаючи його, заявив, що мусить бути зроблений виїмок – для Польщі. Резолюції з’їзду журналістів ставлять справу ширше, жадаючи взагалі національної й обласної автономії. Але сю точку треба ненастанно виясняти й пропагувати далі, щоб вона була присвоєна суспільністю, ввійшла в її плоть і кров. Того ще нема; не видко впливу сих резолюцій на напрям ліберальних кругів Росії, а той же Струве в останнім числі «Освобождения» (ч. 69 – 70) навіть виразно виступає против того, аби Україну, Литву, Кавказ ставити в самоуправі нарівні з Польщею.

Досі на дві точки звернена головна була увага в російській пресі. Перша – що народна репрезентація має бути оперта на загальнім, рівнім, безпосереднім, тайнім голосуванні; по-друге – що се представительство мусить мати не дорадний, а рішучий голос. Притім, одначе, все говорилося тільки про центральний всеросійський парламент, і його, на звичайний європейський взір, представляють собі з двох палат – депутатів народу і відпоручників земств і міст. Справа місцевої самоуправи лишається на боці, а в самоуправі обласній вилом роблять головно Польща й Литва: лишається зовсім на боці, як осібне тіло, Фінляндія.


 
Справу відносин парламенту до державної власті можемо лишити на боці: вона поставлена добре, й російська поступова суспільність поведе її добре й сама. Але щодо організації парламенту, то передовсім уже двопалатний устрій його не може бути признаний раціональним. Його можна допустити щонайбільше як компроміс з домаганнями консервативних партій, але не ставити як постулат поступовців. В конституційнім житті верхня палата давно показала себе як інститут негативний, гальма народоправства, і нема чого її наново заводити. Коли ж тим хочуть дати в парламентарнім житті участь елементам, які при виборах загальних і рівних не можуть мати відповідального голосу, то на се є інша дорога – про неї нижче.

Тим же бажанням – дати певним, більш культурним елементам більшу можливість себе проявляти – подиктовано, очевидно, вилучення з виборчих округів міст і призначення для міських виборчих округів меншого числа людності, ніж для округів позаміських. Се обниження чисельної норми для міст становить уже нарушення принципу рівного голосування, і притім нарушення малораціональне, бо ніяких особливо пожаданих результатів не осягає. Ще сильніше нарушає принципи загальності й рівності виключення жінок з виборчого права.

До останнього часу на сій точці було сильне вагання – чи жінки также мають мати право активного й пасивного вибору (вибирати й бути вибраними). Тепер в поступових кругах більшість рішучо висловлюється за сим правом. Властиво про се не повинно бути навіть спору й мови. Голосячи рівне й загальне право голосування, ніяк не можна виключити з сього права жінок. Коли рівне право дається неписьменному селянину і чоловіку з університетськими студіями, то як можна не зрівняти в правах селянина й селянку, інтелігентного чоловіка і його жінку або не дати жінці з вищими студіями того права, яке має неписьменний робітник? Тим більше, що є місцевості й обставини, де якраз жінки ведуть господарство, несуть тягарі податків і т.ін., тимчасом як чоловіки не живуть по селах, пробуваючи чи то в службі, чи на промислах (напр., козацькі області), а окремі випадки, де якраз жінка репрезентує сім’ю й утримує їі, стрічаються на кождім місці.

Обстаючи при одинокім, всеросійськім парламенті, приходиться, щоб не розширяти його до безконечності, робити великі виборчі округи й держатися репрезентації більшостей. Дотеперішні проекти, щоб не вийти за цифру 600 депутатів для парламенту, мусять визначати округи з 250 до 300 тис. людності; з сильним зростом людності, який має Росія, округ скоро ще більше зросте, але й округ 250 – 300 тис. уже дуже великий і невигідний. Організуючи представительство в обласних соймах, можна значно зменшити виборчі округи, а й саму репрезентацію зробити більше пластичною й уліпшеною.

Се дуже важно, а бажане тим більше, що одинокою репрезентацією всеросійський парламент однаково не лишиться. Що деякі території дістануть свої обласні представительства, в тім ніхто не має сумнівів. Отже питання тільки в тім, чи сі території будуть виїмком, чи ціла Росія буде організована по системі обласної національно-територіальної самоуправи? З тих причин, на які я вказував у попередній статті й які за сей час не раз підносилися й роз’яснялися, українці й всі інші недержавні народності повинні змагати до того, щоб ся обласна самоуправа не була привілегією тільки декотрих національностей, але щоб на основі самоуправи національних територій була організована вся Росія. Бо тільки децентралізація може забезпечити успішний економічний і культурний розвій провінцій, і тільки організація самоуправи на національній підставі, в територіях національних, може знейтралізувати чи звести до найменших розмірів національну боротьбу, зробивши національність тим, чим вона повинна бути, – підставою, ґрунтом економічного, культурного й політичного розвою, а не об’єктом боротьби.

В такім разі безпосереднє представительство людності загальними виборами переноситься в обласні (національні) сойми, а центральний парламент міг би обсилатися ними – складатися з їх відпоручників. Тільки се обсилання може бути допущене під одною кардинальною умовою, недодержання якої робить обсилання парламенту (посереднє представительство) дуже небезпечним і шкідним. Власне, відпоручників до парламенту мусить вибирати не більшість сойму, а самі члени його в певній пропорції, «по певному ключу». Коли, напр., уставлено, що на чотири члени сойму має бути висланий один відпоручник до парламенту, то полишається самим членам сойму, аби кожді чотири вибрали собі одного відпоручника до парламенту свобідним порозумінням.

В такім разі кожда найменша група, кождий відтінок у напрямах кождого сойму може бути відданий в складі парламенту, і він буде представляти собою не відпоручників більшостей сойму, а репрезентацію відпоручників, в зменшенім масштабі, всього загалу держави. В такім разі посередність (двостепенність) не шкодить пластиці представительства, а тим часом дає можність осягнути дуже важні користі – менші виборчі округи і уліпшені форми представительства. Коли виборчий округ до парламенту мусив би містити [від] 250 до 300 тис. людності, виборчий округ до сойму може не переходити за 100 тис. людності, а в тім виграє свідомість участі виборців у виборі, зростає їх інтерес до виборів, може бути осягнена більша одностайність в складі округу і ті уліпшені форми представительства, до яких перейду слідом.

Загальний закон повинен уставити тіпітит такої самоуправної території. Дуже високих вимагань ставити їй нема причин: в Європі є чимало автономних провінцій з людністю нижче мільйона, й не чути, щоб се їм робило невигоди – думаю, що вище мільйона нема що й піднімати такого minimum-у. Одноцільна територія з людністю вище одного мільйона, в котрім певна народність творить основу, становлячи сильно виражену більшість, ео ipso повинна бути вилучена в осібну провінцію, з осібним соймом і самоуправою. Ставити вилучення такої провінції й надання їй самоуправи в залежність від дозволу центрального парламенту чи – що те саме – від осібного закону, ухваленого сим парламентом, – значить непотрібно утрудняти сю справу. Досить простого констатування на підставі загального закону.

Так само загальний закон повинен означити відносини таких обласних соймів до центрального парламенту, до органів місцевої самоуправи, і minimum соймових компетенцій. Як такий minimum представляється мені: шкільництво, справи просвітні, санітарні, філантропійні, нагляд і опіка над промислом, концесії на фабрики та промислові і фінансові товариства й інституції, дороги, поліція, право висилання своїх відпоручників до вищих інстанцій адміністраційних і судових: то значить, що, напр., як шкільні ради дотепер складалися з відпоручників виборних і іменованих, так само б повинно бути з окружними судами і адміністраційними тілами, що відповідали б нинішнім губернським правленіям, казенним палатам і т.ін. Се minimum, яке мусить мати місце і в найменших самоуправних областях. На територіях більших і участь сойму в адміністрації повинна бути ширша: інакші суми компетенцій повинні, самою річчю, бути приложені до територій з людністю в мільйон люду і на такій, що має її п’ятнадцять мільйонів. Само собою розуміється право самооподаткування. Пожадана автономна організація не тільки інших конфесій, але і православних церков національних, в границях племінних територій (великоруської, української, грузинської й ін.).

Соймове представительство областей мало б бути організоване на підставі загального, рівного, безпосереднього й тайного голосування. Ся норма, розуміється, не ідеальна, але, як математично проста, вона, при певних хибах, має й свої добрі сторони й повинна бути прийнята, тим більше, що ідеальнішої й не можемо наразі вказати. В Галичині виборці попеклися на тайнім голосуванні. Жадали його на місце явного, а коли його заведено, виявилося, що при повній деморалізації адміністрації, яка в своїх руках держить вибори, тайне голосування дає можність надужить ще гірших (крадіж голосів з виборчих урн), а має також великі невигоди, коли між виборцями багато неписьменних. Запобігти сим невигодам, одначе, можна, поставивши принцип, що бюро виборче складається з відпоручників партій, які ставлять кандидатів, з простою участю правительственого комісара. А для потреб неписьменних можуть бути заведені бюро з виборних заприсяжених членів.

Організація представительства в менших областях дає можливість уліпшеної репрезентації, певних поправок до репрезентації рівної й загальної, які при одинокім всеросійськім парламенті дуже трудно перевести, тому що вона привела б до незвичайного збільшення числа репрезентантів. Я уважаю потрібним трохи спинитися над сею справою. Одна з хиб репрезентації, опертої на загальнім і рівнім голосуванні, та, що при нім зістаються в незначній меншості ріжні елементи суспільності, яких погляди й інтереси, з огляду на інтереси культурного розвою краю, повинні б знайти свій вираз в його репрезентації.

Давніші конституції аж занадто багато давали голосу певним привілегійованим кругам, і се збудило, як опозицію, постулат загального й рівного голосування. Але в противну крайність не треба впадати: певні елементи, хоч і не ті саме, якими опікуються давніші конституції, не повинні бути позбавлені голосу при рівнім загальнім голосуванні. Розумію передовсім інтелігенцію, то значить круги людей з вищим науковим чи культурним цензом, які в значній мірі стоять поза чисто класовими чи професіональними інтересами: такі круги, не зв’язані чисто класовими інтересами, в Росії, безперечно, існують і своєю участю в парламентарнім житті можуть бути корисним, нейтральним, об’єктивним елементом супроти боротьби матеріальних і класових інтересів, котра сама по собі не може гарантувати справедливого і розумного розв’язання справ.

Далі, не можна відмовити певним професіям права мати голос у парламентарнім житті. Репрезентанти ліберальних професій, як лікарі, учителі, духовенство, і такі групи, як купці, ремісники, робітники, промисловці, земельні властителі, повинні мати своїх відпоручників, вибраних їх організаціями, палатами, товариствами, незалежно від того, що певні члени сих груп і професій можуть пройти (а можуть і не пройти) як вибранці певних територіальних округів загальним голосуванням. Тим більше, що як репрезентанти загалу вони морально обов’язані до оборони інтересів загалу, а не своєї професії. Тільки ся репрезентація інтелігенції й професій мусить зостатися в певній меншості супроти репрезентантів з загального вибору (напр., не більше 25% загального числа); їх пропорцію мав би уставити загальний закон.

Коли б могло кому здаватися неможливим мати в дійсності репрезентацію інтелігенції, то мушу сказати, що на практиці се зовсім не так трудно. В значній мірі сюди підійшли б відпоручники університетів і інших вищих шкіл, відпоручники учителів середніх і нижчих шкіл, лікарів, адвокатів і т.ін., а окрім того, можна дати право репрезентації науковим, просвітним і культурним товариствам. В кождім разі ся система здається мені практичнішою й раціональнішою, ніж практиковані дотепер – як система куріальних виборів, як система плюрального голосування, де особам з вищим науковим цензом, напр., дається при виборах два голоси замість одного, як система вірилістів – депутатів з уряду.

Напр., в австрійських соймах засідають з свого уряду єпископи, ректори університетів, академій. Але вибрані певними професіями спеціальні відпоручники можуть далеко ліпше бути їх парламентарними репрезентантами, ніж дані урядові особи. Нарешті, участь репрезентантів інтелігенції й професій в загальній соймовій репрезентації далеко наручніша, ніж творення другої палати, з певною конкуренцією в правах з першою палатою, – чи буде ся друга палата зложена з іменованих правительством визначних людей науки, штуки, промисловців, властителів і т.ін., як практикується в ріжних європейських державах, чи то з відпоручників земств і городів, себто шляхти і капіталістів, властиво, як проектують російські проекти.

Другою пожаданою поправкою уважаю репрезентацію меншостей. Теперішня система виборів репрезентує тільки більшості. Меншості, навіть дуже значні – хоч би їм забракло тільки одного голосу, зостаються без репрезентанта. З того часом можуть виходити такі результати, що партія, в дійсності найбільша, в парламенті чи в соймі може опинитися в незначній меншості. Може се показатися неймовірним, але се вповні можливо. Напр., в певній провінції фабричний робітник, з соціально-демократичними переконаннями, розлитий по всіх виборчих округах, і в загальній сумі відданих при виборах голосів цілої провінції він займає перше місце. Але в кождім поодинокім окрузі більшість здобувають кандидати сполучених ліберальних і буржуазійних груп, і соціал-демократи не проходять зовсім до сойму або проходять у дуже незначній меншості. В подібній ситуації були за давніх часів, напр., наші галицькі радикали, що самі своїми силами ні в однім повіті не спроможні бували осягнути більшості, але в загальній сумі мали дуже поважне число голосів.

Ся хиба репрезентації більшостей відчувається, і давно вже являється дезидератом репрезентація меншостей – то значить, щоб, окрім більшості, мала свого депутата також та партія, яка хоч не мала більшості, але здобула значне число голосів на виборах. Хоч се й не переведене досі на практиці, але таке переведення не дуже трудне [Тепер, при останніх виборах до парламенту в Галичині се представительство меншостей уже переведене в життя. Хоч заведене не з мотивів об’єктивної справедливості, а в інтересах привілегійованої польської меншості, воно все-таки матиме ту користь, що дасть можність випробувати сей принцип на практиці. – Прим. М. Г.].

Напр., признається, що з даного виборчого округу має бути два депутати, один депутат більшості, другий депутат меншості. Окрім тої партії, що дістала більшість, уважається вибраним депутатом також той кандидат, що дістав найбільше голосів по кандидаті більшості: коли він дістав, напр., щонайменше 1/4 всіх голосів. Можна зробити репрезентацію ще пластичнішою, признавши виборчому округові трьох кандидатів, то значить, окрім репрезентанта більшості, дати репрезентантів двох меншостей, які б мали не менше як по 1/5 всіх голосів і т. ін. [В деталі сеї системи не входжу, бо не маю певності, щоб сі поправки мали шанси до переведення в Росії, коли взагалі хапаються найпростіших форм представительства, аби лише допняти конституційних форм. Сі поправки тому можуть здатися утрудненнями справи. Але будувати відразу легше, як потім перебудовувати, а трудності не так великі і легко можуть бути поборені. – Прим. М. Г.] Річ очевидна, що така репрезентація далеко докладніше б віддавала настрій і течії в суспільності, а окрім того, ослабляла б і напруження виборчої боротьби, що тепер мусить хапатися всіх способів, аби конче осягнути більшість.

Такі поправки можливі тільки при організації представительства в менших областях, бо вони дуже збільшають число відпоручників. Напр., для України, приймаючи її територію з людністю 30 міл., а виборчий округ 150 тис, мали б ми при двох депутатах від округу (одного від більшості і одного від меншості) 400 депутатів; до того коло ста депутатів товариств і професій – разом коло 500: се число вповні можливе. Тим часом при всеросійськім парламенті, тим способом організованім, вийшло б яких 2500 депутатів. Прийнявши норму, що чотири депутати сойму висилають до центрального парламенту одного відпоручника, всеросійський парламент при такій поліпшеній репрезентації мав би коло 600 депутатів – саме так, як проектували російські плани конституції для парламенту з округами 250 – 300 тис.

З сформуванням автономних областей тратять всяку причину свого існування губернії як райони адміністраційні і самоуправні. І взагалі теперішні губернії, являючися цілком припадковими бюрократичними комбінаціями, не відповідаючи ані національному, ані економічному, ані навіть історичному поділові, не мають ніяких причин бути заховувані. На національнім принципі, то значить, зв’язуючи громади на підставі національності людності, повинні бути організовані дрібніші округи самоуправи й адміністрації («мелкая земская единица», «всесословная волость»).

На тім же принципі сі дрібніші округи мають лучитися в виборчі округи, а виборчі округи, коли вони будуть невеликі, – в ширші території (в тім роді, як теперішні повіти чи більші), що служили б адміністраційними округами, з органами самоуправи, які скупляли б у собі самоуправу дрібніших самоуправних округів. Місцевим громадам самоуправа мусить бути забезпечена загальним законом, так само і тим дрібнішим округам. На чім мала б бути положена вага самоуправи – чи на тих дрібніших округах (волостях), чи на тих ширших округах (повітах) – се залежить від великості тих округів і їх відносин між собою, в кождім разі, думаю, їх можна поставити в тісну зв’язь між собою, допустивши, напр., що автономні органи ширших округів (повітів) складаються з відпоручників автономних зарядів менших (волостей), аби не множити безпосередніх виборів. Таким чином було б три ступені самоуправи й представительства: самоуправа громади; виборні управи менших округів (волостей) і обсилані ними управи ширших округів (повітів); обласні сойми й обсиланий ними центральний парламент.

Так представляються мені питання дня взагалі й спеціально щодо українців у Росії. Сі замітки послужать відповідно на звернені до мене запитання і бажання, аби висловити свої гадки щодо конституційних постулатів у Росії з огляду на інтереси української людності.

1905, май
Розгойдане море з високими хвилями, що, розколисуючися все далі й далі, розвивають в собі все більшу деструкційну силу, що приносить в своїм поході хвиля, вона ж чи інша готова знести з поворотним рухом, не лишаючи нічого певного, нічого тривкого. Такий образ нинішньої Росії. Другий місяць живе вона вповні революційним життям, і даремно було б шукати в ній, як у всякій революції, якогось плану, якогось логічного розвою. По одній стороні, на місці одного давнішого правительства – кілька правительств, з яких одно робить наперекір другому й перебиває його плани. По другій стороні – кілька опозиційних чи революційних течій, які сходяться тільки в своїм поборюванні старого режиму, а, зрештою, розходяться більше або менше в своїх цілях і напрямах, і се перехрещування течій, збільшаючи лише деструкційну енергію, дає дуже мало конкретного. Вправді, як в механічних процесах, сама рухова енергія викликає певні творчі процеси. Але ся творчість не стоїть в ніякій пропорції до сили енергії, яка тратиться в сім процесі. Все здобуте досі держиться тільки фактичним станом речей, і не можна знати, що покажеться в активі «освобожденої Росії» при найближчім обрахунку.

Особливо ж малозначні здобутки українства в сім цілім, майже цілорічнім періоді боротьби за освободження, особливо в порівнянні з надіями, які покладалися на сю переломову хвилю вимученими до знетерпеливлення українцями Росії. Ся диспропорція викликає у більше вражливих почуття якоїсь тяжкої неудачі. Життя йде бурною хвилею – і мов минає український народ з його змаганнями до виборення собі своїх національних прав. Так багато змінилося в порівнянні з тими обставинами, в яких жив він перед двома-трьома роками, навіть перед роком. А так мало позитивного, конкретного принесли з собою ті зміни для нього. Переживши незвичайні завірюхи, нечувані страхи, живучи далі серед небувалої дезорганізації, він не може в своїх активах вказати нічого певного й по сей день.


 
Супроти того розбиття й атрофії, в якій українська суспільність, завдяки гірким своїм обставинам, вступила в сю переломову хвилю, не можна від сього знеохочуватися чи укладати якісь безнадійні гороскопи на будуче. Але факт зостається фактом, що конкретними здобутками досі українство ще не може похвалитися.

Від грудня 1904 року почавши, коли появилися з правительствених сфер перші заяви, що віщували знесення заборони українського слова, українська суспільність почала нетерпляче чекати того знесення. Але в вересні 1905 р. таке знесення в правительствених кругах вже признано «несвоєвременним». Правда, тодішній правительствений напрям перейшов потім через сильну катастрофу, і, як зачуваємо, тепер пішов з тих кругів такий пароль у місцеву адміністрацію, щоб «малороссийскому наречию препятствий не чинить». Але не сталося нічого такого, щоб формально й виразно здіймало з українського слова дотеперішні обмеження. Не кажучи про можливість всяких реакцій, уже саме адміністративне «усмотрение» вповні держить в руках ключі до українського слова, а «временные правила о повременной печати», в яких нібито міститься знесення всіх ограничень, повні таких прогалин, неясностей і крючків, що українське слово розкріпощеним, принаймні до вияснення правительственої практики, уважати ніяк не можна.


 
Не перемінилося ніщо і в інших сферах. Українське слово в школі, в церкві, в суді, в адміністрації не поступило і кроком наперед. Польська мова заводиться в школах «Царства Польського» і навіть на Україні, але українська – ніде. В сільській адміністрації серед польської людності має заводитись урядування польське, але в українських територіях «Царства Польського» лишається урядування російське, а про українські губернії нема й чутки про якісь зміни. Правительство стало на давнім становищі, що для українців великоруська мова – «общерусский» язик – має далі заступати місце їх рідної мови, й всі петиції, представлення, меморіали, чи то з українських, неофіціальних, чи то з власних офіціальних сфер (як представлення академії або київського генерал-губернатора) досі не зробили виразних перемін в сім напрямі правительственої політики.

Не видно значних успіхів і на другім фронті, на який звернені були заходи українців: в популяризації української ідеї серед поступової російської інтелігенції. Правда, і в сім напрямі, як і на правительствену адресу, українські заходи не визначалися ані відповідною енергією, ані консеквентністю та плановістю, мали характер в значній мірі уривковий. Але певні українські круги, особливо з лівобічної України, все-таки звертали пильну увагу на задержання контакту з партією земців, т. зв. конституціоналістів-демократів, і дуже уважали на те, аби не вийти з рам їх тактики.


 
Результат, одначе, той, що з дневного порядку більше крайніх течій українське питання зникло вповні – мовляв, аби національні питання не заважали, не відтягали увагу від загальніших і важніших питань дня. А партія земців-конституціоналістів, боячися, що ідея національно-територіальної автономії може стрінутися з опозицією в ширших кругах (під окликом охорони цілості держави), також постаралася усунути зовсім сю дражливу точку. Одначе й перші, й другі робили виїмок для поляків, підносячи постулат автономії Польщі, з нагоди заведення там стану облоги, хоч з консеквенції треба було жадати тільки відкликання виїмкових законів, а питання автономії на пізніше полишити, коли з тактичних мотивів взагалі усувається з дневного порядку питання національних автономій. Тут, одначе, свідомо чи несвідомо, проявився давно звісний поділ національних питань на симпатичні й несимпатичні серед російської суспільності. Симпатизувати з польським питанням стало загальноприйнятим серед неї, українське ж питання не мало тут симпатій ніколи.

Взагалі слабо орієнтуючися в тих національних питаннях, поступова російська суспільність з пієтизму до традицій польської свободолюбності й боротьби з старим режимом обдаровувала польські змагання повною й нероздільною симпатією, а українські здебільшого уважала неоправданими, малосерйозними претензіями. Змагання поляків до автономії Королівства в його теперішніх границях приймалися з загальним співчуттям, а вказівки українців (й інших), що се Королівство в теперішніх границях не совпадає зовсім з поняттям польської етнографічної території й містить (на сході) території з масовою людністю українською (а далі, на північ, – білоруською й литовською), – приймалися з неувагою, трактувалися зневажливо або ігнорувалися. Заходи латинських ксьондзів коло перетягання на латинство і польщення української чи білоруської людності, що завершувало їх плани, розпочаті заведенням унії, в російських кругах покривалися покровом релігійної толеранції. Пригадки ж українців, що, виходячи з принципу толеранції, треба б відновити силоміць знесену унію, яка була місцевою народною вірою в останнім столітті, – приймалися там з виразною антипатією, ніби якісь клерикально-реакційні забаганки. І так далі.


 
Щирі старання українських груп іти в лад російським лібералам і їх тактиці, нічим не зражати їх помогли мало, й на осіннім московськім з’їзді земців (у вересні 1905 р.), як кажуть справоздання, можна було чути з уст першорядних репрезентантів російської ліберальної науки («тоже малороссов») виводи, що українська мова тільки «наречие», що українець Гоголь – «великий русский писатель», а великорос Турґенєв зістається великим писателем і для України і т. д., і тому про автономію України не може бути й мови. А для поляків і далі робляться виїмки, «не в пример прочим», і їх ставлять в привілегійоване становище поруч «русского народа», хоч вони ніколи не питали доріг у російських лібералів, не журилися їх тактикою й вели свою національну політику, не уважаючи, чи вона «совпадала» з політикою російських кругів.

І власне тому! Безоглядність польської національної програми, витривалість поляків в ній і рішучість, з якою вони ставили її, призвичаїли російських лібералів дивитися на Польщу як на осібне царство, механічно зв’язане з Росією, де росіянам нема що робити. Поляки завсіди дивилися на російську культуру як на чужу, накинену їм. Коли російську мову й науку силоміць завели в польські школи, польська суспільність бойкотувала російську культуру, умисно не читала російських письменників, хоч вони здобували собі світовий розголос, згори і з легковаженням дивилася на російську науку, ігнорувала її твори, як «тульські самоварчики», й не брала ніякої участі в російськім літературнім і науковім руху. Супроти диспропорції, в якій стояла культура й наука польська до російської, се були крайності, смішні, некультурні, шовіністичні. Але в російських поступових кругах їх пробачали полякам, шануючи їх прив’язання до свого й опозицію насильству. І тепер, невважаючи на сі крайності польського націоналізму, російські професори-поступовці в Варшаві обстають за полонізацією університету й середніх шкіл, а студенти-росіяни просять міністерство, аби перевело їх в інші університети й політехніки, щоб не стояти на заваді полонізації варшавських вищих шкіл.


 
Українці ж в переважній більшості з усіх сил, з запалом і щирістю, «не щадя живота и до последней капли крови», тягнули колісницю російської літератури й науки, російської «гражданственности» й революції. Вони постачали великоруській літературі великих письменників і заявляли, що слідами Гоголя повинна йти українська народність взагалі. Вони присягалися, що великоруських письменників уважають общерусскими й не можуть собі представити, щоб українці могли розвиватися на якійсь іншій культурній підставі, як не «общеруській». Вони старанно збагачували чи науковими творами, чи quasi-науковим компостом російську науку й заявляли, що, маючи готову «общерусску» науку й наукову мову, було б абсурдом українцям «кувати» свою наукову мову й тратити сили на витворення своєї науки. Вони заповняли своїми людьми ряди революційних російських партій і разом з ними кидали анатему на всякі українські національні змагання, що підривають ширші, космополітичні завдання революції, в ім’я котрих Україна повинна розтопитися нібито в загальнолюдській, а в дійсності – в великоросійській масі.

Не кажу вже про кадри педагогів-українців, що «с остервенением» виганяли з уст українських дітей українську вимову й душу свою полагали за вірність букві «Ђ» і російській літературі. Тим менше про ріжних адміністраторів-землячків, що в ріжних сферах доходили «до кореня» й винищували до найглибших основ усякі прояви опозиції, національні почуття і т.д.

І що ж? Не диво, що, бачивши цілі покоління українців у вірній службі «не токмо за страх, по и за совесть» російській літературі, культурі, державності, всуміш з великоросами, від яких вони звичайно відріжнялися тільки «хахлацьким» прононсом і щонайбільше – коханням в салі й наливках, – бачивши се, не тільки правительство російське, а й суспільність тепер з неохотою чує розмови про культурні й політичні потреби українського народу, про українську автономію. Адже не говорячи про тих ріжних «тоже малороссов», старше покоління українських патріотів, т.зв. українофіли, всю свою енергію уживали, аби «удавати, що їх нема», і дійсно дійшли в тім до такої віртуозності, що й справді їх не було ні по чім знати, й дійсно так, як би їх не було.

Відкинувши всякі політичні постулати й проголосивши, що українська ідея повинна розвиватися виключно на культурнім ґрунті, вони і в сій культурній сфері так старанно пообліплювали її фіґовими листками, так міцно забинтували її всякими «главотяжами й убрусцами», укриваючи й вирівнюючи все, що могло б разити око репрезентантів офіціальної народності, що бідна українська ідея могла не розвиватися, а тільки завмирати, та й дійсно завмирала в сій сфері з року на рік, дійшовши до того, що в кругах людей, які поставили головною метою українства дослід і піддержання історичної традиції, приходилося констатувати, що української історіографії нема – й нема кому навіть зладити оказійної статті з історії або написати відзив про етнографічну збірку.


 
Се в кругах людей, що звели українство до поняття «етнографічної партії», як її прозивали! Зате в сих українофільських кругах неустанно повторялося, що українство може розвиватися тільки на російськім ґрунті, в тісній та нерозривній зв’язі з «русскою» культурою. На поміч усяким хитрим доводам від власного розуму уживано тут і покликів на умірковані погляди Костомарова, і на авторитет Драгоманова, що як ненаручний був українським культурникам політичним характером, надаваним українству, так благопотребним був своїм прив’язанням до російської культури й дуже скромними національними вимогами для українства. На їх авторитет покликувалися в українофільських кругах на поборення всяких «крайніх» українців, і можна сподіватися, що аж тепер сі єретики стануть «любезні» всяким противникам крайностей українства поміж російською суспільністю, як прийдеться гамувати українські «крайності».

Великоруським ученим і публіцистам можна було зовсім не реагувати на всякі прояви українства. Коли хтось хотів вивести українство за межі тої скромної лояльності антикварно-етнографічної ролі, в яку поставили його українські «культурники», «українофіли», – сміло можна було полишити «поскромлення» його самим українцям. Можна було наперед знати, що коли якийсь українець попробує поставити, припустім, поняття української історії більш виразно й консеквентно та відмежувати її від «історії России», то знайдеться-таки свій брат – не якийсь ренегат, а навіть «українофіл» і «український патріот», який зараз не промине оказії зробити докір необачному історикові за прогрішення, яке він допустив, відступивши від поглядів єдино авторитетних для всіх вірнопідданих російської культури російських істориків. Коли знайдеться якийсь відважний публіцист, що попробує відграничити сферу інтересів українського народу й зазначити ті права, які повинні служити йому на українській території, – його зараз украсять «свої» ж «земляки» епітетами шовініста. А всякий поклик не служити чужим богам буде стрінений окриками про «нетерпимість» як проповідь «національної виключності» і т.д., і т.д.

Український народ так довго, протягом століть, волею і неволею (більш неволею в кождім разі) віддавав свої сили, здібності, капітали на службу великоросійському народу, що гадки про його осібні інтереси, про життя його для себе самого готові здаватися трохи не бунтарськими або й зовсім бунтарськими дуже багатьом і багатьом. Я вже не буду нагадувати, що всі ті підстави культури матеріальної й духової, права, суспільного й політичного укладу, які лягли основою життя великоросійського, а в дальшій лінії тої «общерусскої» культури, суспільного життя, державності – були вироблені українським народом і прийняті від нього великоросійським.

Зате повторю тільки тезу, стільки раз висловлювану оборонцями общерусскості, що нинішня великоруська культура, література, навіть літературна великоруська мова була витворена при значній участі українців, або, як залюбки кажуть ті оборонці, – спільними змаганнями «обох руських галузей». На сій підставі вони великодушно позволяють і поручають українцям уважати великоруську культуру, літературу, язик також і своїми і радять задоволятися сею ілюзією, не тратити сили на те, щоб виплисти ще наверх, а, спустившися спокійно на дно, далі служити «питательним матеріалом» для общерусскої (великоруської) культури. Взяти щось з поляка для тої общерусскості ніколи не удавалося й про се був час відложити всяку гадку. Але втратити такого щирого й корисного помічника, яким був українець, пустити його на волю, аби жив своїм домом і для себе, се вже зовсім що інше! Тим більше, коли не знати ще, кого брати за показник правдивого українства – чи тих вірних слуг російської культури й державності, чи речників української окремішності?


 
Нема сумніву, що звідси – чи свідомо, чи несвідомо – плине та неприязнь до всяких розмов про інтереси українського народу, про його самостійний розвій, про автономію України й т.д. Всі ті закиди сепаратизму, виключності, шовінізму, узькості, які готові стрінути на кождім кроці всяку виразнішу гадку про оборону інтересів українського народу, ідуть відси.

Ся неприємна перспектива, очевидно, чекає й далі всіх, хто схоче серйозніше й виразніше виступати в обороні тих інтересів. Всяка така рішучіша постава занадто сильно відбиває на тлі байдужності чи дипломатичного промовчування старших поколінь і легіонів тих «тоже малороссов», що й тепер прикрашають собою ріжні «общерусскі» сфери. Попередня байдужність і сучасна розтіч української суспільності приготувала, дійсно, дуже неприємне положення для тих, хто хотів би зірвати з старою традицією «удавання, що нас нема»! Але через сей поріг їм невідмінно прийдеться переступити, і гірку чашу, що перед ними стоїть, – прийдеться випити, коли вони мають міцну постанову зняти з української ідеї тісні бандажі й дати їм можність розвою.

Тільки сила й щирість переконання, що дає людям відвагу й смілість без компромісів і замовчувань поставити свої погляди й жадання, ні на кого не оглядаючися, – може здобути признання й поважання для нового українства. Надію пронести українську справу під полою общерусского лібералізму треба покинути: трохи се справа завелика, аби її можна було таким делікатним способом пронести. Політика поклонів і реверансів на всі боки – й до московських лібералів, і петербурзьких революціонерів, і варшавських клерикально-консервативних націоналістів вроді Сенкевича, котрому ще недавно розмахнулися з чолобиттям київські українці, – не придасться ні на що. Проминають часи аморфного лібералізму, коли під кількома загальними фразами укривалися найріжніші течії й змагання. Течії виріжняються все виразніше, й кождого питають або запитають зовсім виразно і по пунктах: «како вЂруєши?»

Ідея відродження України на широких демократичних і свобідних підставах має занадто стару й поважну історію, аби потребувала здавати ще екзамен перед російською чи польською екзаменаційною комісією для одержання диплома поступовості чи ліберальності. Ідея оборони робучих мас була її невіддільною частиною; протест проти гніту й автократизму, брак усякої національної виключності, ідея рівноправного братства народів – логічними постулатами її розвою. Хто сього не бачить, того можна просвітити логічним і ясним, енергічним і безоглядним розвоєм українських постулатів і помирити з ними своєю щирістю в сих постулатах та власним поважанням до них, а не приладжуванням їх до чужих програм, до чужих тактик – тим більше, що при теперішній диференціації однаково не можна бути милим усім разом.

Українці ріжних напрямів і поглядів повинні знайти між собою той середній термін своїх спеціальних національних домагань, які не можуть бути осягнені без їх власних старань і заходів, і повинні кождий з свого боку і становища пропагувати сі постулати в своїй суспільності і в близьких йому партійних кругах чужонародних. Такими постулатами уважаю: територіально-національну автономію України при загальнім федеративнім устрої Росії; переведення української мови в усіх інституціях і органах управи на українській території від найнижчих до найвищих; забезпечення всяких можностей і засобів для українського культурного розвою і знесення всяких перешкод; усунення використування України й її засобів на цілі для неї чужі й непотрібні. Підставою для таких постулатів являється: признання української народності окремішною й самостійною національною одиницею, якій не повинні ставитися ніякі ограничення во ім’я мовбито її меншої культурної вартості чи близького споріднення з якоюсь іншою народністю; признання, що українській народності на її етнографічній території повинні бути дані всякі такі права, свободи й можність розвою, які мають на своїй території інші народності, поставлені в ліпші обставини.

Сі принципи й постулати не пересуджують, як в сих рамах мають уложитися економічні чи суспільно-політичні відносини, про що прийдеться ще довго говорити й договорюватися супроти ріжниць в поглядах; в теперішній хвилі кождий долучить сі національні постулати до тих соціальних чи політичних постулатів, яких держиться. Не містять в собі сі принципи й постулати також ані проповіді національної виключності й ворожнечі до інших народностей і культур, ані планів відірвання України і нарушення одності держави, що страшить тепер багатьох: про се вже говорено багато, що задоволення територіально-національних потреб тільки скріпить зв’язь українського народу з іншими, вигладить непорозуміння й усуне ґрунт для ворожнечі, і про се ще поговоримо іншим разом. Тепер же я хотів би тільки піднести, що вироблення на точці сих постулатів певного як не формального, то морального союзу всіх українських партій і напрямів являється елементарним обов’язком їх перед українським народом в теперішній хвилі. На точці сих змагань не сміють одні напрями поборювати інші напрями, але всі повинні змагати до осягнення сих постулатів.

В очах одних напрямів сі постулати мають більше значіння, в очах других – менше, але справедливості й потрібності їх не може відмовити ніхто, хто не розірвав своїх моральних зв’язків з українським народом, і при тих великих трудностях, які спиняють переведення сих жадань в життя, було б непростимим гріхом супроти українського народу легковажити їх або робити якусь опозицію сим домаганням.

Що взагалі всі українські партії й напрями, які не хочуть розривати зв’язків з українським народом і його національною формою (то значить – не стремлять свідомо до його спольщення чи зросійщення), повинні в теперішній хвилі менше боротися між собою, а більше звернути свою енергію на ті чинники, які загрожують самому існуванню або успішному розвоєві українського народу, – се також повинно б бути ясним для кождого, особливо супроти страшного опізнення, з яким українська народність в Росії йде супроти інших народностей з їх національним розвоєм, національними здобутками, і се треба б тямити міцно. Поява української преси, обіцяна вже на найближчі дні, покаже нам незадовго, наскільки сей народний обов’язок знайшов дійсно зрозуміння у ріжних груп, напрямів і течій української суспільності.

5 (18) XII, 1905
По 250 літах від часу, коли визволена героїчними заходами і безмірними жертвами народних мас Україна своєю волею увійшла в політичний зв’язок з Російською державою, вперше дістала вона тепер змогу сказати своє слово у себе дома, в межах тої Російської держави. Могутній рух народний вернув їй свободу гадки і слова, котрої до останньої хвилі відмовляв їй старий режим Росії, вертає свободу діла й праці й дає спромогу повести далі нитку громадсько-політичного і культурного розвитку, перервану віками насильств і заборон.

Часи романтичної ідеалізації старовини минули безповоротно, і тепер ідеали свої шукаємо не в минувшині, а в будуччині. Проте історична традиція зостається силою, і з впливом її – чи то добрим, чи злим – раз у раз треба серйозно рахуватись. І ось, коли громадянство українське готовиться приступити до роботи над збудженням рідного краю з вікового занепаду, на часі буде кинути оком також і позад себе, на пройдені моменти в поступовім поході нашого народу.

Уже в перших віках історичного життя нашого народу громадянство дбає про те, щоб поставити діяльність правительства і його агентів під свій догляд та суверенну власть, і добивається признання від правительства сих прав (віча і їх відносин до князів).

З упадком старого державного ладу і княжої верстви, що репрезентувала собою національне життя, верстви української людності єднаються для боротьби спільними силами за національні інтереси проти ворожої їм правительственої системи (в XVI віці). Против суспільної ієрархії, класових і політичних привілеїв ставиться організація, оперта на вільних союзах людей ріжних верств, підноситься виборність і рівність, свобода гадки і громадського контролю.


 
Виломившися з рам ворожого державного устрою, провідники української інтелігенції ставлять собі завдання – утворити конституційну українську державу в федеративному зв’язку з іншими сусідніми державами (Гадяцький трактат і пізніші постулати). В сім напрямі невпинно працює політична мисль України, розширюючи поняття автономності, вироблюючи й уліпшуючи форми народного заступництва, ставлячи поправки в інтересах народних мас та висуваючи наперед охорону інтересів робучих верств. Від постулатів Хмельниччини до хартії Орлика (р. 1710) бачимо в сій сфері невпинний рух і значні поступи.

Правительствені репресії й систематична деморалізація українського громадянства державними органами спиняють, вкінці, розвиток політичної мислі. Але нова українська інтелігенція, яку формує XIX вік на місце старої, з особливою любов’ю розвиває ідеї охорони інтересів робучого народу, його визволення від кріпацьких і всяких інших пут і культурного та економічного піднесення.

Ідеї автономії й федерації відживають на ширших основах і єднаються з протестом проти всякого політичного, класового чи релігійного гніту, з жаданнями повної свободи совісті, мислі і друкованого слова (постулати Кирило-мефодіївців).

Такі етапи переходила політична мисль України протягом її тисячолітнього історичного життя, серед перерв і збочень, викликаних чи то сторонніми перешкодами, чи то реакційними течіями.

Обминаючи збочення і перешкоди, бачимо ту лінію, що з-перед сотень літ доводить нас до того моменту, на котрім стоїмо. Відкидаючи форми пережиті або хибні, дістаємо наші «історичні основи», зазначені змаганнями кращих людей України. По уторованій ними дорозі збирається тепер, коли падають вікові запори, Україна в свій похід до кращої долі. І свідомість многовікової роботи мислі й енергії її поколінь над розв’язанням політичних, суспільно-економічних і культурних проблем нехай окрилює її енергію в змаганнях до свого оновлення, до поступу, свободи і справедливості на тлі всестороннього розвитку народних сил.

1/І.1906
Становище російської бюрократії супроти українства останніми часами прояснилося знову. Признавши в вересні минувшого року, всупереч заявам запитаних нею компетентних органів, розкріпощення українського слова й знесення указу 1876 р. «несвоевременным», вона, як виявляється, стоїть на тім становищі далі. Правда, вона допускає певні виломи в дотеперішній цензурній практиці супроти українського слова. Так отеє на підставі «временных правил о печати» видавання українських часописей допускається в принципі на однакових умовах з усякими іншими, так само свобідний довіз в Росію заграничних часописей, не включаючи й часописей українських (також в принципі, і притім має бути виданим виказ заборонених часописей для ужитку граничних комор).

Але указ 1876 р. живе далі. Як звісно, в нім через якийсь недогляд нема мови про українські часописі ані в Росії, ані заграничні; таким чином, формально беручи, дозвіл на видавання українських часописей в Росії і довіз їх з-за границі не входить в конфлікт з указом 1876 р., і той собі існує далі. Зроблено пролом тільки в цензурній практиці для видань періодичних, і цензура роз’ясняє, що книжки й брошури далі підлягають давній практиці: навіть відбитки з української часописі не можна зробити без подвійної цензури – місцевої й главного управленія, і так само старі заборони тяжать на українських книгах, що виходять за границями Росії.

Обмеження для українських книжок, що опираються на указі 1876 р., без знесення самого указу можуть бути знесені новими загальними правилами чи законом про цензурування книжок взагалі. Сим потішають українців з урядових сфер уже трохи не рік, з тою відміною, що часом ся благодать обіцюється в виді якихось «временных правил», що видасть правительство, часом справа відсилається до будучої Державної Думи. Самі українці останніми часами, властиво, не робили нічого, аби справу принаглити. Ще з літа минувшого року з російських ліберальних кругів пішов оклик – не удаватися до правительства з ніякими представленнями чи петиціями й полишити все Державній Думі. Сей пароль був прийнятий українською суспільністю, і від звісної депутації в лютім 1905 р. вона не зверталася до правительства в своїх справах (з виїмком кількох заяв більш частинного чи локального характеру).


 
Тим часом реченець скликання Думи все відсувався, а тепер уже заходять і великі сумніви, чи буде вона взагалі скликана, незалежно навіть від питання, яка могла б бути та Дума і що могла б принести краєві. Щоправда, ситуація тепер, по зламанні революційних рухів, при загальнім поступі реакції, при всяких перепонах, які вона робить суспільній організації, і при тій апатії, яка очевидно починає опановувати суспільність, взагалі нелегка для яких-небудь громадських заходів. Але в кождім разі пасивне складання на Думу, як на якогось доброчинного генія, що прийде й виведе Ізраїля з Єгипту, не може в теперішнім часі вже нічим бути оправдане.

І так у своїх активах українство може записати пролом в дотеперішній цензурній практиці в виді допущення українських часописей домашніх і заграничних і звільнення їх від обов’язкової «общерусскої» правописі (чи звільнені будуть від неї й книги, се ще не знати). Се все-таки «щось», але «щось» таке мале супроти розмаху суспільного руху останнього півріччя та обуджених ним надій і поставлених ним домагань! Нужденно мале в порівнянні з тими страшними жертвами, які той рух потягнув за собою, – з тими нечуваними масовими різнями, з тою економічною руїною не тільки держави, а й суспільності самої, – руїною, що не може не відізватися на довгі літа якраз на духовім житті – на ослабленні попиту на продукти мислі й творчості, на книжку й газету, на тих речах, від яких звичайно люди починають покорочувати свої потреби, свої видатки! Можна з такої диспропорції просто в розпуку впасти! Тим більше, що й осягнені здобуточки так мало гарантовані, обставлені такими можливостями адміністраційних репресій, які можуть до нуля звести дані можливості, – що за вповні реальні й певні навіть і їх ніяк не можна уважати.


 
Кількатижнева історія новонародженої української преси показує се зовсім виразно. На видання в Києві газети «Громадське слово» й «Нове життя» не дано дозволу тому, бо з програми сих видань генерал-губернатор доглянув, що «видання сі домагатимуться переміни теперішнього державного ладу Росії, утворення окремих автономних країв на окраїнах держави й перебудування її на федеративних основах, а також домагатимуться переходу усеї землі на власність народу, а сі вчинки забороняються карним законом». Таким чином адміністрація виключила з дискусії української преси найбільш важні для українства справи; пресі російській, розуміється, вільно було й далі буде вільно дебатувати про се.

Нова часопись «Громадська думка», аби обминути конфлікт, не виставляла своєї програми і дістала дозвіл, але, щоб дати їй відразу спасенну осторогу, адміністрація конфіскувала перше «число» її, уложене дуже обережно, – хіба зате тільки, що в нім згадувалося про українську автономію. В Одесі градоначальник відмовляв спочатку дозволу на українські газети взагалі, покликуючися на старі правила, а по виході першого числа «Народної справи» припинив її на цілий час, поки в Одесі буде воєнний стан, отже ad сalendas graесas. Підпала всяким обмеженням гумористична часопись «Шершень», видавана в Києві. Газета «Хлібороб» в Лубнах, що видавалася «явочним порядком», без дозволу, замкнена по виході нових правил, і видавець мусить просити дозволу на нову і т.д.


 
Ясна річ, що, знаходячи «состав преступления» навіть в дискусії над автономією, федерацією, націоналізацією землі й т.ін. речах, адміністрація має в кождій хвилі спромогу замкнути яку-небудь часопись аж до розсудження справи в суді або й без суду – на час виїмкового стану, в котрім хронічно пробувають усі більші українські міста. Навіть в російській пресі, яка все-таки терпить менше, признають, що нові «временные правила о печати», видані, мовляв, в інтересах свободи слова, далеко менше корисні для преси, ніж давні цензурні порядки, бо дають ще більше місця адміністраційному «усмотрению». Що ж сказати про українську?

Але впадати в зневіру й апатію, яку бачимо серед значної часті суспільності в Росії, з того, розуміється, нема чого. Суспільність хотіла скочити з безправного й невільного стану, в якім жила, відразу в форми правдиво-конституційної федеративної держави, не кажучи вже про ще сміливіші плани радикальної республіки й суспільно-економічної революції. Трудно робити докір за таку пробу – взяти якнайбільше від даного моменту. Але скік не удався, і, стиснувши серце й скупивши сили, треба наново йти довгою й тяжкою дорогою в обхід. Українська суспільність «заробила» менше від інших – з тим більшою енергією й витривалістю повинна йти до здійснення поставлених жадань. Тільки не треба чекати, що хтось зробить ту роботу за неї!..

Як мало здобула вона досі не тільки у правительства, а й на другім своїм фронті, в поступових російських кругах, мав я нагоду переконатися недавно. В останній книжці «Русского богатства» (XII), органу одної з лівіших груп російської поступової інтелігенції, яка в програмі своїй досить широко ставить автономічно-федералістичну точку, прочитав я таку вступну фразу в статті С.Южакова, присвяченій питанню про автономію й федерацію:

«Питання про фінляндську автономію у нас розв’язалося, але далеко хоробливіше течуть події, зв’язані з автономією Польщі. Зазначилися ще тільки питання про інші автономії (піднято питання про Литву і Грузію). Можуть виникнути й деякі інші в тім же напрямі, і треба признати, що се питання першорядного значіння і для імперії, й для автономних земель» (с. 125).


 
Пише се чоловік не зовсім необізнаний з українською справою в Росії й принципіально в кождім разі їй не ворожий. І по його гадці, питання української автономії ще й не поставлено навіть. Чи не дає се міри вражіння, яке зробили в поступових кругах російських українські постулати автономії? Як бачимо, кількох статей, кількох заяв, зроблених протягом 1905 р., не досить було, аби привести до того, щоб домагання автономії України трактувалося серйозно, як серйозний національний постулат. Від нього ждуть більшої сили й напруження, щоб рахуватися з ним поважно. Українці й інші недержавні народи повинні ставити й популяризувати ідею перестрою цілої держави на основі національно-територіальної автономії, але річ очевидна, що домагання в сім напрямі поодиноких народностей, в тім і української, повинні визначатися відповідною силою й витривалістю, щоб з ними рахувалися серйозно і чужі суспільності й правительство.

Але українці задоволені малим і звичайно спиняються на малім. Виходячи з вікової безвладності й пасивності, вони готові кождий малий прояв активності, кождий слід співчуття українству цінити високо, і кожде «щось» вистає вже для самооправдання й задоволення з себе самого і з людей.

От, напр[иклад], в останнім числі (13) «Громадської думки» читаю вступну статтю, повну дуже сильних і гірких докорів на адресу української суспільності за її байдужність до своєї національності, а на третій стороні тої ж часописі – славословний некролог одному з типовіших репрезентантів тої національно-байдужої інтелігенції, української родом, але вповні відданої службі російській культурі – московському професору Миколі Стороженкові. «Талановитий чоловік, славний вчений, широко освічений», а як доводилося чути – й особисто вповні чесний і симпатичний чоловік – він для України був таким же мінусом, як і всі інші люди, що свої таланти віддають виключно тій культурі й «гражданственности», яка потім в ім’я своєї переваги і в ім’я участі в ній таких українців з роду заперечує право на існування культури української, а вірних своїй національності українців пошиває в якихось навісних шовіністів, провінціальних маніяків.


 
Але автор некролога не лишає в тім і тіні вини на покійнику. Він задоволений, що покійник «почував зв’язок» з Україною, то значить належав до категорії так званих «тоже малороссов», що він написав кілька маленьких статеєчок про Шевченка й Щепкіна, а останніми часами укладав плани робіт над українськими письменниками і обіцяв співробітництво в якихось українських часописях. Сього для нього досить, аби в Стороженку бачити in spе в найближчій будучності одного з «героїв розцвіту» українського народу.

І варто ж бути просто переконаним і чесним українцем, коли по довголітній і безпорочній службі чужим богам такою легкою ціною можна відразу бути причисленим в «герої» українства! Мабуть, такої легкої такси на геройство не має ніяка національність, що себе шанує й вимагає від своїх членів певного мінімуму горожанської честі й витривалості. Розуміється, в некрологу, як то кажуть, частина вислову de aut bene aut nihil: про мертвих або добре, або нічого [не говорити], – ну, то й належало не рушати кісток чоловіка, коли неохота сказати про нього гіркої правди хоч по смерті, але апотеозувати з тої нагоди національну деморалізацію – що за інтерес!

Се, до речі, як маленька ілюстрація нашої великої національної легкодушності. Взагалі ж про новонароджену українську пресу в Росії було б передчасно говорити по її перших, іще хистких і невірних кроках. Піднесу тільки деякі загальні гадки, які з поводу неї насуваються.

Газети, які зачали дотепер виходити, мають усі характер популярний. Се вповні оправдано, бо інтереси просвіти й освідомляння народних мас повинні бути для української суспільності на першім плані. Події останніх літ розбудили в народі суспільно-політичні інтереси в великій мірі, й газета стала тепер потребою селянина. Але треба тямити, чого він шукає в газеті, й дати йому те. Він не потребує сентиментальних фраз і того псевдопопулярного стилю добрих старих часів, коли думали, що як з селянином говорити по-розумному, то він не зрозуміє, а треба говорити по можності дурновато. Йому не здадуться ні на що неясні натяки, може, зрозумілі інтелігентам, призвичаєним до старої Езопової мови, але незрозумілі йому. Не привабиш його й белетристикою; селянин шукає відомостей і пояснень з сфер економічних і суспільно-політичних, особливо з тих питань, які його найближче інтересують.

Систематично читати газету, що виходить частіше, як два рази на тиждень, переважна більшість селян, певно, не буде мати спромоги. Тому популярну газету для селян я представляв би собі в виді невеликого триденника суспільно-політичного, з популярно-науковими статтями, часом з белетристичним фейлетоном, але не більше; притім пожадана сильна закраска локальна, отже потрібні часописі, що обслугують розмірно невеличкий район – губернію чи її частину, й мають на увазі місцеві інтереси людності, місцеві відносини й обставини. Видавати велику щоденну газету для народу і незвичайно трудно (незмірно тяжче, ніж для інтелігенції), й не знаю навіть, чи потрібно, бо селяни настільки розбуджені й інтелігентні, що потребують щоденної великої газети, не потребують уже газети спеціально-народної, ad hoс препарованої; інші ж хапалися за великі газети хіба за браком чесної й доброї популярної преси.


 
Думаю, що й пізніше певна частина селян, нехтуючи газетами популярними, буде братися до газет, видаваних для інтелігенції, чи то з підозріння, що популярні газети не дають всеї правди, як препаровані ad usum delfini, чи то з бажання бути в курсі того, що пишуть і читають пани. Розуміється, кожда газета повинна старатися писати можливо приступно й зрозуміло, але старатися штучно удержати велику газету на рівні розвитку читачів з народу, в границях їх розуміння – на се треба мати великі публіцистичні й всякі інші таланти, щоб не зробити її занадто яловою, бідною змістом і малоінтересною.

Та заснування українських газет – не тільки популярних, але і звичайного типу газети для інтелігенції – не розв’язує ще жадань української публіцистики. Як я се підносив у своїх торішніх статтях, українська газета, український журнал може числити на читачів тільки серед людей більше-менше освідомлених, призвичаєних до українського друкованого слова. Але поза тими розмірно тісними кругами українського громадянства зостаються широкі круги суспільності й інтелігенції неосвідомленої, яка на українську пресу буде дивитися як не з погордою, то з легковаженням, і буде далі давнім звичаєм держатися преси російської. До сих кругів українській пресі приступу нема, а освідомлення їх для українства являється справою незвичайно важною. Тому для усвідомлення й притягнення їх, а також щоб знайомити з змаганнями й потребами українського громадянства інші суспільності й національності Росії, які також ще довго не будуть користати з української преси, неминуче потрібне сотворення органів українства на російській мові.

Протягом минувшого року я (і не тільки я) пропагував сю гадку всіма можливими для мене дорогами, й на осінніх українських зборах заложення української газети в Петербурзі (з оглядів цензурних) було поставлено на першу чергу. Се тоді виглядало на річ зовсім близьку до здійснення, й навіть потрібні на те засоби вже були. Але залізничні й поштово-телеграфічні страйки на кілька місяців розірвали комунікацію з Петербургом; економічна криза вдарила дуже сильно по кишені не одного з учасників тої газети; можність видавання газети української висунула на першу чергу заснування газет українських – з тим усім справа пішла на дальший план. Д[обродій] Русів з Петербурґа недавно оповіщав, що, збираючи складки на видавання газети на російській мові, він досі не зібрав і 2000. З сим капіталом, розуміється, газети не зачнеш. І я хотів би пригадати ще раз, що поява українських газет тої потреби в російськім органі не усуває, й вона стоїть перед російськими українцями далі, як стояла давніше.

1906, січень
Недавно одна з петербурзьких благонадьожних газет [«Новое время», ілюстр[ований] додаток з 4(17).II.1906. – Прим. М. Г.] користаючи з зроблених пресі попущень, уважала на часі розповісти своїм читачам стару і в історичній літературі добре звісну, але для ширшої публіки признану нецензурною історію про тайний шлюб цариці Єлисавети з відомим її улюбленцем, козаком з села Лемешів Олексієм Розумом, з-московська потім названим Разумовским [Відомості про се зібрані в книзі Васильчикова «Семейство Разумовских», І, с. 18. – Прим. М. Г.].

Цариця, не задоволяючися давніми своїми, звичайними в тім віці любовними зносинами з своїм фаворитом, задумала узаконити їх шлюбом. Толкують се впливами її прибічників, яким Розумовський, як чоловік простий і добрий, а до політичних і всяких інших впливів неохочий, був дуже наручним; вони бажали бачити Розумовського повік на позиції царициного фаворита, ніж мати перед очима перспективу всяких можливих змін, які могла б привести з собою поява нового фаворита або одруження Єлисавети з котримсь заграничним претендентом на її руку. Вплинути на побожну царицю, загравши на релігійно-моральну ноту, було не тяжко, тим більше, що прив’язання її до Розумовського було дійсно щире й правдиве. Десь в р.1742 вона обвінчалася з ним потиху в одній з своїх сільських резиденцій . Від того часу аж до своєї смерті вона жила з Розумовським як з чоловіком, не криючися зовсім з тими відносинами й не таючися з своєю ласкою й прив’язанням до нього.


 
Коли Єлисавета вмерла і по короткій перерві на престолі засіла цар[иця] Катерина, її фаворит Орлов чи його партизани задумали відогріти для себе сей прецедент і пропонували цариці, аби за прикладом Єлисавети обвінчалася з Орловим. Але як оповідає фамілійна традиція Розумовських, цар[иця] Катерина себе в’язати не хотіла і, щоб розв’язатися з тим прецедентом, постановила дістати до своїх рук документи про вінчання Єлисавети з Розумовським. З тим був висланий до Розумовського канцлер, аби виманити від нього документи під тою покривкою, що, мовляв, Катерина з пієтизму до своєї тітки Єлисавети хоче Розумовському дати титул «императорского высочества» і для того хоче бачити документи його шлюбу з Єлисаветою.

Але Розумовський, що сю історію знав і розумів, куди вона веде, на очах канцлера дістав ті документи і, прочитавши та обцілувавши, не кажучи й слова, спалив їх на очах того ж канцлера, і тоді поручив йому переказати цариці, що всі поголоски про шлюб безпідставні. Він, мовляв, не був нічим більше, як тільки покірним слугою цар[иці] Єлисавети, котрого вона вправді обсипала своїми ласками вище заслуг, але нічого більшого між ними не було; від нової цариці просить він собі ласки, але не бажає ніяких гонорів. Одержавши про се реляцію від канцлера, Катерина з задоволенням сказала: «Ми одне одного розуміємо: тайного шлюбу не було, хоч би для заспокоєння боязкої совісті. Поголоски про се були мені завсіди противні. Чесний старий упередив мої заміри, але я й сподівалася сього, знаючи українське самовідречення» («почтенный старик предупредил меня, но я ожидала этого от свойственного малороссиянам самоотвержения»).


 
Я оповів сей трохи довгий анекдот, звісний з доброго, хоч і пізнього джерела [Зі слів Олексія Розумовського, сина Кирила, оповів її його зять граф С.Уваров в 1843 році. Оповідання надруковане в «Чтениях Москов[ского] о6щ[ества] истории и древностей», 1863, кн. III. Критичні замітки до деяких деталей сього оповідання у Васильчикова, ор.[cit.], с. 307. – Прим. М. Г.] задля його закінчення – варте воно того. Чи сказані дійсно Катериною, чи вложені в її уста людьми, що близько знали її погляди й погляди правительствених сфер, сі слова про «самоотвержение малороссиян» так характеристичні в сих устах, що можна б їх поставити як епіграф цілої новішої історії російської політики супроти України.

Цар[иця] Катерина, що знищила останки української автономії й поставила собі задачею викурити з України саму пам’ять про її політичну окремішність та привести її до повного «обрусения», очевидно, мусила дійсно мати високе поняття про «свойственное малороссиянам самоотвержение». Сто літ защепляло його українському суспільству московське правительство, кождий прояв опозиції рахуючи за бунт і з найменших причин або з простих підозрінь позбавляючи людей – до самих гетьманів і митрополитів включно – урядів і майна, беручи на тортури, засилаючи на віки в Сибір і т.д.; зате всякий прояв «самоотверженія» щедро обдаровувала всяким «жалованієм» – коштом України й українського народу, зрештою, віддаючи в кріпацтво вільне українське селянство й землі. Катерина, маючи за собою сто літ сеї науки, покладалася й тепер на се, що українці на даний правительством знак не залишать «отвергнутися» самих себе, своїх прав і традицій, коли заразом ще посолодити їм се відповідними виглядами на кар’єру й маєткові придбання. Одним словом, що «желание к чинам и особливо к жалованию», як висловлялася цариця, переможе українські «умоначертания прежних времен», національні й політичні традиції й змагання.


 
І не помилилася. Українська суспільність дійсно виявила ще раз «свойственное малороссиянам самоотвержение», а гарячі голови, що думали про опозицію, про боротьбу або вмішання чужих держав (як кружок Капніста, що вислав був його з запитаннями до прусського правительства), зосталися при тих мріях, не підтримані загалом. Правительство ж Катерини й її наступників старанно плекало далі сю дорогоцінну для нього прикмету української суспільності, й українці – в масі беручи – не переставали від тих часів «удивлять мир» своїм «самоотверженієм», з яким вони трудилися на ланах російської культури й політики, старанно уважаючи на кождий рух бюрократичного пальця [Уваров оповідав епізод про Розумовського як «тип мыслящего малороссиянина», як він собі його представляв. – Прим. М. Г.].

З моїх власних спогадів насувається мені один маленький епізод – досить дрібний, але інтересний – не особами, а тільки як прояв того загального, стихійного українського «самоотверженія».

В київській Громаді 1870 – 1890 рр. дуже знаною й популярною фігурою був Андрій Данилович Юркевич, молодший брат філософа Памфіла Юркевича, змальованого в Нечуєвих «Хмарах» (під іменем Дашкевича). Він був учителем II гімназії, де вчив класичної філології, а потім довго жив у Києві на пенсії. У своїх учеників він лишив по собі якнайліпшу пам’ять, був чоловік дуже добрий, симпатичний, чесний і «щирий українець». Був то пережиток запорожця, з ріжними химерами й курйозами вдачі, і жив собі по-запорозьки, самітно, тільки що не в курені, а в офіцинах старосвітського, як і сам він, дому Курдюмових на Нижній Володимирській. Як багато інших «щирих українців», був українцем вповні платонічним; казав, що своїм завданням уважає піддавати ідеї й теми людям, що працюють в українській науці, сам же звичайно не робив нічого. Одинока сфера, де його українство проявляло себе активніше, була українська пісня. Він незвичайно любив український спів і давніше громадив навколо себе співаків-аматорів, особливо з-поміж молодежі, що збиралися раз на тиждень в його козацькім курені в глибині Курдюмівського подвір’я й співали. Але й се урвалося. А як саме – про те оповідав він мені так більше-менше.


 
Твердо пам’ятаючи, як добрий горожанин, що живе він на світі виключно за дозволом начальства, Юркевич, подібно як обережні герої Щедріна, уважав за потрібне піддержувати знайомості з ріжними чинами поліції – для безпечності. І от зустрівшися одного гарного дня в гостиниці «Древняя Русь» напротив Святої Софії з приставом своєї часті, запросив його до компанії, й почали пити – не знаю вже що. Коли пристав дещо «угобзився», перевів розмову з предметів теоретичних на більше персональні і, задобрений гостинністю Юркевича, повів з ним таку більше-менше розмову:

– Хороший Ви чоловік, Андрій Данилович, а мешкаєте в такім підозренім домі!

– Як підозренім? – питає Юркевич. – Таж там все люди спокійні й порядні мешкають.

– Так, так, – каже пристав, – тільки там щоп’ятниці відбуваються якісь підозрілі збори, буває маса студентів, і я якраз маю тепер поручення вислідити се.

– Коли се він сказав, – оповідав Юркевич, – я зараз зрозумів, що то він про мої співацькі зібрання говорить.

Чоловік, слабше вихований політично, певне, зараз би пояснив приставу, що ті зібрання не мають нічого підозреного, що люди сходяться на співання пісень з друкованих нот, і тільки. Але Юркевич поступив не так.

– Он воно що, думаю собі, на те пішло! І найближчої п’ятниці, як хлопці посходилися, кажу їм: «Годі, хлопці, прийшов нашому співу кінець! Більше у мене не сходіться!» І від того часу більше у мене не сходилися.

«Почтенный старик предупредил меня, но я ожидал сего от свойственного малороссиянам самоотвержения», міг би сказати поліцмейстер города Києва. Юркевич упередив заміри начальства, як старий козак Розумовський, і також не зрадив «свойственному малороссиянам самоотвержению», позбавивши себе найбільшої й одинокої, властиво, утіхи свого самітного життя тільки тому, що вона здалася підозреною київській поліції. Правда, Юркевич сю історію оповідав з наміром показати, як то він піддурив поліцію: вона лише збиралася вислідити зібрання, а він їх взяв і скасував.


 
Я сильно підозріваю, що й Розумовський, палячи свої документи, не був свобідний від тої ж злорадності, з якою й сучасні покоління українців залізали в найдальший кут печі й, умивши собі руки з усякої політики, думали про всяку власть: «Шукаєш українського сепаратизму, ну і шукай! Чорти-батька знайдеш!» Вправді, се трохи нагадувало популярний анекдот про того «хохла», якому проворний москаль казав заплатити за те, що лічив «царських галок» на московській дзвіниці, а «хохол», платячи без вимівок сю кару, ловко «надув москаля», признавшися замість 500 галок лише до 200.

Але хитрі малороси сеї оборотної сторони медалі не помічали, не помічають і далі безпардонно «надувають» начальство. Воно сподіється від них в теперішніх часах, коли не то що живі, а й мертві заворушилися, якогось «самоопределения», а вони далі з усіх сил заявляють себе «свойственным малороссиянам самоотвержением» і так старанно орють російську ниву, що начальство аж до розпуки приходить від такого «закоренелого лицемерия», не знаючи, кого вчепитися. Справді, якби дожив до наших часів недоброї пам’яті Михайло Юзефович, хтозна, чи й його не трусили б і не всадили до арешту «по подозрению в тщательно и упорно скрываемом малороссийском сепаратизме».

А що з того самоотверженія виходить, про се пише в однім з останніх чисел київська «Громадська думка» у вступній статті (ч.35):

«Просвітня робота (на російській Україні) припинилася. Наші народні видавництва (в Петербурзі, в Києві) притихли; з красного письменства за останні часи кілька передруків гарного старого і кілька зовсім неінтересних у наш час збірок нового; тільки одно й веселить, що почали видаватися нашою мовою газети. Та вже «Хлібороба» нема, «Народної справи» теж, поки можна говорити тільки про «Рідний край» та «Громадську думку» – все інше, про що доводилося чути, поки що не виявилося… Щоправда, є в нас дві «Просвіти» – одна кам’янецька, а друга одеська, – обидві заснувалися недавно з просвітньою метою. Та про першу не знаємо нічого, що та як вона робить, а щодо другої, то тут зовсім невеселі звістки. Уже одна частка членів друкує по газетах проти другої».

Газета констатує, що політичні інтереси захопили значну частину української суспільності, але попри неї є багато людей, яких інтереси тягнуть не до політичної, а до культурної роботи, й до них звертається газета з закликом до просвітньої роботи, вказуючи, що в теперішнім моменті, «під сей гарячий час» така робота для України має велику політичну вагу.

Се справедливо. Але треба пам’ятати і те, що велика маса українців, не даючи нічого для просвітньої чи культурної української роботи, і тепер, «під той гарячий час», «самоотверженно» працює на культурній ниві російській, для російської науки, літератури, освіти, публіцистики і т. ін. І то не лише люди, що в запалі свого самоотверженія вже виреклися всякої зв’язі з українством, але й такі, що при тім не переставали й далі не перестають уважати себе або й іншими уважатися за «щирих українців», «українських патріотів», трохи не «героїв українства». Давніше вони виправдувалися ворожими нагінками на все українське, неможливістю робити щось на українській ниві. Тепер як-не-як, а можливість вповні законної, всяким начальством вищим і нижчим толерованої національної роботи незмірно побільшилася. І разом з тим зросла в ній потреба та побільшилася відвічальність перед своїм народом, перед своєю суспільністю всіх тих, хто «во врем’я люте» лишив її без помочі, хто пересидів сі часи на печі або далі «удивляв мир своїм самоотверженням».


 
Треба пам’ятати, що не тільки культурна робота в теперішнім часі має «велику політичну вагу», але ще й більшу політичну та всяку іншу вагу має і матиме її брак. Заборона українського слова кождої хвилі готова упасти – і в якім тоді світлі покаже себе наша Україна? Досі все складано на заборони: мовляв, мали б українці й те й се, коли б не забороняли і наукових видань, і популярної літератури, й ідейної белетристики, і перекладів, і видань для дітей, і підручників шкільних і всякої всячини. Але як заборона упаде й не буде виходити ані наукових видань, ані серйозної белетристики, ані путящої літератури для народу, ані книжок для науки в тих українських школах, яких українська суспільність тепер добивається?

Неупереджені люди готові тепер вірити, що українців в їх змаганнях до своєї національної культурної роботи здержують тільки перешкоди з сторони російського правительства, що зняти ті перешкоди – й зараз бухне робота тих скритих національних сил, широко розвинеться українська культура. А як в дійсності не бухне, а почне тліти й шипіти, як мокре горить? Як українська суспільність далі буде мандрувати пробитими й протоптаними по правительствених російських указках шляхами, буде далі розвивати «не токмо за страх, но и за совесть» російську культуру, а на «українську ниву» будуть падати тільки відпадки та недоїдки? Замість солідної роботи, яка б відповідала сучасним культурним вимогам, будуть на ній пробавлятися самими лише ріжними «пробами пера от гусиного крыла», ріжною мізерією, робленою в тім переконанні, що для українців і то буде добре – що тоді?

Прикро й подумати, бо було б се страшним моральним ударом, який би міг незмірно скомпрометувати українство і в очах чужих, і в очах інертної більшості самих своїх, здискредитувати всі домагання й жадання, які ставилися українцями чи то в сфері культурній, чи то в питаннях політичних, та привалити українське питання тяжким каменем, тяжчим, може, від усяких репресій! Хто схоче слухати в такім разі оправдань і виводів, що ті історичні обставини, в яких протягом століть жив український народ, ослабили в нім національне почуття, національні змагання, що їм треба дати віджити, відійти, щоб вернулися їх нормальні функції, як лікарською гімнастикою, вправним уживанням приводять до нормального стану занедбаний, напіватрофований орган? У кождого хорого можна об’яснити й вивести з причин вповні натуральних його хоробу; але коли певна одиниця, замість боронити своєї позиції в боротьбі за існування, в критичний момент кладеться до шпиталю, – хто візьметься боронити для неї її облишену позицію? Рахувати на чужу великодушність, на чужу піддержку ніколи не вільно, і тому українському громадянству треба дуже поважно задуматися над такими можливостями. Тому нинішній брак культурної роботи на російській Україні в дійсності представляється в далеко небезпечнішім світлі, ніж комусь може здаватися, а відповідне виступлення українства в хвилі, коли спадуть з нього заборони, має далеко більше значіння, ніж се виглядає на перший побіжний погляд.

Українські органи повинні звертати на се велику увагу.

1906, лютий
В довго напружених відносинах звичайно витворюються так звані дражливі точки – свого роду кульмінаційні вершки, на яких особливо сильно збирається атмосфера обопільного роздратування і на яких найліпше можна провірити стан сеї атмосфери – степінь напруження і відносини обох сторін в сім напруженні. В українсько-польських відносинах серед таких дражливих точок одно з показних місць займає університетська справа, і коли недавніми часами біжучі події виволокли знову сю справу, вона могла послужити небезінтересним показником національних відносин на нашім віковім позорищі сеї національної боротьби.

Сам епізод конкретного значіння не мав ніякого. Викликаний був тим, що університетські власті, які давніше виключали українську мову від університетського діловодства на письмі, тепер заперечили студентам-русинам права уживати свою рідну мову навіть в усних зносинах з властями. Несподівано привів він до кровавої бучі, коли студенти-поляки з тої нагоди поспішили зложити своє признання ректорові за охорону польського характеру університету, але не повів за собою ніяких серйозніших наслідків. Почасти тому, що вся суспільність – українська спеціально – була захоплена іншою гарячою справою – виборчої реформи, почасти тому, що університетські власті постаралися зацитькати справу, аби не прибрала більшого розголосу й поважніших розмірів (навіть університету не замкнено офіціально). Найголовніше ж – наслідком тихомирного настрою самої української молодежі, що не відповідала навіть на дуже дражливі і образливі для неї резолюції польської академічної молодежі. Отже, інтересний в сім тільки той настрій, який викликала ся пригода, ті голоси, які відізвалися на неї з ріжних сторін та послужили дуже характеристичним показником національних відносин…


 
З сього становища особливо інтересні резолюції, ухвалені польською академічною молодіжжю. Більшість сеї молодежі, націоналістичного напряму, в своїх резолюціях заявила, що рішучо відкидає всяку гадку хоч би про найменше нарушення польського характеру університету. Змагання української молодежі до признання прав української мови вона признає за шкідні, а супроти поляків – «нетовариські», та заповідає, що на будуще з становища оборонного перейде до «найостріших форм боротьби» на випадок яких-небудь нових «забурень» з сторони української молодежі. А добачаючи в змаганнях української молодежі лише частину загального українського національного руху, що стремиться до підкопання дотеперішнього значіння польської народності w tej częśсі Rzeczypospolitej, ся польська молодіж свою оборону польськості університету уважає інтегральною частиною боротьби в інтересах ідей niерodległej Rzeczypospolitej против сепаратизму, який стоїть на ґрунті чужої нам державності».


 
Лихо його не взяло – документ в своїй щирості дуже інтересний. Цікаво довідатися, що Річ Посполита польська не скінчила свого існування з третім розділом, як думають ріжні вороги Польщі, і весь національний український рух, що змагає до виборення українському народові тих національних прав, які йому на його національній території належаться, се не що інше, як «сепаратизм», виламування з-під законної приналежності до Речі Посполитої польської, яке мусить і має бути поборюване польською суспільністю, «польським народом», по словах того маніфесту.

Але тримаймося поки що тої університетської справи, яка дала привід до тих енунціацій. Заповідаючи оборону польського характеру університету, включно аж до найостріших заходів против всяких звернених на нього атак, польська академічна молодіж висуває такі мотиви:

а) польський характер університету стверджений виразними і ясними щодо свого змісту законами державними, які не лишають місця для яких-небудь сумнівів щодо тої польськості;


 
б) сей польський характер університету має за собою минувшість і величезну перевагу польського елементу на університеті;


 
в) університет сей становить показну частину «народової власності» польської, конче потрібну для наукових і освітніх потреб польського народу.

Супроти того всякі заходи до нарушення тої польськості польські студенти признають явищем шкідливим, провокуванням польської академічної молодежі.

Читачеві неупередженому може здатися неймовірним, щоб така аргументація вийшла з уст академічної молодежі, яку привикли звичайно уважати – і повинна вона бути – речником найбільше вражливим на почуття справедливості, гуманності, поступовості в тих формах, в яких сі поняття даною суспільністю приймаються. Ще неймовірнішим може здатися, щоб вона вийшла в часі, коли увага польської суспільності скуплена на змаганнях переважної часті польської народності – «в заборі російськім» – коло здобуття національних прав і органів національної культури в ім’я «натуральних прав» народності, в ім’я її культурних і національних потреб, в ім’я справедливості й гуманності. Саме коли вона в імені тих принципів апелює до російського правительства, домагаючися скасування ріжних «дуже ясних і виразних» правительствених законів, що заперечували ті національні права. Апелює до інших народностей і до самої державної великоруської народності, взиваючи її, аби наставала на правительство, жадаючи знесення того «стану посідання», який держава утворила для великоруської народності «в тій частині держави Російської», кажучи словами польських студентських резолюцій.

Поступова російська суспільність приймає сей відзив, з усею енергією ударяє на правительствені «ясні й безсумнівні» розпорядження, вставляє в свою програму жадання автономії Польщі – то значить «сепаратизму в інтересах чужої їм державності», на некористь своєї, трохи більше реальної, ніж польська державність, вимріяна галицькими націоналістами. Спеціально в справі вищих шкіл поступові професори й студенти Варшавського університету й політехніки російської народності підтримують жадання польської суспільності, аби сі вищі школи спольщено, а щоб зробити пресію на правительство в сім напрямі, демонстративно жадають свого перенесення до інших університетів і політехнік, аби їх присутність не стояла на заваді безпроволочному спольщенню того університету й політехніки. І польська суспільність, в тім і галицька, хвалить таке поводження їх як прояв справедливості й гуманності.


 
Зате супроти домагань української суспільності, як отсе в справі університетській, вона стає на принципі оборони польського володіння, «стану посідання». Польська університетська молодіж супроти змагань української молодежі до признання прав мові українській покликується на правительствені закони й розпорядження. Живим народним потребам противставляє мертву букву розпорядження й робить з себе сторожів тих букв. В ім’я своєї чисельної переваги на університеті виступає против того, аби на нім було щось зроблено для заспокоєння потреб української молодежі, яка тут, на своїй землі, не має ж другого університету. Твердить, що Львівський університет потрібний для наукових і освітніх інтересів польської народності, а ігнорує далеко більше пекучі наукові й освітні потреби автохтонної української народності.

Для неї, взагалі для польської суспільності, не може ж бути тайною, що русини не бажають відібрати у поляків теперішній Львівський університет, хоч він по всякій справедливості і по всяких історичних правах належить русинам, а та польська «минувшість» сього університету зачинається іно від 1870-х рр., і то дорогою фактичної переваги – такої самої, якою, напр., на Варшавськім університеті усувано польський елемент з професорської колегії й заступлено вкінці непольським. Русини жадають осібного українського університету і тільки як переходового степеня добиваються помноження українських катедр на теперішнім університеті та признання відповідних прав українській мові.

Але як не обертали вони сю справу, сі українські жадання все стрічалися з обороною польського володіння. Чи то заснування нового університету, чи утраквізація нинішнього, чи просте помноження українських катедр – все стрічалося з поняттям того польського «посідання» як монопольного права польської народності на виключне володіння всякими науковими, просвітніми чи іншими інституціями в Галичині, супроти якого навіть закладання паралельних інституцій українських являється виломом, нарушенням сього «володіння». Як не старалися галицькі українці зробити свої постулати «удобоприємлимими» для правительства, себто для поляків, що мали тут устами правительствених органів рішати, – ніяк не могли вони потрапити, щоб їх прийнято з польської сторони.

Коли в 1901 р. зірвалася перша буря серед українського студентства і воно, шукаючи, можливо, якнайкультурніших способів протесту та уникаючи конфлікту з польським студентством, виступило поголовно з Львівського університету, се виступлення було оголошене властями як «бунт» студентів против академічних властей, хоч було зроблене з захованням всіх академічних форм. Правительство на всі представлення русинів відповіло тоді, що поки сей бунт триває, не можна зробити ніяких уступок українським домаганням; тільки як студенти вернуться до Львівського університету, буде зроблене все можливе для задоволення сих домагань. Студенти послухали й вернулися, та нічого для їх задоволення зроблено не було. Вони висилали потім свої меморіали й петиції по всіх можливих інстанціях, і все скінчилося на сконстатуванні «компетентними властями» польських прав володіння на Львівськім університеті.


 
Потім українська академічна молодіж в інтересах легшої реалізації на місце домагання осібного університету висунула на перший план такі жадання, як утворення бодай українського правничого факультету, або певної групи правничих катедр, потрібних для іспитів, або певної групи катедр природничих. Сі жадання – може, з становища принципіальної тактики й схиблені – безперечно, давали компетентним чинникам нагоду показати свою добру волю в сповнюванні науково-освітних постулатів української народності. Але й дрібки тої доброї волі не знайшлося в усіх отсих разах.

Восени 1905 року, власне, в розгарі тої боротьби за польські інтереси в Росії, студенти-українці математично-природописного відділу звернулися до факультету з прошенням заснування українських катедр по найголовніших предметах, а передовсім катедри математики. Петиція ся не знайшла прихильної відповіді в факультеті: мотивом послужив брак відповідного кандидата-математика, а звернутися до способів, практикованих в таких разах, коли шукають кандидатів для потрібної катедри, як розписання конкурсів, надання підмоги для приготовлення до професури й ін., при тім, видко, не уважали потрібним. Коли ж супроти такого становища факультету звернено увагу, що для українських катедр фізики й хімії знайшлися б особи не тільки відповідно приготовані, але і з науковими іменами, які б не відкинули предложених їм катедр на Львівськім університеті, – то для сеї гадки вже знайшлися інші перешкоди. Щоправда, вже повні суб’єктивної натури, подиктовані, очевидно, лише принципом оборони польського «володіння».

Епізод сам собою не новий, але тим особливо характеристичний, що припав на такий час – боротьби за інтереси покривдженої польської народності в Росії, в ім’я справедливості й гуманності. Можна було припускати, що і в галицько-польських кругах будуть уважати потрібним бодай трохи приладитися до вимог тої справедливості й гуманності. Але польська суспільність лишилася вірною собі: разом з тим, як орудувано окликами справедливості й гуманності для здобуття польських прав посідання в межах Росії, в Галичині в інтересах того ж польського посідання відкидувано аргументи справедливості й гуманності, коли їх підношено з українського боку.

Перед тим галицькі поляки, обурюючися прусською «гакатою» [Так названо політику прусського правительства, що мала на меті можливе ослаблення польського елементу, від імені її ініціаторів. – Прим. М. Г.], веденою на шкоду поляків, не вагалися виплекати у себе ще гіршу гакату польську супроти русинів і довели до того, що тепер в прусськім соймі на всі жалі поляків, хоч би як оправдані, німецькі посли можуть окриками «Galizien!» замикати уста польським бесідникам. Так не вагаються вони поступати і тепер в рішучу хвилю, коли важиться доля польського народу в Росії. В польських кругах, очевидно, далі держаться принципу, що кожда dzielniса польська має повну свободу поступування. Се інша редакція їх давньої програми «потрійної лояльності» – як у кождій державі полякам позволяється чи рекомендується бути лояльними супроти свого правительства, так у кождій державі польській суспільності полишається відповідно до обставин поступати чи «применительно к справедливости», чи «применительно к подлости», хоч заразом проповідується повна солідарність національних інтересів і змагань для всіх частей Польщі.


 
Та очевидна річ, що як народність являється не простим механічним конгломератом, а певним організмом, зав’язаним спільними потребами, змаганнями й цілями незалежно від державних границь, то вона так само несе в цілості повну відвічальність за свою національну діяльність незалежно від державних поділів і границь. І поляки російські мусять бути приготовані також на се, що одного гарного дня на їх постулати в Росії можуть відповісти такими ж криками: «Галиция!», як то вже було в прусськім соймі.

Досі поляків виручало повне незнання австрійських відносин серед російських кругів. Російські ліберали ще й досі носяться з підсуненими їм за давніх часів фразами про симпатичну боротьбу слов’янських автономістів з німецьким централізмом, не підозріваючи, які чорносотенні змагання покриваються часом тими автономічними окриками. Але на чужу ігноранцію ніколи надовго числити не можна. І сим разом студентська буча на Львівськім університеті серед сучасних заходів російських поляків коло автономії Польщі й т.ін. свободолюбних планів послужила дуже немилою пригадкою про «скелет в домі» польськім. В російських ліберальних органах адвокатам польських справ прийшлось пускати навіть такі нужденні виправдування, що на Галичину не треба уважати, бо там бідні поляки, покривджені в інших «дільницях», мусять надолужувати на русинах свої національні пасиви, – отже не треба тим бідним репрезентантам польської ідеї перешкоджати в їх зайнятті – латанні українською шкурою подертих шат історичної Польщі.

Прийшлося ударяти навіть в давно розбитий, самими поляками так сильно вищерблений, дзвін слов’янської солідарності супроти германізму: галицькі українці, мовляв, підтримують германізм, вони германофіли, бо нібито жадають заведення німецької мови і т.ін. Сим разом сама польська репрезентація у Відні за кілька днів звела нінащо усі отсі виводи, виступивши в ролі політичних товаришів і приспішників австрійських «всенімців», принципіальних ворогів слов’янства, приклонників бісмарківських ідей. Але й без сього наглого démenti невже ж можна надіятися довго плисти ліберальним курсом під такими флагами, як оправдування расової боротьби слов’ян з німцями, в ім’я якої має бути позволено слов’янам чинити всякі пакості безборонно, аби тільки між собою; або як позволення галицьким полякам неограничено, з потоптанням всякої справедливості й людських прав, «не в пример прочим» використовувати свою перевагу над українською народністю.

Але кажуть звичайно: «се ще не всі поляки!» І в данім разі скажуть, що й ті резолюції університетської молодежі і те поступування властей ще не віддає настрою цілої польської суспільності, серед котрої є й поступові елементи. Сі остереження мали б певне значіння, коли вказували б не на якісь виїмки, які ніде не йдуть в рахунок (в граматичних правилах так само, як у відносинах суспільних), а на цілі верстви чи впливові групи, які з свого відмінного становища діяльно реагують на поступування інших груп якраз у тих питаннях, про які йде мова в данім разі.

З поводу університетського епізоду справді забирала голос польська молодіж поступова, і осібно соціалістична. Поступова академічна молодіж сконстатувала, що вона в бучі на Львівськім університеті не брала участі, ані солідаризується з нею, осуджуючи її як акт некультурний. Закликала товаришів обох народностей, аби не допускали дальших буч і взагалі не давали втягати себе до національної боротьби, навпаки – аби поборювали шовіністичну роботу з одної й другої сторони, що роз’єднує верстви української й польської народності, виводячи їх з дотеперішнього спокійного пожиття. Радила їм зблизитися до себе і тим причинитися до витворення сил, потрібних для боротьби з спільним ворогом за правду і волю. В самій університетській справі польська поступова молодіж висловляється против утраквізації нинішнього університету, натомість «якнайгарячіше висловлюється за утворення окремого українського університету у Львові й висловлює пересвідчення, що українці в тім оправданім і похвальнім змаганні повинні знайти не лише симпатію, але й поміч з боку польської суспільності, особливо ж польської молодежі, згідно з живим іще окликом: «За нашу і вашу вільність!»

Молодіж соціалістична різко осудила поступування університетських властей, що викликали бучу, але заразом осудила і саму бучу як акт некультурний. Признала, що українській молодежі на Львівськім університеті належаться такі самі права, як польській, але заразом іще сильніше виступила против «націоналістичних змагань серед польської й української людності в Галичині» й зганьбила національну боротьбу як вплив сих націоналістичних тенденцій.

В сумі отсі заяви поступових груп польської (й жидівської) академічної молодежі служать дуже слабкою компенсацією становища більшості тої молодежі, яка не претендує на поступовість. Я далекий від гадки підозрівати щирість тих виступів. Навпаки, думаю, що сі поступові меншості супроти шовіністичного становища більшості уважали своїм обов’язком піти якнайдальше назустріч змаганням української молодежі. Але становище, зайняте ними, ледве чи може задоволити когось з погляду національної справедливості.

Поступова молодіж противиться утраквізації університету, себто заведенню на нім паралельних українських катедр і признанню однакових прав українській мові з польською, натомість уважає, що польська молодіж і суспільність повинні помогти в змаганнях українців до осягнення осібного університету. Одначе сі змагання, проголошені українською молодіжжю, в 1899 р. і з того часу не переривані, не знайшли в дійсності ніякого хоч трохи діяльнішого підпертя зі сторони польських поступовців. Правительство в відповідь на українські домагання не переставало доводити, що одинока дорога до осібного університету веде через теперішній університет: русини повинні виказатися відповідним числом доцентів, професорів, катедр на теперішнім університеті, тоді можна знімати мову про осібний. З сього становища звести правительство було б нелегко.

Тим часом польська професорська корпорація уважає своїм національним обов’язком охорону польського володіння на університеті; відколи університет став фактично «польським», не було випадку, щоб дістався русин на якусь катедру, окрім кількох катедр з українською викладовою мовою, і взагалі ідея охорони польського характеру університету, неустанно піддавана польською суспільністю, зробила незвичайно рисковною сю дорогу – через нинішній університет іти до будучого університету. А тепер і польська поступова молодіж ще з своєї сторони піддержує відпорне становище нинішнього університету супроти українських домагань, коли висловляється против розширення прав української мови на дотеперішнім університеті, а поручає українцям старатися відразу про осібний і великодушно заявляє, що против того нічого не має.

Молодіж соціалістична так само платонічно, не підперши досі й не обі-цюючи такого підпертя на будуще, признає права українцям на теперішнім університеті, тільки ж заразом осуджує національну боротьбу з тої й другої сторони. Та полякам зачинати боротьбу нема чого, бо вони й так Beati рossidentes в університетській справі, як і в кождій іншій. Вони мають в своїх руках університет, обгородилися «ясними й безсумнівними законами», держать ключі від усіх входів до професорської корпорації, а на сторожі тих прав володіння стоїть «націоналістична» польська молодіж. Українська ж академічна молодіж, услухавши поради польської соціалістичної молодежі, мала б залишити всякі атаки на сю твердиню, не давати себе поривати «націоналістичним змаганням», і буде спокій дуже добрий для Beati рossidentes, яким, отже, соціал-демократична рецепта дуже виходить на здоров’я.

Заразом поручається загалу молодежі тої й сеї народності «обопільним і безінтересовним зближенням до себе причинитися до витворення сил, потрібних до боротьби з спільними ворогами за правду і волю». Звучить воно гарно, тільки біда, що неясно. Чи се оборонцям польських прав володіння, гідним наступникам і вихованцям теперішніх польських гегемонів поручається єднатися з русинами на спільного ворога? Не знати, чи в такім разі поняття про «ворога» зійдеться у тих і сих! Чи се русинам поручається, залишивши свої змагання, перейнятися повним індиферентизмом, не тільки національним, а й суспільним, та йти назустріч і в лад тій «непоступовій» молодежі? Чи се мова тільки про поступові групи, й їм рекомендується занехання національних спорів в ім’я спокійного пожиття верств українського й польського народу?

Такі поради з уст ліберальних репрезентантів народності привілегійованої на адресу репрезентантів народності покривдженої – залишити національні спори, як не гідні людей поступових, отрястися з шовінізму й націоналістичних забаганок та спільно з привілегійованою народністю працювати спокійно для добра краю – повторяються дуже часто. Оскільки не являються вони продуктом простого лицемірства (в данім разі я не припускаю гадки про се), поясняються вони прислів’ям «Ситий голодного не розуміє», а родяться наслідком байдужної рівнодушності й браку заінтере-сування справою.

Для репрезентантів привілегійованих верств чи привілегійованих народностей такі поради являються в високій мірі наручними, без ріжниці, чи інспіруються ними, чи піддаються з власної ініціативи людьми особисто не вмішаними в сі рахунки привілегійованих, але короткозорими й байдужими. В сім разі такі поради, дані з «об’єктивних сфер», їм ще наручніші навіть. Вся некористь їх упадає на покривджених. Привілегійовані народності мають в своїх руках сотки способів використовувати для себе своє становище серед спокою й порядку – тож вони все й бувають сторожами порядку й спокою!

Репрезентанти польського націоналізму в Галичині, держачи в своїх руках всю адміністраційну машину, всі економічні й культурні інституції, мають всяку змогу пересівати через ріденьке сито руську дітвору, робити школи органами «системи оглуплювання» й польщення, відсувати русинів від усяких впливових позицій, від становищ, де могли б вони бути корисними українському суспільному, культурному, економічному життю, обертати всі економічні й культурні засоби на односторонній розвій польського елементу. Вони й не бажають нічого понад забезпечення сього status quo [ante]. Покривджені ж русини, коли хочуть вийти з становища паріїв, мусять зчинити боротьбу. За неї вони дістають від оборонців привілегій назви бунтівників, противників порядку, некультурників і т.д. І в такій-то ситуації додають до сього свою пайку ще й поступові елементи осуджуванням «шовінізму» і «націоналістичних забаганок» тих, що повстають против кривди й упослідження. І вкінці, волею чи неволею, становище «непоступових» і таких поступових виходить на одно – на охорону володіння иривілегійованих, beati рossidentes.

Март 1906 р.
Останніми часами ослаблення цензурних заборон в Росії подавало надію на свобідний обмін виданнями між Галичиною й російською Україною, на розпросторення галицьких видань серед українців Росії в недалекім часі. Близьким здавалось присвоєння ними того культурного запасу, який протягом десятиліть покоління українських і галицьких робітників супроти російських заборон складали в галицьких виданнях в надії, що прийде час, коли тим запасом зможе покористуватися в своїм культурнім розвої ціла соборна Україна. Та саме тоді несподівано виріс новий кордон – не цензурний, а митовий, фіскальний, але такий міцний, що коли б він удержався, то на довгі роки доступ галицьким виданням до Росії в більших масах став би фактично неможливим.

1 марта н.ст. 1906 р. увійшла в життя нова митна умова (таможенный договор) між Росією й Австрією, а з нею нова тарифа російська, вироблена тому три роки, і на підставі сеї тарифи від українських видань з Галичини, взагалі в Австрії, почали на російській границі брати нове цло по 17 рублів за пуд ваги, себто по рублю за кілограм з посилок залізничних і поштових (тільки посилки під бандеролею мита по більшій часті не платять). Таке мито робить просто неможливим спроваджування австрійських українських видань до Росії, бо за книжку, що важить півкілограма, а коштує 2 корони, приходиться заплатити 50 коп[ійок], себто 1 кор[ону] 26 сот[иків] мита, а коли від сього мита, заплаченого за книжку, книгар діб’є ще 25% опусту та порахує кошти пересилки (5 до 10%), то замість 2 кор[он] буде мусити продавати книжку по 3 кор[они] 89 сот[иків], себто, округло рахуючи, – просто удвоє.


 
По подвійній ціні, розуміється, книжку можуть покупати деякі аматори, але ширшого розходу вона не матиме. Пересилка під опаскою (бандеролею) вправді не піднесе ціни книги так дуже (але все-таки на яких 25 – 30%, аз книгарським процентом до 40%), але зате така пересилка ненаручна для більшого книгарського обороту, бо зв’язана з занадто дріб’язковою контролею, кореспонденцією, рахунковістю, так що тільки з біди, і в дуже малій мірі, може заступити звичайні форми пересилки книжок для книгарень. А що та митова умова прийнята на десять літ, то коли б така практика побирання мита з галицьких книжок удержалася, се б на цілий десяток літ закрило б можність ширшого розпросторення в Росії українських видань австрійських.

Тим часом таке побирання мита опирається тільки на фальшивім толкуванню прийнятої умовою тарифи. В ній стоїть в § 178, п.2:

«Книжки й періодичні видання, писані яким-небудь способом на чужих мовах, не виключаючи тих, які містять в тексті чи в додатках ноти, мапи, рисунки, гравюри й малюнки, паралельні словарі з російським текстом, (пускаються) безплатно. Примітка: Календарі на польській мові пускаються безплатно навіть і в такім разі, коли містять таблиці часу на мові російській».

Далі, §178, п.3:

«Книжки й усякого роду видання, друковані за границею яким-небудь способом на російській мові або з самостійним російським текстом, з виїмком паралельних словарів, (платять мита) від пуда 17 рублів»

Наводжу про потребу й оригінальний текст:

§ 178, п. 2: «Книги и повременные издания, печатанные каким бы то ни было способом на иностранных языках, не исключая тех, которые содержат в тексте или в приложениях к нему ноты, карты, чертежи, гравюры и рисунки, параллельные словари с русским текстом (пропускаются) бесплатно.

Примечание. Календари на польском языке пропускаются беспошлинно даже в том случае, если они содержат таблицы времени на русском языке.


 
п. 3. Книги и всякого рода издания, печатанные за границею каким бы то ни было способом на русском языке или с самостоятельным русским текстом, за исключением параллельных словарей, (оплачиваются пошлиною) с пуда 17 рублей».

Отже, на підставі сих параграфів книжки, друковані на всякій іншій мові, окрім російської, мають іти до Росії безплатно, платять мито тільки російські (ся постанова або хоче увільнити російські друкарні [і] папірні від конкуренції заграничних, або, ще правдоподібніше, – сим високим, майже заборонним митом хоче утруднити розповсюднення російських книжок друкованих за кордоном, без огляду на російську цензуру і російську прокуратуру).

Українські книжки підтягнено під сю точку зовсім безпідставно, тому що українська мова трактується в офіціальних сферах як відміна русскої», але чи не був тут і тайний умисел – тим високим митом загородити дорогу українським книжкам, так само як і російським нецензурним? Щоправда, відповідаючи на мої представлення в сій справі, митова рада пояснила, що обложення високим митом заграничних українських видань сприяє розвою місцевої української продукції на чисто українській мові, так що фінансові російські власті несподівано виступають в ролі протекторів і опікунів українського слова і письменства, але треба мати дуже теплу віру, щоб повірити такому мотивуванню. Треба б для сього прийняти формулу credo quiа absurdum. В кождім разі обложення митом українських книжок суперечить зовсім ясному текстові тарифи, отже, робиться против умови, і супроти сього мусить бути піднесений протест від усіх заінтересованих і від усіх, кому інтереси свобідного культурного обміну й розвою українських земель лежать на серці.


 
І так повинні видавничі товариства й інституції, а також і поодинокі накладчики австрійської України, з одного боку, а всякого роду книгарні й приватні особи з України російської, що виписують українські видання з Австрії, вносити скарги до «департаменту таможенных сборов министерства финансов» в Петербурзі, а далі й до самого міністерства.

Видавці й видавничі товариства австрійської України повинні вносити такі ж скарги і до своїх компетентних властей і органів, як торговельні палати, міністерства скарбу й справ заграничних.

Посли-українці австрійського парламенту й російської Державної Думи повинні в сій справі, дуже важній з культурного українського становища, поставити запитання до свого міністерства скарбу [В маї 1906 р. українські посли віденського парламенту дійсно на отсе моє завізвання внесли таку інтерпеляцію, але вона лишилася без результату й повинна бути поновлена [з] більшою енергією. – Прим. М. Г.].

Аргументами против несправедливого толкування митної тарифи може служити головно те, що українська мова не може бути підтягнена під поняття російської («русскої») мови, бо становить мову, осібну від тої, яка розуміється під назвою «русскої». Се, напр[иклад], вповні виразно піднесла Петербурзька академія наук в своїм офіціальнім меморіалі в справі знесення заборон української мови, і самим російським правительством та адміністрацією українська мова ніколи не підтягалася під поняття «русского» язика. Навіть з заведенням нових правил для преси до української мови приложено постанови про пресу на мовах чужих, а не пресу російську.

Спеціально щодо видань, видаваних в Австрії літературним українським або «руським» язиком, прикладалися зовсім інші цензурні норми й процедури, ніж до російських («русских»). Так, указ 1876 р. наказував «не допускать ввоза в Империю без особого разрешения Главного управления по делам печати каких бы то ни было книг и брошюр, издаваемых на малорусском наречии», в чім розумів не що, як книги австрійських, спеціально галицьких видань, бо поза тим українських книжок і брошур за границею більше не виходило тоді, та й тепер майже не виходить. Отже, постанов тарифи про «русскі» книжки ніяк не можна розтягти на книжки українські.


 
Попри те можна би вказати, що термін «руський» в приложенні до язика й книжок галицьких означає, по старій традиції, ту мову, яку в російських кругах називано «малорусскою» або «южнорусскою», а самі українці називають тепер українською, тим часом те, що в тарифі розуміється під мовою «русскою», в Галичині означається терміном «російський». Уряд російський все відріжняв сі галицькі «руські» книжки від російських, невважаючи на те нібито мішання назв, а австрійські українці, щоб запобігти неясності, протягом останнього десятиліття XIX в. часто уживали назву «українсько-руський».

Ся літературна мова являється питоменною, тубільною для Галичини, для тутешньої української людності, так що навіть і з сього становища вона являється «иностранною» супроти російської мови.

Приложення постанов тарифи про 17-рублеве мито наложило б на сі заграничні українські видання мито заборонне в повнім значінні слова, так що і з фіскальних мотивів російська адміністрація не має причин його боронити: українські книжки при такім миті перестануть транспортуватися до Росії, і доходу від них російський скарб не матиме однаково.

Сі мотиви, повторяю, можуть уживатися тільки в ролі помічних, попри перший і головний. Правдоподібно, ті, що візьмуться до скарг і інтерпеляцій в сій справі, познаходять ще й інші. Я ж хотів звернути на сю справу увагу всіх, кому близькі інтереси культурного українського життя. Додам, що справа протягання не терпить, і застій, який може вийти в сій справі, дуже може бути шкідливим – особливо, коли цензурні заборони будуть формально зняті з галицьких видань (тепер вони упадають фактично самі собою все більше й більше). Ніяке знесення цензурної заборони не усуне сього нового митного кордону, навпаки – він ударемнить значіння самого цензурного дозволу. Отже, в справі знесення сього мита мусять бути поведені заходи осібні, спеціальні – тими дорогами, які я вказав, а до яких заінтересовані сею справою, може, додадуть і вкажуть ще інші. Найважніша ж річ – ужити, не гаючися, тих способів, які вже бачимо перед собою, не відкладаючи справи на довгі часи.

Квітень 1906
Многоважна хвиля, яку переживає тепер Росія, а з нею й російська Україна, змусила мене перервати свої звичайні заняття й вибратися до Петербурга, щоб зблизька приглянутися нинішньому політичному й суспільно-національному рухові, якого осередком стала від тижня нововідчинена Дума. На вість про зав’язання українського парламентарного клубу та заснування українського органу для росіян я, взявши малу відпустку до Зелених свят, вибрався до «північної Пальміри».

І знов, так само як торік, коли переїздив я через Україну по страшних заворушеннях і народних рухах, по пожежі Одеси та «бомбардуванню» її «Потьомкіним», – і тепер, тільки ще сильніше почувався глибокий контраст між тими незвичайно сильними напруженнями, тим хрещенням в крові й огні, яке перебула тутешня суспільність, і старою та незмінною буденщиною сих країв, які я переїздив, починаючи від волинського Радивилова. Здавалося, що кождий буде носити на собі сліди тої страшенної всенародної пожежі, пережитої Росією, кождий камінь буде кричати під загуслою кров’ю жертв революції й контрреволюції! Але нічого того не було. Звичайним темпом рухалася митова сторожа і жандармерія; смиренно ворушилися в своїх смердющих специфічним смородом касарнях герої недавніх велетенських залізничих і поштово-телеграфічних страйків; звичайною течією текло собі звичайне життя, свідчачи про ту силу, з якою життєва буденщина опиралася революційним потрясінням.


 
І в Петербурзі тільки при ближчім погляді можна було помітити прикмети тривожного, неспокійного життя. Атмосфера взагалі не була лагідна; ходили поголоски про противконституційну конспірацію серед офіцерів гвардії, що мають розігнати Думу, про приготовлення чорносотенного погрому; зчаста траплялися ріжні убійства; в сусіднім заулку коло нас відбувалися якісь чорносотенні оргії з стрілянням з вікон на перехожих… Що могло, розбіглося й роз’їхалося з Петербурга, але те, що лишилося, – дуже слабко реагувало на всі страхи минувшини й будучності. Почасти наслідком того, що нерви притомилися й не реагували вже нормально, почасти наслідком свідомості високої ваги моменту та напруження, з яким все старалося достроїтися до сеї важної хвилі і відповідно нею покермувати. Навіть дивувало, що перед питаннями тактики, а навіть техніки парламентарного життя так сховалися вражіння страшних подій попередніх і навіть теперішніх. Дивно було подумати, що тим часом, як Дума переводила через ріжні формальності проект закону про особисту недотикальність, ріжні скорострільні суди та адміністраційні власті засуджували на смерть свобідних, нетикальних горожан і наборзі виконували свої засуди…


 
Те ж скуплення уваги коло біжучих питань нового парламентарного устрою і тактики помітив я і в українських петербурзьких кругах. Все відступило на другий план перед тими питаннями. Новозав’язаний український клуб, його тактика й відносини до інших парламентарних груп служили осередком українських інтересів. Справа дійсно незвичайно інтересна й важна вже як перший початок парламентарного життя російського українства. До того ж в самих обставинах, в яких появлялася перша українська парламентарна репрезентація, було багато такого, що вносило в сю справу силу непевного, несподіваного, багато і надій, і побоювань. Вибори були переведені без усякої майже передвиборчої агітації, перейшли переважно люди нові, незвісні, без партійної марки. Отже, питання, що можна здобути з тих елементів для української національно-політичної й культурно-економічної програми і як се зробити, ставало дуже важним.


 
В перших же днях виникла справа про сформування українського клубу і вона дала досить несподіваний результат: поруч нечисленних українських інтелігентів з виробленими українськими переконаннями (були то чернігівський посол Шраг, полтавські Чижевський і Шемет і київський Біляшівський) до українського клубу зголосився ряд послів-інтелігентів з української території – таких, що зв’язані ближче з загальноросійськими ліберальними течіями, почувалися, одначе, до обов’язку бути членами української групи як репрезентанти українських країв – такі посли, як харківський Макс[им] Ковалевський, полтавський Присецький, київські Здановський, Шольп і Штейнґель, чернігівський Свєчин й ін., і вкінці дуже численні селяни.

Перша запись членів, переведена на перших зборах 1 (14) мая, дала таку лісту (наводжу її з протоколу, в порядку записі): Чижевський, Присецький, Таран (сел.), Свєчин, Дяченко (сел.), Зубченко (сел.), Онацький (сел.), Литвин (сел.), Тесля (сел.), Біляшівський, Шраг, Грабовецький (сел.), Куриленко (сел.), Шемет, Нестеренко (сел.), Филоненко (сел.), Штейнґель, Вировий (сел.), Здановський, Шольп, Возовик (сел.), Лисенко (сел.). Отже, на 22 записаних 13 селян. Пізніше ся перевага селянського елементу ще зросла. Так, на зборах 16 мая записалося семеро послів-селян, головно подільських, разом із звісним адв[окатом] Заболотним (Ігнатенко, Штефанюк, Заболотний, Бей, Рибачок, Романюк, Богач, Гринюк). Число всіх записаних уже перейшло за сорок, але лишається ще чимало селян і інтелігентів з українських губерній, які чи не вияснили собі українського питання, чи не рішилися ще формально приступити.

Для обміну гадок між послами і петербурзькими українцями посольський клуб уряджує досить часто (раз на тиждень або й частіше навіть) прилюдні засідання спільно з петербурзькою громадою (т.зв. політичним українським клубом). Зібрання сі мають служити заразом політичною школою для послів-селян, серед котрих є вправді одиниці дуже інтелігентні й свідомі, але більшість попала в посли зовсім припадково і тільки тут присвоює собі перші початки політичної освіти. Перші засідання пішли на вияснення постулату української автономії як тої спільної основи, на якій мають сходитися українські посли ріжних напрямів і партій; дальші були призначені на вияснення аграрної справи, що виходила на порядок дня, а власне, проекту її розв’язання, предложеного послами «партії народної свободи». Як можна було собі представити, справа ся зацікавила селян далеко більше й викликала з їх сторони дуже активну участь в дебатах, і на деяких зборах число присутніх послів (переважно селян) доходило до сорока. Я користав з сих зібрань, щоб приглянутися сій першій парламентарній репрезентації російської України і особливо селянам. Думаю, що й сі побіжні вражіння будуть мати свою цікавість.


 
Менше всього потребую говорити про групку свідомих українських інтелігентів, бо з певними відмінами вони стоять на ґрунті загальнозвісної програми української радикально-демократичної партії. Дуже широко прийшлося б говорити про ту дуже ріжнорідну групу інтелігентів-поступовців, що входять в українську групу, але тісніше зав’язані з іншими політичними організаціями (головно партією кадетів); в признаванні національних українських постулатів вони різняться дуже значно; ідуть інші, напр[иклад], київський депутат барон Штейнґель, властитель більшої посілості на Волині, син німецького барона й українки заявляє, що чує себе українцем, готов боронити української автономії до кінця, але почуває себе ближче зав’язаним з кадетською партією і противиться перетворенню української парламентської групи в партію, бо не може піддатися партійній дисципліні, не нарушаючи своєї зв’язі з партією кадетів, хоч, з другого боку, каже, виступив би і з кадетської партії, коли б вона почала виразно противитися принципам автономії й національної рівноправності.

Вияснення і відповідне мотивування українських постулатів може придбати українській групі багато таких адептів, але конфлікт її з кадетською групою на ґрунті національних змагань міг би викликати й відступлення багатьох таких суголосних елементів. Щодо селян, то серед них стрічаємо і глибоко переконаних українців, що свідомо боронитимуть наші національні постулати. Так, незвичайно приємно було мені поговорити з чернігівським послом Тарасенком, з Кулішевої отчини м.Воронежа; я знайшов у нього і добре розуміння сучасних обставин, й обзнайомлення з фактами із сфери українознавства. Дуже добре вражіння робить з сього боку і київський посол Зубченко. Полтавський посол Онацький, один з найбільш охочих і популярних ораторів, також підносить українську автономію як підставовий постулат, але він належить до тих, кого передовсім інтересує розв’язання земельної справи.


 
Очевидно, серед селян-послів таких заінтересованих головно й над усе земельною справою – переважна більшість, але здебільшого вони усе ще помовчують, навіть в сій над усе інтересній для них справі. Зрештою, подільські посли, вибрані під спеціальною сторожею правительства і тут, в Петербурзі, оселені на одній із «казьонних квартир», під офіціозним, коли не офіціальним, наглядом, тільки що починають ходити на українські зібрання, а волинські заклопотані піднятою тепер касацією їх виборів, переведених з ріжними адміністраційними неправильностями на взір славних галицьких виборчих розбоїв. А притім багато в самій земельній справі для селян лишається неясного й суперечного. Серед сих селянських послів є власники, і то навіть більших ґрунтів (по кількадесят десятин); таких, очевидно, мусить непокоїти, лякати і принцип націоналізації землі (чи переходу її на власність українського краю, відповідно до автономічної програми), і можливість переведення якогось низького minimum-у землеволодіння, і навіть такі принципи, що земля буде належати до тих, хто обробляє її своїми руками.

Вони бояться, щоб се не виключало права уживати робітника в господарстві, не давало можливості відбирати землі від селянина, коли з яких-будь причин селянській родині прийдеться певний час вести господарство чужими руками і т.д. Деякі вагаються на точці, чи земля має бути забрана без викупу, чи з викупом. Принцип автономії (національно-територіальної) викликає тривожне запитання, чи се не поставить яких перешкод праву переселюватися з України на свобідні землі як колонізаційні території азіатської Росії й уральського краю. Всі отсі питання потребують іще вияснення і вчасті можуть бути сформульовані в загальнім законі, почасти, як то підносило багато українських бесідників, – розроблення їх і переведення в деталях має бути передане в виборні місцеві комітети, з’єднані під автономічною організацією України.

Дає себе сильно відчувати нечисленність того осередку, який творить згадана купка свідомих українських інтелігентів. З них д. Шраг, як голова групи і звичайний провідник зборів, через се саме вже взагалі мало може зазначити свою індивідуальність. Д[обродія] Біляшівського, цінного особливо своїм історичним приготуванням, застав я хорого в ліжку. Зіставалися поза тим лише загально популярний як видавець «Хлібороба» д. Шемет і д. Чижевський – цінний своєю освітою й земським досвідом.

З селянських депутатів особливо часто забирає голос пос[ол] Онацький. Він не визначається ясним теоретичним поглядом, але гарно ілюструє фактичні обставини й своїми повними свідомого гумору образками, дотепами, прислів’ями викликає співчуття аудиторії. З великою приємністю мав я нагоду слухати прості й гарні в своїй солідності й продуманості виводи київського посла Зубченка – одного з найбільш симпатичних селянських послів, заможного господаря і волосного старшини, що все життя воював з начальством, бував на засланні і т.ін. Сильне вражіння робили терпкі жалі на упослідження селянина перед панами з уст подільського посла Штефанюка. Всі сільські посли, з виїмком п. Теслі, вихованця агрономічної школи, говорять по-українськи, переважно дуже гарно, ядерно, без сліду впливів зросійщення. Переважно вони заховують і свою сільську українську одіж, тимчасом як депутати з земель російських убираються по-міськи. На пункті противставлення «правдивих» селян і тих, що «поначепляли на себе галстучки та воротнички», вийшла між селянськими послами навіть жива перепалка на однім зборі.

Загалом узявши, перша парламентарна репрезентація російської України зробила на мене вражіння добре – є в ній елементи цінні й надійні. Зокрема українське селянство показує таку величезну – як на обставини свого життя – силу інтелігенції, політичного й суспільного розуміння, горожанського виховання, що повинно розвіяти всякі песимістичні гадки щодо будучності російської України в ліпших конституційних обставинах.

Май 1906
Для новонародженого російського парламенту правительство визначило одну з другорядних царських палат, т[ак] звану Таврійську, побудовану з кінцем XVIII в. царицею Катериною для свого фаворита Потьомкіна, що за участь в прилученні до Росії Криму дістав титул князя тавричеського, і се ім’я полишилося потім за сим палацом, по його смерті взятим до розпорядження царського двора. Палац досить тяжкої архітектури і непоказний, а головно положений «за світом», в однім з найглухіших кутів Петербурга: мовби умисно вислано Думу сюди дальше від місць, де б є живчик столичного життя. Накладом чималого гроша приладжувано близько півроку палату до потреб парламенту; аматори штуки нарікають на знищення старих мальовань палати: всі, хто має діло в Думі, – на велику невигоду її уміщення.

Зіпсовано розкішну залу перегорожею, на якій зроблено галерею – тісну, невигідну; мало місць для коресподентів, смішно малі ложі полишено для публіки – числом дві всього на все, на яких 30 – 40 душ. Дістатися сюди тяжко, а й діставшися, тяжко витримати в стиску й неможливій задусі, в низенькій ложі під самою стелею; до того сильні протяги і неособливий резонанс. Тому й ті, що мають приступ до галерей, волять обертатися в «кулуарах», як звуть їх, в замилуванні до всяких західних парламентарних термінів і слівець, – передній залі й ресторанах Думи (до речі сказавши, дуже дрантивих, хоч і дорогих). Тут мусять товктися депутати, не маючи більш ніякого ресторану на добрий стріл від Думи.


 
Дума має місця щось на 600 послів, а в дійсності мала під час мого побуту в Петербурзі 448, а з послами Сибіру й Кавказу, що доперва потім були вибрані або ще вибираються, матиме 478. Обставини, в яких переводили вибори, відбилися й на складі Думи, дуже незвичайнім. Кидається в очі передовсім розмірно молодий вік переважної більшості послів. На 448 осіб [Про пізніше вибраних не маємо ще опублікованих дат. – Прим. М. Г.] тільки 66 осіб (15%) переступило за 50 літ, а 215 не мають сорока літ (47%). Опозиційний, революційний рух виніс наперед людей молодших, що становили головні кадри сеї опозиції, і особливо се замітно серед депутатів селянських і робітницьких: середній вік в «трудовій групі» 35 літ, в конституційно-демократичній, де більше задержалося старшої генерації лібералів, – 41 рік. Безперечно, якби виборчий закон не ставив вимог віку, середній вік депутатів спав би ще нижче.

Рух між селянством і недовір’я їх до «панів», що виявилося місцями дуже сильно, особливо на Україні (в Київщині, Полтавщині і ще сильніше на Поділлі), відбилося в несподіваній перевазі послів-селян (204, майже половина цілої Думи – 45%). Розмірно мало зате вийшло міських робітників – тільки 14. Сталося се наслідком агітації зі сторони соціал-демократів і соціалістів-революціонерів за здержанням від виборів (бойкоту Думи): вона мала великий вплив у сій сфері при головних виборах і відбилася на них дуже сильно. Невважаючи на такий «демократизм», Дума має безумовно інтелігентний характер: 60% послів мають освіту вищу або середню, і тільки двох на цілу палату є неписьменних; се належить тямити супроти балаканини тих, що розписуються про «неписьменних селян» нинішньої Думи. Для держави, де неписьменні становлять майже 30%, а в деяких губерніях (в тім і українських) завдяки російській системі «освіти» неписьменних навіть більше половини, се явище дуже характеристичне! Очевидно, невважаючи на весь припадковий характер сих виборів, вибиралося з-посеред селянства якраз що інтелігентніше – давалася певного роду «премія за освіту», і дійсно поміж тими двома сотками «крестьян» є чимало людей вповні інтелігентних, селян тільки по класовій термінології Росії, а не по способу життя й заняття.


 
З народностей дві виступили в ролі привілегійованих – державна великоруська, що, хоч становить меншу половину людності в державі, дала близько 60% послів (265), і польська (прецінь також державна – хоч і неофіціально), завдяки своїй економічній перевазі і привілегійованому становищу в деяких краях. Поляків є 51 посол, себто 11%, тимчасом як польська людність в державі не становить і 8%. До української народності призналося 62 посли (14%), отже, менше против того процента, який становить українська людність (коло 19%). Але в дійсності українців в палаті ще менше, бо хоч, окрім тих 62, мусить бути між послами ще більше «тоже малоросів», але і між тими, що вписалися на квестіонарі як українці, також чимало українців тільки походженням – Ukraini gente, nationi Rossi, так що процент великоросів в Думі треба числити ще вище.

З професій, які звичайно стрічаємо в посольських палатах, слабше, ніж можна було сподіватися, заступлені професори; професорів університетів й інших академічних інституцій 10, приват-доцентів 4, разом 3%, професорів середніх шкіл нема зовсім, і тільки народних учителів, що пройшли як селянські депутати, є 23. Сталося се наслідком виборчого закону, що виключає з посольства всіх, хто має державну службу; професори, як і всякі урядники, мали б зректися посади, щоб бути послами. Безперечно, се здержало багатьох, хоч не тільки посольство їм було пожадане, а й вони були б дуже пожадані в сій палаті, тим більше, що вищі школи однаково стоять замкнені й професори вільні від своїх обов’язків. Дуже сильно заступлені зате служащі земські, міські, взагалі громадські (61 особа – 13%). Не диво! Адже ж збори земців послужили передвступною школою парламентаризму в нинішнім руху.


 
Виборчий закон взагалі виключив від участі в Думі цілий ряд елементів, а правительство ще й на практиці постаралося повідсувати всякими способами тих, в кім побоювалося опозиційних кандидатів. Найбільш голосним способом було позивання до суду за вчинки против закону про пресу. Таке позивання позбавляє права пасивного вибору, і тим способом правительству удалося не пустити до Думи цілий ряд визначних провідників опозиційного руху. Додати до сього дуже обмежене право слова, недозволювання зборів, виключення передвиборчої агітації і те, що більша половина Росії в сім передвиборчім періоді стояла під виїмковими законами (усиленная охрана), і се вже само дасть нам поняття, який припадковий характер мусив мати перший склад парламенту. А треба ж іще додати проповідь бойкоту Думи з боку соціальних демократів і соц[іалістів]-революціонерів, що не зосталася також без впливу на багатьох.

В таких обставинах, в яких приходилося вибирати першу Думу, навіть ті, що з тактичних мотивів виступали против бойкоту її, не допускали для Думи, вибраної в таких ненормальних обставинах, ніяких інших прав і компетенцій, окрім виборення гарантій горожанських свобід і уставлення справедливого виборчого права на будуще (загального, безпосереднього, рівного і тайного вибору). Її допускалося як malum necessarium, як переходову хвіртку, якою мали перейти до правдивого представительства.

На ділі Дума вийшла ліпша, ніж хтось міг сподіватися. Завдяки поведенню правительства, що неустанно гнало суспільність до революції, Дума вийшла наскрізь опозиційна. Правительственої групи не знайшлося в ній найменшої (хіба кілька незорганізованих одиниць). Сама «правиця» її стала супроти нинішнього правительства на становищі опозиційнім. Цілий парламент загалом, під натиском лівих елементів в парламенті і поза парламентом та супроти безоглядної відпорності правительства, посувається вліво – радикалізується, а не стає уміркованішим. І якість (качество) його теж не зле. Невважаючи на заходи правительства коло виключення небажаних елементів і протегування «темного селянства», в палаті знайшлися певні інтелігентні, а навіть і політичні сили, і то навіть серед самого селянства.


 
З другого боку, відпорність правительства і його безоглядна неохота до забезпечення найелементарніших підстав горожанського життя та упертість, з якою держиться воно всяких виїмкових форм управи, адміністраційного й військового терору, показуючи зовсім очевидно, що воно зовсім ще нічого не навчилося і нічого з своїх старих штучок не забуло, – все викликує страхи, що новий парламент, якому б дала місце нинішня Дума, може, не вийшов би навіть і такий добрий, а ще гірший – не відповідав би навіть в тій мірі настрою і жаданням суспільності, як нинішня, в таких противконституційних обставинах вибирана і бойкотована Дума.

І от Дума вагається. З одного боку, жива свідомість своєї неправосильності до якоїсь конструкційної роботи, яку неустанно пригадують Думі «ліві», то значить соц[іал]-демократи і соц[іалісти]-революціонери, остро гудячи її за всякий похоп до парламентування в таких непарламентарних умовах. З другого боку, хочеться використати ті засоби, які дали обставини в руки Думи, не упустити невикористаною тої сили, якою може бути нинішня – така однодушна й сильна в своїм опозиційнім настрої палата, піддержувана притім так сильно довір’ям, симпатіями і надіями суспільності, цілого народу, які той заявляє їй на кождім кроці.

Позитивний настрій, піддержуваний сим співчуттям суспільності, очевидно, бере в Думі перевагу. Взявши в програму аграрну справу лише під натиском селянських мас, що не хотіли знати в сій справі ніякої проволоки, Дума вже сама тепер бере на дневний порядок справу реформи місцевої самоуправи (земства). Правдоподібно, не обійдеться і без регуляції праці робітників – сю справу витягнули саме українські посли.

Та тільки в усіх своїх поривах до законодатної творчості Дума скрізь стрічає гладку, непробиту стіну правительственого відпору. Правительство, очевидно, нервується, через се навіть переборщує в своїй рішучості нічим не поступатися перед парламентом, показати себе «сильним» і «непохитним». Тим видніше його завзяття на сім пункті. Перед скликанням Думи воно забарикадувало їй приступ до цілих областей законодавства «основными законами», на швидку руку спеченими і проголошеними за непорушні для Думи. Далі воно зв’язало Думу дуже тяжким, повним формальних трудностей статутом. Нарешті, поставило поруч неї другу палату в виді Государственного совета, зложеного наполовину з урядників, а в другій половині переважно з репрезентантів привілегійованих, консервативних кругів. Отже, ся друга палата має служити бар’єром для всяких реформаційних змагань Думи.


 
Обставивши діяльність Думи такими барикадами, правительство могло б, не висуваючи себе, зовсім спокійно полишати законодатну ініціативу Думи, дати їй борикатися з сими перешкодами й грузнути серед них. Та, видно, не стає на се холоднокровності у теперішніх сторожів старого режиму, і вони при кождій відповідній і невідповідній нагоді спішаться зазначити свою противність задумуваним реформам. Не встигне Дума порушити якусь справу, як з сторони міністерств уже зазначується, що правительство такій реформі неприхильне, до тої реформи не допустить. Таким чином зникає відразу надія на успішне й скоре переведення задуманої реформи й приходиться її переводити на непевне.

Таке становище, безперечно, прикре й тяжке. Дума засідає, радить і веде законодатну діяльність з якнайбільшим напруженням уже два місяці, але досі не може виказатися ніяким позитивним результатом її. Особливо в незмірно тяжке й трудне положення ставить її справа політичних процесів і засудів смерті. Дума розпочала свої засідання від жадання амністії і знесення кари смерті, від гарячого крику обурення против сеї кари. Були певні, що сю першу умову утихомирення настрою й ослаблення теперішнього напруження правительство виконає дуже радо, без всякого торгу про формальності. Сподівалися амністії з дня на день, з тижня на тиждень, але вона так і не прийшла ще й досі!

Те ж саме і з карою смерті. Дума радить над нетикальністю особи – адміністрація вішає й розстрілює людей без суду чи з пародією на суд – воєнним судом. Дума переводить дискусію над знесенням кари смерті – міністр заявляє, що з сим ділом не можна спішити, треба основно розглянутися в питанні – і засуди смерті виконуються далі. Дума пробує здержати їх своїми інтерпеляціями – людей розстрілюють далі. Дума заявляє, що буде надалі кваліфікувати їх як прості убійства, – нічого не помагає. Дума ухвалює в останнім читанні закон про знесення кари смерті – міністр заявляє, що противиться знесенню, і зараз же беззаконно убивають «злочинців» в Митаві й Варшаві.

Я не забуду слів одного бесідника, який в виразах простих, але з почуттям глибокої розпуки висловляв се почуття пригноблення й безвихідності від сього незмірно страшного «кривавого дощу», яким правительство кропить Росію й саму Думу під час, коли вона хотіла б займатися законодатним оновленням Росії. Треба великого завзяття або й такого призвичаєння, огрубіння нервів, яким наділила сучасну суспільність піврічна оргія російського терору, щоб не стратити рівноваги, не розсміятися «червоним сміхом» на вид законопроектів «горожанських свобід» в такій обстанові.

Конфлікт між Думою й правительством висить в повітрі. Навіть дуже умірковані люди висловлювали мені переконання, що по звісній декларації міністерства 13 (28) мая Дума повинна була сказати правительству aut – aut: зажадати конституційного міністерства або розійтися. Ліві елементи при кождій стрічі з відпорністю правительства взивали Думу відкликатися до народу й розійтися. Але річ очевидна, що такий відклик до народу і замкнення Думи послами могло б мати тільки одно значіння й один результат – поклик до революції. Перед сею перспективою відступають не тільки посли, в яких можна б, при охоті, підозрівати бажання грати «історичну ролю» з трибуни нинішньої Таврійської палати, а й люди з-поза палати, навіть революційно настроєні, але дуже непевні щодо результатів революції в теперішніх обставинах. Хтозна, чи така революція не була б пожадана самій бюрократії і чи її репрезентанти не провокують самі тої революції, щоб, задавивши потім огнем і залізом, відкликати всі ті уступки, які правительство мусило дати народові попереду.


 
І Дума засідає й радить, пророблює формальності, приписані їй статутом, «грає в парламент», як закидають їй «ліві», або «докучає» правительству, викрикуючи його міністрів, обсипуючи їх лайками, не допускаючи до голосу… В часі, коли нема свободи преси, нема свободи слова, нема свободи зборів, коли послові не позволяють відбути зібрання з своїми виборцями, щоб поділитися з ними гадками про ситуацію і взяти від них наказ (так було в Чернігові з послом Шрагом), – і се має велике значіння, що з думської трибуни можна бити правительство, розкривати його діяльність, потягати бюрократію до відвічальності – хоч би моральної, і ті грізні промови потім пускати у всі кути Росії. Про багато речей не можна було й не можна досі говорити інакше, як тільки з сеї трибуни або словами, сказаними з сеї трибуни, і тим можна в дуже значній мірі оправдати безмірну балакучість сього першого російського парламенту. Але се все – не позитивна робота.

Провідники нинішньої Думи – конституційні демократи (кадети) сподіваються, що Дума, зістаючися в легальних границях, пильно виконуючи всі виписані для неї формальності, нарешті примусить правительство уступити Думі й піддатися її директивам. Змусить своєю моральною повагою, авторитетом суспільності й народу, що маніфестує на кождім кроці свою солідарність з нею. Інші покладають надії на революційний настрій народу і думають, що ся перспектива хронічної революції змусить до уступок навіть грубошкурих панів, що правлять нинішньою бюрократичною машиною. Треті покладають надію на брак гроша в державнім скарбі, що скорше чи пізніше він змусить правителів до згоди з суспільністю, з народом. Чи наступить се тепер уже, чи правительство попереду схоче спробувати ще інших експериментів – не можна знати наперед.

Ясно тільки, що нинішній парламент – тільки репетиція, по котрій доперва зачнеться правдива п’єса, і не знати, коли і як те правдиве представлення зачнеться.

Червень 1906
Російська Дума нарешті вибрана, зібралася й от уже четвертий тиждень радить, ще не розігнана. Росія має парламент, який, хоч з формального боку, може виконувати свої функції. Що реального внесе він в державне життя Росії й який буде мати вплив на нього, се поки що лишається незвісним. Все-таки перша стадія визвольного руху, розпочата восени 1904 р. під окликом права суспільності висловити свої гадки й бажання правительству, знайшла своє довершення в новій Думі, і рух вступив у нову стадію – виборення не права гадки, а права на участь в правлінні для суспільності, народів і країв Росії.

Поки що в сім напрямі не здобуто ще нічого: правительство грає двозначну ролю, затягаючи справи при помочі тяжкого статуту Думи, відповідаючи фразами на всякі жадання й оминаючи всякі реальні уступки, аж до проявів чисто комічних. Таким комічним епізодом був перший правительствений проект, внесений в Думу по тім, як вона перейшла до денного порядку над декларацією правительства й заявила своє недовір’я міністерству: правительство предложило Думі проект асигновки на будову прачкарні й оранжереї в Дорпатськім університеті.

Дума тим часом вислухує й ухваляє законопроекти, хоче виробити закони про основні свободи горожанські, про знесення кари смерті, про виборчу реформу (загальне, рівне, безпосереднє і тайне голосування), про аграрну реформу – се те, що загально уважається наглим і дозволеним нинішній Думі як вибраній лише півзаконно, на підставі неповного виборчого права і з ріжними надужиттями. Спочатку побоювалися, що Думу розженуть; говорили про такі конспірації в гвардії, про провокацію, приготовлену для розгону і т.д. Тепер сі страхи зникли, припускають, що правительство не боронитиме засідати Думі скільки схоче, але зате виникає інше прикре питання: що ж буде, як Дума буде ухвалювати, а ті ухвали лишаться без усякого впливу й значіння?


 
Справа децентралізації державного устрою, переведення автономної організації областей і національних територій і розв’язання національного питання знята з програми нинішньої Думи її провідниками – партією «народної свободи». Мотивується се неповноправністю Думи і більш тактичними мотивами. Справа, мовляв, викличе роздвоєння в Думі, яка в актах, що мають метою забезпечення загальногорожанських свобід, досі йшла солідарно; вона відіпхне багатьох з депутатів, настрашених криками про розшарпання Росії автономістами. В відповіді Думи на тронову промову сі питання тому зовсім замовчані, заступлені зовсім мізерною фразою про своєрідні прикмети ріжних народів Росії, їх заховання і розвій.

Се не може не дразнити й непокоїти всіх заінтересованих національним питанням і автономією. Поляки, призвичаєні до запобігливості до їх національних постулатів в російських ліберальних кругах, без церемонії закидають кадетам зраду. Мовляв, постулат автономії Польщі фігурував давніше між першими задачами парламентарної кампанії, а тепер його знято. Але сі закиди роблять дуже мале вражіння через польські нетактовності, які розхолоджують усе більше й більше, аж до останку, симпатії ліберальних кругів до поляків.


 
Українці, можна сказати, аж на помості парламенту починають на добре формуватися в політичну партію. Виборча кампанія була ними майже не використана. Тільки в Полтавщині, почасти в Києві, українська демократично-радикальна партія виступила при виборах як партія, вела деяку виборчу агітацію, зазначувала себе. Але й тут, не кажучи про інші місця, українці переходили або як кандидати партійних блоків, переважно як кандидати партії «народної свободи», або як кандидати селянські, безпартійні. Один-одинокий д. Шемет перейшов як репрезентант української демократично-радикальної партії. Тільки зібравшися до Думи, українці-посли оглянулися на себе, щоб обрахувати свої сили й постаратися заложити український парламентарний клуб.

Результати показалися ліпші, ніж можна було сподіватися супроти дотеперішньої пасивності української суспільності і її пасивного становища при виборах. Як серед послів, вибраних від кадетської партії, так і серед селянських депутатів знайшлося чимало свідомих українців, що при певних ріжницях в інших сферах сходилися на спільнім бажанні забезпечення національних і політичних прав українському народові: національно-територіальної автономії України, повноправності української мови і т.д. До них прилучилися люди, що як посли з українських земель уважали своїм обов’язком боронити прав української народності.


 
Досі записалося до сього українського клубу 44 члени – число показне, якого не сподівалися, певно, найгарячіші оптимісти, і воно ще, безперечно, може зрости, навіть значно. Але треба пам’ятати, що се поки що тільки парламентарна група, а не партія, навіть не солідарний парламентарний міжпартійний клуб. Майже всі члени сеї української групи з інтелігенції належать до кадетської партії, значне число селян – до т. зв. «трудової групи», де групується переважна маса селянських і робочих депутатів цілої Росії.

З одного боку, в інтересах парламентарної тактики конче потрібне було б консолідування всередині української групи певної партії з спільною програмою хоч в питаннях національних і політичних. Але, з другого боку, було б небезпечно наглити сей процес, поки національні й політичні українські постулати не вияснені відповідно для ширших кругів. Навіть на перших зборах українських послів знайшлися такі українці, для яких не тільки жадання національно-територіальної автономії, а й допущення української мови в школи і уряди здавалося річчю дивною й неясною. Принаглене сконсолідування передчасно замкнуло б стіни клубу, відіпхнувши багатьох людей, які до певної міри спочувають українським постулатам, а ближче познайомившися з ними, пізніше могли би вповні пристати на них.

Принаглення, отже, непожадане. Але треба признати, що не тільки формальна, а й часто моральна консолідація української групи посувається слабо. Є в тім причина практичної натури – що посли дуже зайняті парламентарними сесіями, мало можуть бувати на інших засіданнях, а брак відповідної політичної літератури, брак навіть підручної бібліотеки все зводить на дискусію. Але впливають і глибші причини – мале вироблення політичних і взагалі всяких українських постулатів в Росії. Тим часом насувається справа язикова, проект котрої виробляє тепер група автономістів, за нею може не в далекім часі вийти наперед і справа реформи місцевої самоуправи, а з нею справа автономії, і українцям на сих пунктах доконче треба мати ясні й вироблені гадки.


 
Парламентська група автономістів, у склад якої входить група українців (хоч фактично не всі ті, що зачисляють себе до української групи, зачисляють себе до групи автономістів, а ще менше – фактично бувають на її засіданнях), також не визначається одностайністю й однодушністю. В ній поруч оборонців чистої національно-територіальної автономії засідають екстериторіалісти – жиди, оборонці обласної автономії – великоросіяни окраїн (козацьких областей, Сибіру) і поляки, що також приймають не етнографічний, а обласний принцип автономії. З другого боку, великі ріжниці в класових і економічних поглядах і змаганнях також дають себе дуже відчувати. Подумати, що в одній і тій самій групі зійшлися і волинські посли-поляки, вибрані розбійничими способами, – пани, ославлені як останні гнобителі й визискувачі місцевої селянської, української людності, і українські депутати, що в обороні селянських інтересів ідуть якнайдальше. Се не робить приємного вражіння, і присутність польських народових демократів розхолоджує багатьох в відносинах до групи автономістів.

Правда, присутність поляків – найчисленнішої з репрезентацій недержавних народностей (звиш 40) значно збільшує чисельну силу групи (її числять тепер звиш 120, але вона може ще зрости), а напруження їх автономних змагань напружує постулати автономістів взагалі. Але з другого боку, присутність польської репрезентації далеко не причиняється до моральної сили і до популярності сеї групи. Притім же багато членів групи і з українців, і з інших народностей заангажовано в інших групах і партіях – кадетській, трудовій групі і т.д.

З поляками взагалі сталася дивна метаморфоза. Ще так недавно вони були улюбленцями російського лібералізму, героями визвольного руху в очах росіян. Їх опозиційне становище супроти уряду покривало всі їх інші гріхи й прогрішення, і хто б виступив против них, стягнув би закид шовінізму, нетолеранції і т.д. Але весняна виборча кампанія в Королівстві, де польські народові демократи ішли під окликами народової солідарності, не перепускаючи нікого з поступовців, нікого з жидів, – задала перший удар їх популярності. Найгірший ворог не міг їм порадити такої піррової побіди. На порозі парламентарної сесії польське коло зарекомендувало себе декларацією польських жадань, де воно стало на основі історичних прав, міжнародних трактатів, що заперечують навіть право Думи рішати про Польщу, і ся декларація зробила на російських послів якнайгірше вражіння. За тим пішла польська політика аграрна – опозиція против земельної реформи, явна або тайна, двозначні, нещирі викрути. Навіть поступові поляки, що повиходили подекуди з-поза Королівства, не утрималися на принципіальній дорозі, піддаючися національній солідарності. І се добиває поляків в очах поступової Росії. Вони се чують, але їх жалі й нарікання тільки далі псують відносини. Поляки рішучо перестали бути популярні в Росії.


 
Се, з одного боку, зняло взагалі автономне питання з денного порядку поступових росіян – нема для кого спішитися. З другого боку – дає можність формулу «автономії передусім для Польщі» заступити формулою «перестрій Росії на підставах обласної й національно-територіальної автономії взагалі». Група автономістів має іти в сім напрямі – виборення прав для всіх недержавних народів і автономії як загального принципу. Сю небезпечність зачули явні й тайні прихильники російського централізму. В офіціальнім органі кадетів «Речь» тому півтора тижні (13 ст.ст. мая) з нагоди оголошення програми парламентського союзу автономістів появилася редакційна стаття, яка, виступаючи против висування національного питання на чергу, заразом старається розбити сей союз, доводячи, що народностям з виробленими силами й загальнопризнаними домаганнями нема інтересу лучитися з народностями, яких постулати «тільки вчора народились». Ціль ясна, але ледве чи буде осягнена.

В першій лінії союз автономістів висуває проект закону про язики. Йому прийдеться звести малу кампанію з партією кадетів, щоб здобути місце й чергу для сього законопроекту. Се послужить пробним каменем настрою провідників нинішньої Думи: чи вони приймуть його на порядок дня самі, чи прийдеться ставити сей проект від групи автономістів.

В дальшій лінії виникає справа реформи місцевої самоуправи на нових підставах, в зв’язку з тим – справа обласної й національно-територіальної автономії й заміни теперішніх припадкових адміністраційних районів новим поділом, більше раціональним: з становища всіх прихильників національно-територіальної автономії підставою такого поділу має послужити етнографічний склад людності. За се чіпляється уже тепер аграрна справа, і в розпочатій дискусії неминуче вона мусить виникнути. Чи буде поставлена на денний порядок – не знати. В наведеній вище програмі нинішніх провідників Думи вона кінчиться справою виборчої реформи.

Але спішитися з поставленням на чергу виборчої реформи ненаручно не тільки для нинішніх провідників Думи й її провідної партії – кадетської, що являється в ній хазяїном, але й для всіх, хто цінить радикальний характер нинішньої Думи. Перевести дебати над виборчою реформою – значить проголосити urbi et orbi неправність умовин, в яких вибрано нинішню Думу, зазначити її неправосильність і невідповідність до творчої роботи. По такім констатуванні Думі прийшлося б замкнути свою законодатну діяльність. Тим часом все-таки, хоч в невідповідних обставинах вибрана, нинішня Дума несогірша, і не тільки кадети, а й люди з багатьох інших партій не мають великої охоти міняти нинішню синицю на будучого журавля. З відсуненням же справи виборчої реформи справа реформи самоуправи може прийти на порядок дня, коли не в сій сесії (се можливо, коли сесія дуже потягнеться), то в осінній, і тоді настане рішуча кампанія для всіх прихильників справедливого розв’язання національного питання в Росії.

Май 1906
Може здатися парадоксальним, переборщеним, коли з усього, що принесла з собою нинішня хвиля в Росії, увесь визвольний рух її, революція останнього року, боротьба з правительством і розвій політичної гадки в суспільності, найважнішим назвемо аграрну справу в її нинішній поставі. Але я позволю собі висловити з притиском своє глибоке переконання, яке дає мені розглядання і зблизька, в самім горні, і з заграничного віддалення, і під безпосередніми вражінями хвилі, і з історичного становища – коли зв’язую нинішню хвилю з історичним розвоєм подій. Се переконання, що великий політичний і суспільний кризис Росії не приніс нічого важнішого понад земельне питання, як ставиться воно тепер. Нічого важнішого і більшого як з загальноросійського, так і з спеціально українського становища.

Ограничення автократизму, заведення конституційних форм, забезпечення горожанських свобід і національної рівноправності, навіть національна автономія народностей – все се були речі, яких треба було сподіватися раніше чи пізніше. Чи за три роки, як казали в переддень японської війни оптимісти, чи за тридцять літ, як казали песимісти, але була річ очевидна, що Росія піде колись також шляхом цивілізованих держав Заходу, присвоїть і переведе у себе принципи конституційного життя. Насильне придушення недержавних народностей мусило з часом скінчитися й дати місце забезпеченню їм можності розвою й самоуправи.

Але що ідеали анархістів-землевольців про передачу земель з рук теперішніх властителів в руки трудящих, про злуку боротьби економічної з політичною так скоро перейдуть з тісних революційних кружків в широкі круги суспільності, сього нелегко було сподіватися. Трудно було вгадати, що на наших очах окрик «земля і воля» з конспіративного гасла стане загальним окриком, прийметься як програма для селянства, прийметься і самим селянством, яке так недавно крутило руки назад проповідникам сих ідей і видавало начальству, і з революцією політичною справді злучиться тісно революція суспільно-економічна як один з перших і головніших її постулатів.


 
Коли рік тому духові наслідники землевольців, соціалісти-революціонери, розпочали в більших розмірах свою агітацію в народі, се викликало якнайгостріші репресії не тільки з сторони правительства, яке кинулося на них так, як на ніяку іншу організацію й ужило найгостріших способів, щоб розгромити й задавити організований ними «селянський союз». З сторони ліберальних та соціально-демократичних кругів ся агітація була теж прийнята дуже неприхильно. Але несподіваний успіх, який згодом показався за сею агітацією, та енергія й свідомість, з якою народ приймав і відкликався на неї, зріст «селянського союзу» – все се скоро змусило ліберальні круги змінити фронт і піти назустріч сим селянським постулатам.

Тактика правительства, яке при виборах до Думи задумало опертися на селянство і висунути його против інтелігенції, против лібералів, зробила решту. Партія конституційних демократів (кадетів) й інші, менші ліберальні організації, щоб мати селянство не против себе, а за собою, «за волею», – годяться на «землю» для селян. Приймають програму «землі й волі». На найближчий порядок дня ставлять вони задоволення «земельного голоду» примусовою експропріацією земель і передачею в руки трудящих.


 
Аграрна програма, виставлена конст[итуційно]-демократичним клубом Думи місяць тому, досить близько підійшли до програми «трудової групи» – селянської репрезентації Думи. Кадети з великим натиском підносять се, що вона майже не ріжниться від тої, крім другорядних деталей. І з виїмком польських панів в Думі нема ніякої більшої групи, яка б противилася тому проектові – примусовій передачі всіх земель: державних, двірських, церковних і панських, добровільною чи примусовою експропріацією в руки хліборобів.

Навіть «праві» елементи Думи в значній часті годяться в принципі з неминучістю такої операції, і, властиво, серйозно-спірними питаннями в Думі будуть тільки деталі: чи забрати панські землі з викупом, чи без викупу; що полишити з панських земель; на яких умовах передавати хліборобам землю; як саме перевести сю передачу; як організувати земельні фонди. Коли Дума не стане заходити в сі деталі, які не можуть бути розроблені так скоро і в яких мусять неминуче виникнути значні ріжниці, – коли вона обмежиться принципіальним рішенням, що всі землі вище певного minimum-у мають підпасти відібранню й сформувати земельні фонди, з яких земля в певній нормі має роздаватися в ужитковання хліборобам, а всі дальші деталі мають бути розроблені на місці комітетами, вибраними на широкій демократичній підставі, – такий постулат знайде, безперечно, величезну більшість в Думі, коли справа ся вернеться з комісії до повної палати.


 
Розуміється, ми не такі оптимісти, щоб бачити в такій ухвалі щось більше понад значіння моральне. Правительство вже в цілім ряді заяв, починаючи від декларації міністерства 13 (28) мая і до останнього розпорядження в справі заведення місцевих аграрних комітетів, зазначало свою противність такій реформі і далі буде поборювати її проект всіма способами. Не треба забувати, що тут в гру входять не тільки інтереси «опори трону» – великих властителів-панів, а й самої династії, що має стратити землі «удельные и кабинетские» і величезні, пребагаті маєтності поодиноких членів династії. Можна бути певними, що й заінтересовані верстви великих власників постараються на кождім кроці встромляти паліччя в колеса сій реформі. Навіть якби ухвалено й затверджено її, практичне переведення потягнеться надовго, а й повне переведення не поверне на землю золотого віку.

Не казати вже про те, що свобідні землі, які мали б бути передані в руки хліборобів, розложені дуже нерівномірно в ріжних місцевостях і краях, і вирівняння сих ріжниць дало б дуже багато роботи й трудностей. Навіть в найліпшім разі, коли б перейшли в руки селян всі земельні надлишки, всі свобідні землі Європейської Росії, вони не дали б нічого більшого, як тільки більше-менше таку середню скількість землі на хлібороба, яка припадала сорок літ тому, в момент знесення кріпацтва і перших наділів селян. Реформи дали б, отже, тільки хвилеву економічну підмогу хліборобській верстві. Підмога ся справді неминуче потрібна для того, щоб перейти до ліпших, інтенсивніших, раціональніших форм господарства, але щоб її відповідно використати для піднесення економічного й культурного рівня селянства, треба дуже пильного й енергічного проводу й помочі селянству в виді уліпшених і улегшених форм загальної освіти, розповсюднення відомостей фахових, господарських, розповсюднення взірцевих господарств, помочі й ініціативи в творенні нових галузей промислу й мануфактури, які б підтримали й дали дальший імпульс розвою раціонального господарства і т.ін.


 
Але з тим усім навіть такий чисто моральний, чисто формальний успіх – в виді ухвали Думою законопроекту в справі аграрної реформи – матиме незмірну вагу. Адже се буде ухвала репрезентації, яку суспільність Росії уважає за свою правдиву репрезентацію, в якій відбивається образ її поглядів і змагань, в якій сильно представлені самі заінтересовані, властительські верстви (в нинішній Думі є 95 таких послів, що самі мають понад 500 десятин – 800 моргів, не кажучи про людей, більше або менше матеріально зв’язаних з нинішнім земельним володінням). Рішення аграрної справи сею палатою буде мати незвичайну вагу в очах заінтересованих – селянських мас.

Маючи за собою таке моральне оправдання, а, ведені своїм елементарним інтересом, вони не залишать добиватися реалізації сеї справи тою могутньою зброєю, політичною й економічною, якою в їх руках являються страйки і аграрні розрухи. Я не можу собі попросту представити такого напруження репресії, яке могло б тоді здержати селянство в його домаганнях, в пресії на правительство, на властителів, на суспільність за реалізацією аграрної справи. Питання може бути про tempo сеї реалізації, про якість відтягання, про більше або менше корисний характер її для властителів, але убити її ледве чи удасться!..

І ніхто не заінтересований в її реалізації так, як народність українська! До мотивів загальнодемократичного характеру тут з незвичайною силою прилучається мотив національний. Український елемент на наших землях представляється передусім і майже виключно селянством. Натомість велика власність спочиває в руках або тих, що зрадили свій народ, свою національність, свою культуру й пішли в службу чужому, ворожому правительству, пристали до табору чужих насильників, завойовників, гнітителів, або в руках сих самих чужих насильників і гнітителів, репрезентантів, агентів і слуг чужого режиму. Велике землеволодіння на Україні чи репрезентанти його, загалом беручи елемент нам чужий, ворожий, чужонародний, антинаціональний. В нім можуть бути одиниці, неповинні в антинародній політиці, навіть симпатичні нам, але в великім огні суспільних і національних переворотів з сухим деревом горить і мокре. А загалом беручи, розв’язання аграрної справи у вказанім вище напрямі віддасть українському народові-нації забране, заграбоване від нього, отже буде тим вигладжена до певної міри одна з історичних кривд, задана йому; буде сповнений акт історичної справедливості супроти нього.


 
З тих, на кого падає тягар історичного реваншу, сього присуду Немезіди, найбільш болюче, бо не тільки економічно, а й національно, відчувають небезпеку сього повороту поляки. Для них в тім не тільки економічний удар певній суспільній верстві, але й знищення одної з підстав, на якій опиралася сила їх як нації – тих основ, на яких опиралася екстенсивна сила Польщі, її розпросторення поза тісні етнографічні границі, які також мало вдоволяють в ґрунті речі сучасних польських політиків, як і старих завойовників і дипломатів XIV – XVII вв. Мають упасти ті підстави, на яких опиралося привілегійоване становище Польщі в землях українських (поки що в Росії, але поляки предвидять, що й Галицька Україна не може довго зістатися пасивним свідком сього процесу), так само в землях білоруських, литовських. Мають загинути ті підвалини, на яких полягала сила польського елементу, його впливи та претензії на власть і провід в сих землях, – має бути заданий останній і вже нічим непоправний удар історичній Польщі…

Відти той страшний неспокій в польській суспільності. Відти та неохота до сеї справи, що пробивається у репрезентантів всіх течій, від найбільше консервативних до найбільше поступових і дає знати себе чи в виразній опозиції аграрній справі, чи то в накликах за силами й інстанціями, які б могли перепинити її, чи то в іронічній критиці реформи і доказах її абсурдності. Як останній, чисто розпучливий спосіб, популяризується вже межинародна інтервенція в сій справі, в виді окупації західних частей Росії й задавлення аграрного руху силою чужого оружжя. Ми, невтаємничені, бачимо тільки те, що робиться для спопуляризування сеї ідеї в польських органах преси. Але хто знає, чи не ведуться в тих напрямах заходи на інших, укритих від нашого ока, дорогах, і чи нема вже навіть яких-небудь, більше або менше виразних зав’язків нової «Святої ліги» для поборення спільними силами російської політичної й суспільно-економічної революції, і чи ся польська газетна популяризація не служить тільки відгомоном дипломатичної акції в тій справі.

Сумніваємося, одначе, чи й вона охоронить тривко й сильно володіння історичної Польщі на чужих територіях від акту історичної Немезіди!.. Трудно спинити розмах раз рушеного колеса історичного ходу подій!

Червень 1906
Найбільшою подією минулого місяця не тільки для нас, а й для цілого культурного світу було розв’язання російської Думи 9 (22) липня. Хоч тому першому російському парламенту мало хто віщував довге життя від початку, хоч поголоски про його «розгін» ходили віддавна, прибираючи часами досить сильну форму, проте звістка про розв’язання Думи зробила велику сенсацію й була прийнята з щирим жалем у всіх кругах, що бажали обновлення старої Росії. Був то, будь-що-будь, просвіт, з якого падав промінчик надії, провідна нитка, з якою, сподівалися, Росія потрапить вибрести з свого трудного положення.

Більш оптимістичні політики надіялися, що, вхопившися за простягнений йому малий палець російського правительства, новий парламент потрапить хопити його поволі й за обидві руки. Ми до таких оптимістів не належали, не ворожили Думі щасливої дороги в її труднім і не дуже зручнім лавіруванні між революційним настроєм лівих груп суспільності й реакційним засліпленням кругів правительствених. І все-таки не можемо відізватися чимсь іншим, як щирим жалем над розв’язанням інституції, яка все ж до певної міри здержувала суспільний і державний організм Росії перед повним розстроєм і на місце якої – при всіх кардинальних хибах її – не можна було видвигнути нічого реальнішого, активнішого. Уряд байдужою рукою розірвав нитку російського конституціоналізму, замкнув останній просвіт – і народи й суспільності Росії опинилися в безпросвітній пітьмі анархії.


 
Як тепер виходить ясно, правительство заздалегідь мало постанову зробити кінець першому російському парламентові. З мотивів не зовсім ще ясних, правдоподібно фінансових, для позискання фінансового кредиту у західноєвропейської буржуазії, що заведення конституційного ладу вважала гарантією кредитової солідності Росії, правителі Росії рішили прикрасити старий бюрократичний устрій Росії легенькою конституційною декорацією, в стилі тих мальованих сіл і городів, якими, сто літ тому, старий господар Таврійської палати Потьомкін дурив чужинців, представляючи цивілізаційні здобутки новоздобутої «Новоросії».

Але Дума рішучо не схотіла зістатися в рамах скромної декорації й стала могутнім мотором політичного й соціального руху, все більше революціонізуючися супроти відпорності правительства до всяких постулатів реформи і революціонізуючи суспільність своїми виступами против правительственої системи та своєю проповіддю корінних соціальних реформ. Тоді правительство рішилося зробити їй кінець. Здається, можливість ухвали аграрного законопроекту Думою послужила безпосереднім стимулом: треба було замкнути Думу, поки аграрний постулат не буде сформульований нею. Перший-ліпший різкий крок Думи мав послужити за причину, і хоч провідники кадетської партії, з її правішого, уміркованішого крила, що задавали тон Думі, вистерігалися всякого такого різкого кроку, не вдалося їм видержати в своїм стоїцизмі.


 
Стихійний рух вліво всеї суспільності, а з нею й Думи, помітний взагалі в останніх часах під натиском революційних елементів і самих обставин – самих правительствених кроків, якими воно ліпше від усяких агітаторів невпинно розпропагандовувало суспільність, – пірвав і кадетських провідників. В роздразненні на правительствений маніфест в аграрній справі, що забігав дорогу аграрному законопроектові Думи, навіть правіші елементи Думи рішилися відповісти на сей маніфест контрманіфестом. Перед тим аналогічна пропозиція трудової групи навіть не була допущена під дискусію кадетською президією як крок революційний; тепер самі кадети прийняли таке рішення на внесення одного з найбільш уміркованих депутатів з так званої партії демократичних реформ.

Правда, коли хвилеве роздразнення перейшло, кадетські провідники схаменулися з сього «революційного» кроку й поспішили його завернути. Заходилися коло того, щоб звести свій контрманіфест до простого урядового завідомлення й навіть переперли се рішення – скомпрометувавши себе тим чином в очах всіх лівіших груп і елементів. Та не помогла ся розвага, ні компрометація. Правительство вхопилося за сю нагоду й не схотіло її пустити з рук: слідом, скориставши з недільної перерви, воно замкнуло Таврійську палату під носом депутатів. В правительственім маніфесті за причину вказано було, що Дума, замість видавання законів, зайнялася слідством над правительственими органами (в справі білостоцького погрому) та допустилася противузаконного вчинку виданням маніфесту. Закиди сі остільки нестійні, що Дума ні на хвилю не переривала своєї законодатної діяльності, свій маніфест уже звела до простого комунікату, а уряджувати анкети для своєї відомості (як в тій справі білостоцькій), розуміється, мала право у всіх справах. Але бюрократії треба було тільки поводу для розв’язання Думи, і справи маніфесту для неї вистало. Депутати, не здобувшися наразі на ніяку маніфестацію, але, зібравшися слідом на фінляндській території, відповіли на сей крок правительства покликом людності до пасивного опору правительству (не давати рекрута й не платити податків); але впливу його поки що не можемо оцінити, хоч би й через то одно, що маніфест сей не може ширитися свобідно.


 
Десятитижневе існування Думи видало два закони (один – про уділення 15-міл[ьйонової] асигнати на підмогу голодним, затверджений Держ[авною] радою й правительством, другий – про знесення кари смерті – подтвердження не дістав); до того кілька начерків законів і – безконечна маса промов. Подумати, що за тридцять кілька засідань, які мала Дума, деякі бесідники виступали по 150 і більше разів! Ся безпам’ятна балакучість уже під час самих засідань доводила не раз до розпуки публіку. Тепер, коли Дума скінчила своє існування, шкідність сеї манії промов представилася з повною ясністю. Яка, напр[иклад], шкода, що в справі аграрній Дума не ухвалила законопроекту, а зісталася при самих промовах! В попередній статті я вказував, що такий законопроект, ухвалений Думою, навіть не санкціонований правительством, мав би величезне значіння. Сього не сталося – Дума полишила лише кілька партійних проектів і безконечне число ріжних поправок до них, з яких можна покликуватися на що хто хоче…

Реакційні елементи затріумфували. З недержавних народностей остзейські німці і польська буржуазно-шляхетська суспільність, репрезентована «народовими» послами Думи, могли зітхнути легко – страшна перспектива примусового знесення більшої посілості сходила з арени. Сей настрій в польській пресі прозирає виразно. Тріумфувати виразно з розпуску Думи, розуміється, не випадало, але жалувати за нею польській шляхті і буржуазії теж не було найменших причин. Ліпше їй обійтися без конституції, ніж бачити свої найбільші життєві інтереси загроженими аграрним та робочим законодавством. З автономією можна й почекати супроти таких небезпек та якось давати раду з бюрократією. І на перших початках нового бюрократичного кабінету Столипіна, що мав заступити законодатну ініціативу Думи бюрократичною творчістю, в народній польській пресі можна було стрічатися з заспокоєннями щодо нового кабінету й його прихильності для польської справи та з виразами симпатії для групи «мирного обновлення», що мала засісти в новім кабінеті, й, охоронивши Росію від радикальних суспільно-економічних переворотів, попровадити її тихими-тихими стопами «смирного приспособления».


 
Навпаки, для українців розв’язання Думи було незвичайно тяжким ударом. Як то кажуть, «сироті женитись – і ніч коротка». Розбита віковим гнітом, що знесилив її організаційні здібності, українська суспільність нічого не зробила для своєї політичної організації в період передвиборчої й виборчої агітації, а коли сі вибори, випавши несподівано добре, привели в Думу досить численні українські елементи, вони і в Думі майже нічого не встигли зробити для своєї консолідації. Опинившися переважно в ріжних інших політичних організаціях, вони за півтретя місяця думської діяльності не встигли згрупуватися в одну національну партію, не встигли виробити якусь спільну програму як підставу такої національної організації, не встигли навіть заманіфестувати перед палатою й світом своїх національних постулатів, хоч і мали готову, наперед зладжену «на випадок» декларацію українських національних постулатів.

Протягом півтретя місяця українські посли так і не вийшли поза передвступні орієнтаційні дискусії. Не кажу се їм в докір. Трудно докоряти людям, що вони не стали вище своїх обставин, особливо, коли – як в данім разі – вони не мали відповідної помочі ані від своєї суспільності, ані зі сторони преси, а против себе мали неприхильний до всяких національних організацій і постулатів настрій більшості Думи й суспільності, що вважала національну справу за питання «не на часі».

Підношу тільки, що розв’язання Думи для української справи було дуже болючим ударом, бо, крім невдачі в загальних політичних і суспільних змаганнях, для нас прилучається ще невдача в виясненні і зазначенні наших національних постулатів, не кажучи вже про їх осягнення.

Та безплідною щодо політичного досвіду й практики ся перша парламентарна кампанія не повинна лишитися й для українців. Виявилося, що між українською людністю знайдеться людей свідомих більш, ніж можна було припускати, і національна українська програма, скомбінована з поступовими суспільно-економічними постулатами, може знайти сильний відгомін серед неї. З другого боку, вияснилося, як утрудняє всяку дальшу організацію брак національної української політичної акції, коли українці ідуть як члени інших політичних партій і потім чують себе зв’язаними партійною дисципліною й програмами тих партій.


 
Стало ясним і те, як мало можна числити на правдиву поміч і навіть щире співчуття до національно-політичних і культурних українських домагань зі сторони ліберальних і революційних російських партій, як мало може дати для їх задоволення сам загальноросійський конституційний чи революційний рух без свідомої праці й домагань зі сторони національно свідомих українців. Вкінці дала себе пізнати на практиці та, зрештою, сама собою зрозуміла аксіома, що чисто політична національна робота майже неможлива, коли не опирається вона на роботу національно-культурну. Що без добре поставленої преси, популярних видань, інформаційних публікацій і організованого, систематичного знайомлення своїх і чужих з нашими змаганнями й завданнями неможлива чисто політична агітація, неможливий успіх ні в організації, ні в здійсненні своїх постулатів. Чи скористає з сеї науки українське громадянство? Дай Боже! Тільки для сього треба мати ліпшу й сильнішу пресу, сильніші й численніші просвітні й культурні організації, а передусім – сильніший організаційний дух, ніж який бачимо.

В тім смерку анархії, яка розпочалася «після Думи», треба великої витривалості й енергії, організаційної зручності й організаційного духу, щоб не дати українській суспільності розійтися по ріжних манівцях, відкладаючи «на завтрашній день» національні задачі українського народу з огляду на боротьбу «з спільним ворогом», що стоїть на черзі. Так бувало вже не раз, з великою шкодою для українства, та навіть для самого визвольного руху Росії, бо, розуміється, для сього останнього далеко більшу користь могла б принести велика армія освідомленого, національно і політично вихованого, вишколеного українського народу, ніж ті одиниці, що перебігали з українського до російського табору.

Належить постаратися, щоб се не повторилося в нинішній хвилі.
Росія опровадила першу річницю своєї конституції – маніфесту з 17 (30) жовтня. В незмірно сумнім настрої пройшла вона. Зловіщі тіні від чорного терору, для якого проголошення конституційного маніфесту послужило гаслом, потягнулися через цілий рік і оповили темною хмарою сю першу річницю «конституційного життя». Торішні жовтневі оргії, відкривши реакційним елементам ахіллову п’яту поступового руху – безоружність супроти розбещеного й самими агентами поліції організованого й розходженого хуліганства, послужили початком чорносотенного терору, який не перестав донині, і з гірким задоволенням мусила стрінути суспільність заяву правительства, що воно не позволить в річницю маніфесту ніяких демонстрацій.

Апатія й реакція огортають видимо все ширші круги. Рух вліво, розвиваючися неустанно від перших повівів славетної «весни» (осінь 1904), дійшов своїх крайніх границь під кінець думської сесії, коли навіть речники «строгої законності», кадети, супроти безоглядного упору правительства не витримали. Дали пірвати себе революційній течії й ввізвали людність, в своїй Виборзькій відозві, до пасивного противлення властям. Та думські посли, самі не здобувшися на якесь противлення, на якусь різкішу маніфестацію супроти замаху правительства, даремно сподівалися, що зробить се громадянство. Суспільність пішла слідами послів, прийнявши розв’язання Думи вправді з жалем, з острахом, але не здобувшися на ніяку різкішу опозицію.


 
В тім виявилася кардинальна хиба російського визвольного руху – його теоретичність і слабка динамічна енергія. Сей новий симптом слабості осмілив бюрократію, яка від проектів ліберального курсу перейшла до виразної реакції. Депутатському з’їзду кадетів прийшлося – одним явно, другим мовчки – признатися, що їх апелювання до суспільності в Виборґу було тактичною помилкою, яка не знайшла відгомону у суспільності й тільки відкрила слабосильність їх самих. А безсторонньому глядачеві приходиться з жалем сконстатувати симптоми реакції серед самої суспільності.

Не дивуватися сьому. Суспільність втомлена гарячковими поривами останніх двох літ, нервовими висиленнями, зрадливими надіями. Вона настрашена нечуваною анархією останніх часів, повним розстроєм державного ладу, упадком економічного життя, браком спокою, порядку. Страшним симптомом мусив їй здатися факт, що за революційний терор почав чіплятися звичайний бандитизм, не лишаючи ніякої безпечності для життя звичайного горожанина, а підшиваючися не раз так зручно під революційні акти, що часом затирається зовсім границя між актами ідейними і звичайним розбоєм. І реакційні течії підносять голову.


 
Розуміється, їх тріумф не може бути тривким. Правительство, яке не мало стільки розваги, щоб піти середньою дорогою, уловлюючи симптоми зневіри в крайні гасла реформи, не потрапить і далі опанувати ситуації; се зовсім певно. Росія стоїть перед дилемою: або йти шляхом анархії й розкладу, або по антракті утоми й апатії з новою енергією взятися до обновлення державного й суспільного ладу. Стільки є ще життєвих сил в тій суспільності, що її енергія відродиться. В самих правительствених кругах мусять нарости елементи розважніші, яким обридне життя з дня на день серед анархії й безвиглядності. Але вповні можливо, що до того часу ще лежить немалий шмат сірого, безладного вегетування, марних поривів і безплідних надій, сумного смерку – у всім, в політичнім, суспільнім, культурнім житті Росії.

До сих гірких рефлексій з загального положення прилучаються не менше гіркі гадки з відносин спеціально українських. Наші остереження, наші побоювання, висловлювані не раз протягом отсього визвольного руху, справдилися, на жаль, вповні: російська Україна не оцінила всеї ваги пережитого моменту й не використала його.


 
Позволю собі пригадати читачеві писане мною тому півроку про небезпеку, яку матиме для моральної сили українства брак сильнішого культурно-національного руху під теперішню хвилю.

«Прикро й подумати, – писав я тоді, – бо було б се страшним моральним ударом, який би міг незмірно скомпрометувати українство і в очах чужих, і в очах інертної більшості самих своїх, здискредитувати всі домагання й жадання, які ставилися українцями чи то в сфері культурній, чи то в питаннях політичних, та привалити українське питання тяжким каменем, тяжчим, може, від всяких репресій!»

Отже, правительствені заборони українського слова в Росії слідом упали, його піддано більше-менше однаковому режиму з всяким іншим друкованим словом, але українство не вибухло ясним огнем, а тліє й блимає далі слабенькими огниками.

Обставини попереднього життя були того роду, що не могли придбати українству ані визначних культурних засобів, ані техніки суспільної чи культурної роботи. Отже, елементарна розвага наказувала сконцентрувати, зорганізувати й планово розділити принаймні ті суспільно-політичні й культурні сили, якими українство розпоряджало в данім моменті, аби в хвилі, коли спадуть зверхні перешкоди, українство могло виступити в очах чужих і своїх як певна політична й культурна стихія, з певними, хоч би й невеликими, засобами й силами в ріжних сферах, з певними поступовими традиціями (яких українству таки й не бракує); як сила, що вміє шанувати своє й себе й заслугує поважання від інших; як нація, що в найгірших обставинах все вміла, хоч би в певних своїх репрезентантах, чути себе культурною нацією.

В дійсності пішло якраз навпаки. Українці зосталися при давнім гуртківстві, розбиті на атоми і, не числячися з вагою моменту, повели атомістичну роботу. Не казати вже, що лівіші, особливо соціал-демократичні та соціал-революційні течії поставили свою партійність вище від спільних національних інтересів, відхрещуючися від усякої спільності з буржуазійними кругами, дарма що власними силами не могли вибороти признання для своїх національних постулатів навіть у своїх російських сопартійників, а своїм абсентеїзмом ослаблювали національні постулати, ставлені українськими поступовими групами іншої партійної марки.

Що казати про них, коли й серед людей, які в програмі сходилися навіть вповні або дуже близько, зазначилося теж гуртківство, подиктоване ріжними мотивами локальної або особистої натури, – бажаннями бути першим на хуторі, ніж другим в Римі, та стихійним анархізмом слов’янської вдачі. Кождий гурток поставив собі спеціальні задачі, не раз рівнобіжні з роботою іншого, й вів, скільки сил і здібностей ставало, не дбаючи про координацію, про загальний план і загальні суспільні потреби. Або й виразно вирікався всякої зв’язі з іншими, старанно замовчуючи чи нехтуючи та дискредитуючи все, що не можна було зачислити до заслуг свого гуртка, беручи собі девізою: «Україна – се ми, тільки ми, від нас зачинається правдиве українство, а все, що діялося або діється поза нами, не варте доброго слова».

Результат можна було вгадати наперед і він тепер дає себе чути на кождім кроці. Се брак поважання до українства як політичної, чи суспільної, чи культурної сили з сторони чужої суспільності. Брак усякої атракційної сили супроти національно-індиферентних елементів, которих мало притягнути до себе українство з хвилею, коли відкриються йому уста.

Поки існували заборони, все звалювано на них, і можна було звалювати. Тепер прийшлося показати себе з позитивного боку. Коли ж замість того виявилася тільки звичайна розтіч і гуртківство, то сторонні елементи в тім почали бачити докази внутрішньої нестійності, безвиглядності українства як суспільного і політичного чинника. І тепер українство, треба признати, гірше стоїть морально, ніж стояло за часів найгірших заборон.

Гірко се сказати, особливо коли і в галицькій Україні переживаємо хвилі гіркого упокорення, свідомості безсилля й дезорганізації. Але конвенціональні компліменти служать звичайним уділом похоронних панегіриків. Ми ж уважаємо українство занадто живим і здатним до життя. С констатуванням його прикрого стану хотіли б ми викресати тільки життєві сили, життєву, конструкційну енергію в нашій суспільності.

«Схаменіться!»

Падолист 1906
Цілий рік ряд голосних і великих подій приковував до себе, разом з увагою інших народів і країв, увагу нашої суспільності, яка від тих подій чекала рішучих змін в тяжкім положенні нашого народу. Революція в Росії, проголошення конституційної ери й її дальші авантури; а в Австрії виборча реформа, від котрої також сподівалися так багато в Галичині, поки сі надії не закінчилися вилученням українського народу з усіх добродійних впливів нових порядків і відданням на ласку давніших хазяїв краю. Але серед тих подій переходили і переходять, мало або й зовсім не притягаючи увагу ширших кругів, менше замітні, але дуже важні й багаті далекосяглими наслідками внутрішні переміни в відносинах ріжних частей української землі, в розміщенні й угрупованні наших національних і культурних сил, в напрямах суспільної енергії. На деяких сторонах сього процесу, що безпосередньо дотикає Галичини й її відносин до російської України, хочу я сим разом спинити увагу читачів.

За останніх двадцять або двадцять п’ять літ суспільність галицька привикла бачити й уявляти собі Галичину як духовий і культурний центр української землі, як ту духову фабрику, де виковується українська культура для цілої соборної України. Вона привикла бачити участь українських письменників в галицьких виданнях. Привикла до того, що українці інтересувалися її політичним і суспільним життям, дивилися, як на свої, на її національні інституції та старалися помагати їм морально і матеріально. Привикла до того поважання й побожної зависті, з якими українці дивилися й на ті невеличкі здобутки національної культури й народного освідомлення, які були осягнені на галицькім ґрунті. І уявляла себе не інакше, як передовою, чільнішою частиною українського народу, яка далеко випередила ту бідну Україну російську, де так слабко стоїть українська свідомість, де навіть по родинах не говорять по-українськи, де більша частина інтелігенції не важиться навіть думати й говорити по-українськи.


 
І з тим зв’язувалися живі надії на поміч ще сильнішу, ще діяльнішу від тої України в будущині. Кождий раз, як розмах суспільної енергії ударявся о залізний перстень, яким окувала галицьку Україну organiczna praса польської суспільної ієрархії, – з новою силою оживали давні надії на те, що колись те, чого не може доказати Галичина своєю силою – розбити сі залізні кайдани, розіб’є їй велика, многомільйонова Україна. Нехай лише збудиться з тяжкої летаргії сей приспаний велетень, нехай лише злетять з нього ті кайдани, якими окували його в тій летаргії темні сили! Він потрапить постояти за себе тоді, сей тридцятимільйоновий народ, і не тільки за себе!

Чи не згадає він за Галичину, сю бідну, нещасливу Галичину, що в найтяжчі часи українського лихоліття вдовиними лептами світила огник національної української культури, народної свідомості і вказувала ним дорогу українським братам? В тій багатій людьми, засобами, капіталами Україні чи не знайдуться засоби на те, щоб помогти галицькому селянинові вирватися з економічного визиску польського шляхтича і жидівського лихваря, посунути економічну й просвітню роботу, запомогти інституціям, системою приватних шкіл переломити ворожу національним нашим інтересам правительствену систему? Адже та Україна в своїм відродженні обома руками черпатиме з тих культурних і національних засобів, які приготовила їй Галичина. Вона, очевидно, в першій мірі звернеться до зібраної тут літератури, наукових праць, шкільних підручників. Тут шукатиме інструкторів для української мови, робітників на ріжних полях національної роботи. Коли не свідомість всеукраїнських інтересів, загрожених в Галичині, то проста вдячність за тяжку національну працю, роблену з такими тяжкими висиленнями в інтересах всеї України, зверне гадки й енергію відродженої української суспільності між іншим також на рятування Галичини.


 
Люди, що ближче приглядалися українським відносинам, думали, певно, не так оптимістично. Вони знали, що Україна – се не зачарований королевич, який від одного слова встане, повний сил і життя, і одним рухом своєї булави пробудить кипуче, сильне національне життя наоколо. Навпаки, її організм тяжко ослаблений довгою хоробою, довгою деструкційною роботою сильних реактивів обезвладнений, отруєний, і тільки поволі може вернути собі сили й активну енергію. Свідомі були вони й того, що та культурна пожива, яку приготовано Україні в Галичині, в значній часті занадто сильно перейнята і в своїм змісті, і в зверхній формі та мові прикметами старого галицького рутенства, яке все вороже ставилося супроти змагань до українізації галицької мови, галицької культури і, хоч під напором людей, що свідомо змагали все до найтіснішого зближення Галичини з Україною, посувалося в сім напрямі, але досить пиняво, і колись стане сильно на заваді в присвоєнні українцями національно-культурного галицького запасу.


 
Не було тайною, вкінці, для них і те, що й на Україні поруч людей, які від перших заборон українського слова дивилися на Галичину як на український П’ємонт, як на ту всеукраїнську фабрику, де мусить вестися національна робота для цілої України до слушного часу, – завсіди були й такі елементи, яким сей нахил до Галичини дуже не подобався. Елементи сі твердо стояли на тім, що «малорусский вопрос может быть разрешен только на русской почве», в тісній і нерозривній зв’язі з російським ліберальним чи якимсь іншим рухом. В очах одних з них братання з Галичиною стягало на українство небажані підозріння в офіціальних сферах; інші боялися, так би сказати, занечищення, викривлення галицькими елементами українського руху, українського елементу в Росії.

Все се мусило людей, ближче обзнайомлених з українськими відносинами, настроюватися скептичніше до тих рожевих галицько-українських перспектив.

Але дійсність, яка розвинула протягом остатнього року, коли з українського велетня почали злітати одні по одних ріжні узи, що в’язали його, мабуть, перейшла й найбільш песимістичні пророцтва. Українство виступило на світ Божий таким дезорганізованим і ослабленим віковим занепадом, що жаль і жах мусив пройняти кождого. А притім не видно було й зрозуміння потреби концентрації національних сил, навпаки – гуртківство, атомізм, як я позволив собі назвати се в попереднім огляді. І спеціально в відносинах України до Галичини не виявилося не тільки ніяких тенденцій до тіснішого зближення в інтересах тої національної концентрації, а зовсім що інше. В пресі російської України, а ще більше поза пресою, – так що в пресі гомоніли тільки неясні відгомони того, – пішли міркування на тему, що прийшов час українським письменникам скинути з себе впливи галицької літератури й диктувати самим; що «галицький епізод» в історії українства має тільки історичне значіння: що зроблено на галицькім ґрунті, має там і зістатися, з місцевим значінням, для ужитку самої Галичини.


 
«Галичанщини» український нарід і українська суспільність не приймає; для її ужитку має бути все вироблене наново, українськими силами, на чисто українській основі, а всякий слід галицьких впливів здискредитує й погубить український рух в очах українських мас. І от одні, настрашені сими осторогами, інші, даючи волю давній власній неохоті до «галичанщини», почали старанно уникати всього, що могло б підчеркувати культурно-національну спільність російської України з галицьким життям. І хоч безперечно у переважної більшості при тім якогось завзяття на Галичину не було, але якось відразу запанував по російській Україні загальний тон в напрямі відокремлення, а не тіснішого зближення з Галичиною.

Напрям, безперечно, шкідний і з становища всеукраїнського, і з спеціально галицького. Ріжні часті великої української землі в своїм історичнім житті йшли ріжними дорогами, під впливами ріжних чужих народів, культур, правительствених систем, відмінних економічних і суспільно-політичних обставин, і при слабім розвої національного життя, національної культури вони слабо відчували свою національну одність, мало вносили в спільну культурно-національну скарбницю й пасивно піддавалися чужим впливам. Щоб вийти з сього розбиття й занепаду, який в дальшім розвої грозить нам повною національною смертю, українці мусять всю енергію вложити в те, аби відігріти національне почуття, і з ним – почуття національної спільності, солідарності у ріжних частин українського народу, та сконцентрувати, можливо, систематично і планово, національні сили тих ріжних частин на спільній національній роботі, яку нам висувають біжучі події на порядок дня. Інакше мертвіє, слабне і відпадає не тільки та частина, якої зв’язь з цілістю порушена, ослаблена. Слабне також і цілість, всеукраїнський організм через зменшення тих сил, якими може він розпоряджати для загальнонаціональних цілей, і через дальший зріст розкладової енергії.


 
На наших очах ледве животіє Угорська Русь, розірвавши свої, живі й сильні колись зв’язі з сусідньою Галичиною. Подібна доля грозить Холмщині й Підляшшю, відірваним безглуздою політикою російської адміністрації від решти українських земель, які також досі не зробили нічого з свого боку, аби знейтралізувати сей розділ. Безперечно, незмірно шкідно відбився б і на культурнім житті Буковини теперішній рух її «автохтонів», звернений на можливе відокремлення «православної Буковини» від «уніатської Галичини». Але заразом такі всі розділи задають болючі удари не тільки нашому національному почуттю, але й нашим національним силам. І так же само ослаблення зв’язей Галичини з Україною відбилося б, і не тільки незвичайно шкідливо, на всій будучій долі Галичини, але і для життя українського не минулося б без шкідних наслідків. Великою шкодою було б для українського національного розвою, якби справді відтято Галичину від загальноукраїнського життя або навіть тільки ослаблено обопільні зв’язі, обмін сил і продуктів культурно-національної роботи у російської України з такою значною частиною української землі, як Галичина, притім же частиною, що визначається в теперішнім часі життям національним найбільше інтенсивним, найбільше розвиненим, найбільше свідомим.

Треба пам’ятати, що російська Україна, так само як і Галичина, тільки ще в далеко більшій мірі, не становить вповні однорідного комплексу. І тут, завдяки історичним і всяким іншим обставинам, бачимо досить значні відміни в житті, в мові, в усяких відносинах між правобічною й лівобічною Україною, між хліборобською Херсонщиною й фабричною Катеринославщиною або козацькою Кубанщиною. Зійти з всеукраїнського становища, іти далі тою ж дорогою, якою відмежовують тепер «галичанщину» від «українщини», грати в дуду провінціоналізмів, було б великою тактичною помилкою. Національна тактика наказує органічною роботою зводити до спільного знаменника все багатство українських діалектів і всю ріжнорідність українського життя. Ставити ж літературній мові вимоги, аби вона трималася тих взірців, як люди говорять в даній губернії або певній частині її [З уст не якогось профана, а університетського професора-спеціаліста прийшлось нам читати жадання, аби при викладі української мови в Харківськім університеті держалися не якихось «галицьких» взірців, а саме харківського діалекту, представленого Квіткою. – Прим. М. Г.], значило б розбити Україну на атоми, звести національну одність до етнографічної дріб’язковості, пересунути еволюцію нашої літературної мови на півстоліття назад або й більше.

Люди, яким не потрібний сильніший розвій українства, хапаються тих відмін, витворених на нашім національнім тілі чужими впливами та зверхніми обставинами, і поняття одноцільної української території й її автономії підмінюють поняттям краю, області та з української території викроюють обласні автономії. Але в інтересах українського національного розвою в теперішній стадії лежить власне концентрація всіх національних сил, а для того – всіх частей української території. Треба розвивати в них почуття єдності, солідарності, близькості, а не роздмухувати ріжниці, які їх ділять і які при такім роздмухуванні можуть привести до повного відокремлення, культурного і національного, ріжних частей української землі, як в данім разі – в відносинах Галичини до російської України і навпаки.


 
Що Україна російська й Галичина, навіть як не старатися умисне про їх відокремлення й розлуку, а тільки залишити всякі заходи до їх зближення, практиковані дотепер, та пустити їх іти кожду своєю дорогою, – пішли б усе далі й далі від себе, се річ зовсім ясна. Ті історичні ріжниці, що поробили такі замітні відміни, роблять свою диференційну роботу далі. Життя релігійне, політичне, культурне іде в кождій з них іншою дорогою. Галичина належить і буде належати до іншої держави, до іншої церкви, ніж Україна, живе і буде жити під іншими культурними впливами. Ще довго, поки будуть тривати теперішні обставини, буде вона тягнутися в хвості польської та німецької культури, а Україна – в хвості російської.

Шкільництво галицьке буде далі філією польської школи, з своїми підручниками, фабрикованими по вказівках польської ради шкільної, і всею своєю системою, своєю наукою буде далі піддержувати ту специфічно галицьку атмосферу, включно до мови, яка панує в галицькій школі й галицькій книжці, – мови вповні конвенціональної, далекої і від народної, і від української літературної. Тим часом коли на Україні російській почнуть друкуватися шкільні підручники, почнуться шкільні виклади українські, – підручники, термінологія – все готово піти за школою російською. І розділ буде все збільшатися.

Коротко кажучи, досі Галичина йшла, а Україна стояла або йшла за Галичиною. Тепер Україна піде своєю відмінною дорогою, і віддалення її від Галичини буде збільшатися з кождим кроком, коли не подбати про зближення їх доріг. І коли б так кожда пішла своєю дорогою, не дбаючи про се зближення, то за яких 20 – 30 літ ми мали б перед собою дві національності на одній етнографічній основі, подібно як серби й хорвати, дві частини одного сербського племені, політичним, культурним, релігійним обставинам дали себе розвести до повного відчуження.

Розуміється, галичани й українці не повинні допустити до сього. Ті змагання до українізації Галичини, які велися досі свідомо лише одиницями й викликали часто нарікання в людях не свідомих сеї актуальної справи, тепер, супроти такої небезпеки, мусять вестися всім свідомим загалом галицьким. Галичина не може допустити себе до відокремлення від України. Не може довести до того, щоб стати їй чужою, як стала чужою для Галичини Угорська Русь, яка викликає своєю долею платонічні зітхання у галичан, але нічого більше, бо галичани не знають, як і приступити до неї, і зіставляють її на ласку Божу.

Коли б таке сталося з Галичиною, се було б початком агонії для неї. Вона повинна напружити всі сили, аби зістатися в найтіснішім контакті з Україною, лишитися нероздільною національною частю в національнім руху, активним учасником в культурній українській роботі. В її спеціальних інтересах лежить сотворення сильної української культури, сильної української нації, й вона повинна постаратися про те, щоб бути не пасивним глядачем тяжких зусиль українських кружків на сій дорозі, а діяльним співробітником і помічником. Локальною галицькою роботою сьому вона може помогти тільки почасти, і то лише в тім разі, коли галицьке життя, галицька культура, література, мова так зближаться до української, що заникне та межа, яка ділить тепер «галичанщину» від «українщини».


 
Постійним культурним і національним центром всеукраїнським може бути тільки історичний центр – Київ, всі інші могли бути тільки епізодами. Допомогти концентрації культурної роботи в тім центрі – се обов’язок всіх частей української землі, в тім і Галичини. А допомогти їй можна, кажу, тільки постаравшися наперед зблизитися всім життям до українського життя, не зражуючися навіть якоюсь неприхильністю до «галичанщини», якби вона удержалася. Думаю, одначе, що свідомі всеукраїнських національних завдань українці потраплять легко знейтралізувати ту неприхильність і, з свого боку, підуть назустріч тому напряму до обопільного зближення. Адже те, що ділить Галичину й Україну, в переважній масі зовсім нам чуже: в Галичині се «налетілості» польсько-німецькі, на Україні – московські, а народна основа там і тут дуже близька, майже та сама. Отже, оборона тих відмін зовсім не варта провінціального патріотизму. Се треба зрозуміти і не дивитися на другу сторону, як на якихось недоцивілізованих людей, як тепер буває, бо і тут, і там ті ріжниці «цивілізації» і дуже маловажні, і зовсім не наші переважно. А коли станемо на сім становищі, тоді й зближення буде легке, особливо, як буде обостороннє.

Але я поки що кажу на адресу Галичини. Україна другий раз не піде до неї, як ішла, і не дай Боже, аби обставини змушували її до того. Галичани повинні бажати собі України могутньої, сильної, атракційної, а не розбитої й жебрущої. Галичина в першій мірі повинна зблизитися до України. Галицькі літерати повинні зближати ще більше тутешню літературну мову до української, галицьку пресу і літературу – до українського життя й українських інтересів. Галицькі педагоги повинні постаратися про те, щоб на українській землі не було двох термінологій і двох мов, адже школа в першій лінії впливає на напрям книжної й культурної мови.

Галицька суспільність повинна пильнувати зав’язання тісніших зв’язей з Україною. Особливо люди молоді, на вступі до життя, повинні поставити собі за обов’язок поїхати на довший час на Україну. Не в ролі інструкторів і провідників (на те там знайдуться свої!), не по легкі посади й багаті посаги, як давніші галичани, що зробили там таку гарну рекламу «братам-галичанам», яку нинішні галичани зможуть лише чесністю, характерністю, ідейністю переломити й знищити при ближчій стичності! Ні, для того, щоб попрацювати там, увійти в українське життя, приладитися до нього, стати своїми між українським суспільством і потім бути провідниками тої лучності з Україною в галицькім житті.

Думаю, що поступ українського (і загальноросійського) життя зробить незадовго се можливим, що студенти вищих шкіл з Галичини зможуть іти на рік-два до вищих шкіл на Україну, і навпаки – коли матимемо вищу школу українську в Галичині. Що молоді інтелігентні люди будуть мати на Україні такий заробіток – не розкішний, а хоч мінімальний, який позволить роботящому чоловіку прожити кілька років в українській сфері. Буде се відновлення давньої традиції, коли по Lehrjahre кождий ученик відбував іще Wanderjahre, перше ніж вступити в життя готовим чоловіком, і сі Wanderjahre в інтересах національного зближення повинні тепер молоді галичани відбувати на Україні.

Стільки поки що в сій справі. Може, дещо з моїх слів когось вразить неприємно, але прошу пам’ятати, що в мені говорить не якийсь сепаратний патріотизм український, а свідомість незвичайної ваги моменту й небезпечних можливостей не тільки для України, а й для Галичини. Галичині своєю працею, в котру вложив найліпші літа свого життя, своє здоров’я й сили, я дав докази, що її долю брав я до серця дуже гаряче. Отже, коли тепер вказую їй на потребу ще тіснішого зближення з Україною, то роблю се в переконанні, що в тім передусім лежить інтерес самої Галичини, запорука її будучності, її визволення з нинішньої нужди й неволі. Я думаю, що галицька суспільність, яка за останні десятиліття в сумі таки незвичайно багато поступила в напрямі свого зближення з Україною, прийме з співчуттям ту щиру пораду, яку я хотів дати їй в сих замітках. А до становища української суспільності в сій справі я постараюсь вернутися іншим разом.

Грудень 1906