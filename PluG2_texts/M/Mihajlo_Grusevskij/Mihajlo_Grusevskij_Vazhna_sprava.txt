На останнім засіданні управи Наукового товариства імені Шевченка у Львові прийнято проект, предложений проф. Мих. Грушевським про заснування бібліографічного бюро при Товаристві. Се бюро передусім займеться укладанням бібліографії української за біжучий час, з початком 1911р., так, що за кождий рік виходитиме осібним томом бібліографія українських видань з усіх країв: з Росії, Австро-Угорщини і українських колоній: за 1911р. вийде в 1912 році, за 1912– в 1913 і так далі.

Для того бібліотека Наукового товариства ім. Шевченка, що вже й без того поставила собі завданням якнайповніше зібрати всякі українські видання, тепер, з сеї осені, приложить особливі старання, щоб мати у себе все, що виходитиме на українській мові. В тім також інтерес усеї нашої суспільності, щоб бодай тут в сій поки що (і бозна-як іще довго) єдиній нашій національній бібліотеці зберігалося все, що виходить на українській мові, і не пропало для історії нашого життя, було записано в тій бібліографії.

Тому наші земляки повинні посилати туди все – не тільки книги, газети, брошури, а й кождий плакат, афішу, оголошення, етикетку, яка де-небудь виходить по-українськи, і то не тільки з теперішнього, а і з попереднього часу, бо се бібліографічне бюро далі приступить також до бібліографії pp. 1901 – 1910,а потім і до бібліографії українських видань Росії до р. 1900(бібліографія видань з австрійської України тепер друкується, дійшла до р. 1890).


 
Крім того, се бібліографічне бюро даватиме відомості бібліографічні в потребах громадських (напр., сього року були приготовані бібліографічні відомості про українську пресу Австрії для міжнародного конгресу в Брюсселі). Завідателем сього бюро визначено Володимира Дорошенка, кандидата Московського університету, що працював при бібліографії «Записок Наук[ового] тов[ариства] ім. Шевченка» сього року.

Українські і прихильні українству газети просимо передрукувати сю звістку.