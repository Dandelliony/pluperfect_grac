Кілька тижнів тому з ініціативи двох академічних товариств відбулась у Львові інтересна анкета в справі тяжкого матеріального становища української академічної молодежі. Публіки зібралося чимало, з різних кругів львівської інтелігенції; дебати були дуже жваві, хоч і не привели до якихось конкретних наслідків: тема, порушена ініціаторами анкети, була настільки складна, входила в такі різнорідні сфери нашого громадянського і всякого іншого життя, що прийти до чого-небудь глибшого, загальнішого, понад поклик до суспільності, аби підтримували своїми вкладками запомогові академічні товариства, було неможливо: для сього треба було б хіба цілого ряду анкет і конференцій, які б розбили на складові часті сей складний комплекс питань і постаралися прояснити їх зокрема.

Референт з студентського союзу начеркнув образ непотішних обставин нинішнього українського академічного життя: доповнений потім ще учасниками анкети, він дійсно давав дуже тяжкий, вопіющий до суспільної санації образ.

Загострення національних відносин у Львові за останні роки позбавило українських студентів заробітків в польських інституціях, в польських домах, в урядах, котрими завідують урядники-поляки. Поляки тепер прин-ципіально держаться правила – не давати занять українцям, і вони таким чином мусять обмежуваться майже виключно заробітками в українських канцеляріях і інституціях.


 
Сі також не дуже раді студентській роботі – радніші фаховим писарям з гарним письмом, з канцелярською рутиною, вишколеним довгими літами і зв’язаним навік з даною інституцією. Університетські неспокої, перериви в заняттях, арешти, засуди і видалення, які прийшлося пережити студентам-українцям в останніх літах, відігнали від Львівського університету всю заможнішу українську молодіж: батьки посилають синів на університети німецькі, до Відня, до Грацу, «щоб не тратили років», і виправдують се навіть «національним резоном» – що се також важно для нашого громадянства, аби молодіж скорше здобувала дипломи і кваліфікації і виходила в життя з усіма правами, з можливістю конкуренції кваліфікованим полякам.

В результаті для Львова зостається тільки сама гірка голота, котрій нема де дітися, і яка живе дуже часто в голоді і холоді, по різних норах, в кращім разі, заробляючи кавалок хліба якою-небудь писаркою, в гіршім – незнаходячи нічого. З огляду на такі тяжкі львівські обставини, величезна більшість незасібної молодежі пересиджує на провінції, по дрібних містах або й селах, в провінціальних урядах, касах, на гувернерках, або й просто у якихось близьких і далеких свояків, у Львові ж на звиш 1000 душ записаних перебуває скільки-небудь постійно яких 160 душ (беру цифру, подану в рефераті представника молодежі і ніким не заперечену). Більшого числа студентів сей український Львів з своїми банками, касами, канцеляріями, просвітніми і економічними інституціями, школами, редакціями і т. ін. – виходить – не годен утримати, а й се невелике число утримується дуже лихо, марнуючи в тяжкій, безтолковій боротьбі за існування свій час, енергію, здатність до праці, самоосвіти і т. ін.


 
Факт важний, дуже сумний і небезпечний, але він тільки побіжно бувзачіплений бесідниками анкети, хоч вартий докладнішого розслідження ізаінтересування.

Почати від того, що така мала скількість українського студенства, яка реально існує на Львівськім університеті, в значній мірі ослаблює силу українського університетського постулату супроти всякої агітації против нього: добиватися університету для номінальних університетських горожан, які в дійсності з нього не користають, се дуже тяжка і прикра позиція. Та маленька розмірно купка українського студентства, облишена розважними батьками Русі і заможнішими, в кращі обставини поставленими товаришами на те, щоб при тяжкій боротьбі за своє матеріальне існування ще представляти собою так би сказати «гарматне м’ясо» в університетській справі – «здобувати університет», рискуючи не тільки своїми літами, а і всім існуванням на випадок першої-ліпшої провокації з польської сторони, – се не тільки велика суспільна несправедливість супроти сеї і так найбільше обділеної частини нашої молодежі, але і велика недоречність. Вона, без сумніву, некорисно відбивається на однім з найбільших національних постулатів Галичини.


 
Одначе не тільки на нім. Взяти загалом становище українського елементу у Львові. Се зовсім ані потішне, ані нормальне явище, що в сім центрі українського політичного, культурного, громадського життя такий цінний – рухливий, свіжий, ідейний елемент, як академічна молодіж, становить таку невелику позицію. Се не відбивається добре на львівськім і взагалі галицькім українськім житті; воно мусить до певної міри яловіти через се.

Академіки, які через свої тяжкі матеріальні обставини, скінчивши де-небудь в невеликім провінціальнім місті гімназію – теперішню галицьку гімназію з її мертвим, формалістичним, фарисейським режимом, потім проживають дальші роки в різних провінціальних дірах, в вічній атмосфері адвокатської канцелярії, каси і маломістечкового касина, ніколи не живши в ширшій атмосфері якогось більшого міста – навіть такого мізерного Львова, – що за інтелігентну силу становлять вони, що можуть внести в нище галицьке життя, яке, власне, так потребує духової обнови, інтелігенції, принціпіальності, ідейності?

Можна б піти ще далі і спитати, який інтелігентський засіб може придбати студент, якого служба тримає сім годин на день за писарською чи іншою канцелярійною роботою, а коли поза тим ще у нього лишається якась здатність до духової праці, він повинний думати про те, щоб приготовитися до іспиту. Що лишається йому на свобідні духові потреби – на книгу, театр, участь в громадськім житті?

Під час дебат анкети люди старших поколінь вказували молодежі на приклади студентів з своїх часів, що, працюючи тяжко в різних канцеляріях на хліб насущний, не занедбували колоквіїв і іспитів, вчас проробляли весь приписаний стаж і вчас ставали, так сказати, громадянами першої класи, зоруженими всякими дипломами, уздібненими до відчинення канцелярій і займання посад. Не згадували, одначе, при тім, що вносили в життя, крім тих дипломів і кваліфікацій сі практики-мудреці, і я думаю, що коли їх енергія поза тяжкою працею зарібкування була до решти витягнена ще сею іспитовою дресурою – мабуть, небагато зіставалося їм на ту свобідну духову роботу – хіба у виїмково здібних, витривалих фізично і духово одиниць.


 
Не хочу легковажити значення тих формальних кваліфікацій, не тільки з особистого становища – легшого зарібкування, вигіднішого і заможнішого життя, а і з громадянського мотиву, на котрий, звичайно, при тім підкликуються фанатики іспитів і дипломів – «аби молодіж не марнувалася». Признаю, що з національного становища важно, щоб наші люди не зіставалися за скобками «суспільної ієрархії» за недостачею кваліфікації.

Але прикро вражає такий односторонній фетишизм диплома і іспиту, таке одностороннє розбуджування в молодежі кар’єристичних, матеріалістичних потягів і рахунків без уваги для елементів духових, культурних, які переважно глушаться так безжалісно і безповоротно в тій погоні за дипломом і іспитом «в свій час», «без змарнування року». Не о хлібі єдинім жив буде чоловік, а те, що упускається в сфері духового життя, суспільних і культурних інтересів в молодечих часах, звичайно, зістається порожнім місцем, не нагородженим і пізніше, коли чоловік уже й посправляє собі дипломи, і має змогу жити для себе: не розбуджені духові інтереси, культурні й суспільні інстинкти нидіють тільки ще більше під матеріалістичною прозою, робленням кар’єри і гроша.

І навіть трудно собі уявити всю величезну шкоду, коли громадянство таке нище, нація, яка так потребує духових, дійсно інтелігентських сил і так мусить їх цінити, – замість інтелігенції дійсної, реальної, такої, котра становила б діяльну, активну культурну силу, дістає інтелігенцію номінальну, паперову, властителів дипломів, кваліфікацій, іспитів, які в переважній часті тільки чисто формально заповняють собою різні місця в структурі нашого життя, але не творять собою якогось активного, продуктивного, ініціативного, творчого елементу.

А першою передумовою кориснішої зміни в сім, очевидно, являється все-таки можливе улегшення для академічної молодежі сих років загостреної боротьби за існування, щоб бодай ті, в кім є якісь потяги до духової праці, до вироблення ширшого громадського і культурного світогляду, самоосвіти і пропаганди, мали змогу уділити щось культурі своїх скритих духових потенцій, сих цінних сторін свого духу, не втрачаючи до останку всеї своєї енергії, часу і праці на механічну зарібкову роботу та формальну іспитову дресуру. Наше громадянство повинно уважно подумати над сим – не тільки з простого милосердя до своїх дітей, до синів свого народу, але і з свідомості національного інтересу, нашої культурної й політичної будучності.


 
Питання, значить, мусить бути не тільки в тім, щоб заходами громадянства і всяких національних інституцій дане було приміщення більшому числу академічної молодежі, ніж мінімальна теперішня цифра, яка була подана до прилюдної відомості на анкеті, але і більш корисні й сприятливі умови зарібкування і праці.

Передусім всі ті інституції, в яких руках лежить се зарібкування, повинні б відстати від трактування академічної молодежі тільки як робучого інвентаря. На анкеті висловлялися цілком отверто гадки, що та чи інша інституція радніше дала б якийсь даток на студентський запомоговий фонд, аби тільки не брати студентів в службу до своїх бюр, а заступити їх різними практиками. Се легко зрозуміти, що такі практики і краще письмо мають, і завдяки своєму досвідові робочому, лишаючися на довгі літа, можуть бути користніші, видатніші і своїм шефам будуть більш податні і наручні, але все-таки на такім узкім утилітарнім становищі ніяк не повинні стати українські інституції і якби навіть хотіли – не повинно на се позволити громадянство, котре сі інституції сотворило. Ніякий даток до академічної помочі не зрівноважить тої користі, яку матиме приміщення десятків студентів в сих інституціях – особливо, коли вони, сі інституції, подбають, щоб праця в них була легша, давала студентам-діурністам більше змоги працювати для себе, для своєї освіти і не вичерпувала їх сили і снаги до решти на спілку з іспитовими комісіями, як вичерпує тепер.

Думаю, що при охоті стати на сім становищі, звернути увагу на сю сторону, інституції, на чолі котрої стоять люди доброї волі і великого досвіду, потраплять зробити дуже і дуже багато, а ширший загал також сею справою повинен заінтересуватися, вплинути і настати над її можливо корисним розв’язанням.

Богом і правдою сказати, дотепер українське громадянство робить дуже мало для академічної молодежі. Се була одна з досить дражливих точок дискусії на тій анкеті, але, відложивши гнів, треба сказати, що се таки правда. Одна і друга сторона покликувалася на такі моменти, як сецесія, коли галицьке громадянство відізвалося справді так однодушно і жваво на справу висилки львівських студентів на чужі університети, на такі справи, як голодовий страйк 1907 р. і великий процес 101. Але се все надзвичайні хвилі, сенсаційні моменти, і в контрасті з такими хвилевими захватами тільки ще ріжче відбиває звичайна байдужість громадянства до тих обставин, в яких живуть сотні і тисячі академічної молодежі.

Найбільше, що зроблене було для неї досі, «Академічний дім» завдячує своє існування жертві одного українця в Росії: все галицьке громадянство на сю ціль не зложило і п’яти тисяч корон, дім зістається дефіцитним; банкові рати сплачує Наукове товариство ім. Шевченка, що вложило досі до сього фонду до 50 тис. корон. Товариство «Академічна поміч» ледве живе, розпоряджаючи з складок молодежі мінімальними фондами; категорія членів спомагаючих, котрими повинні б бути всі бувші вихованці вищих шкіл, всі батьки родин, всі інтелігенти взагалі – при невеликій річній вкладці (6 кор.) повинні б бути їх тисячі, в дійсності лічить немногі одиниці.


 
Засноване торік Товариство помочі молодежі, не вважаючи на всі заходи своїх пань виділових, зібрало ледве кількадесят членів з мізерною сумою 200 – 300 кор. вкладок і не має спромоги навіть наладити відповідно академічну кухню, що поставило своїм ближчим завданням. Гроші, роззичені свого часу з сецесійного фонду, незвичайно слабо повертаються – властиво, майже зовсім не повертаються, і громадянство не пробує своїм моральним впливом – певною пресією на сих людей, що давно вже стали на становищах, – змусити їх вернути сі гроші, які вони буквально з рота видирають теперішній молодежі і т.д., і т.д.

Власне, що ударяло в очі в сій анкеті – се якесь відчуження «батьків» і «дітей». «Батьки» заявляли готовість підтримувати «дітей», коли вони будуть пильні, чемні, будуть мати гарне письмо, будуть вчитися писати на машині, не сидіти по кав’ярнях, помагати старшій громаді в політичній роботі, записувати етнографічні матеріали, сидячи по селах і т.д., і т.д. Інакше – се не договорювалося до кінця, але Quos ego [От я вам!] відчувалося на сім кінці. Дам тобі діурну, аще падши поклонишися ми, можна було б парафразувати звісні слова. І така неприязна, несимпатична нотка раз у раз бриніла і проривалася в дебатах – так, якби зійшлися не просто батьки і діти, а дійсно ті ославлені «батьки» і «діти» в лапках, представники двох неприязно настроєних генерацій – хоч, властиво, підстави для такої неприязні ніякої не було і нема, особливо в теперішніх часах, коли «діти» взагалі проявляли хіба аж занадто мало самостійності взагалі і супроти батьків спеціально.

Доводиться чути жалі і нарікання саме на те, що молодіж стала сіра, що в ній нема життя, нема фізіономії. Оскільки се вірно – се безсумнівна шкода. Молодіж завсіди молодіж. Коли вона сильна, жива, енергійна, криє в собі задатки будучої плідної й творчої діяльності – вона мусить до певної міри виколіюватися з старих протертих, проїжджених доріг. Від осібняків занадто зрівноважених, занадто розважних в 20 – 25 літ, таких, що вже тоді проглянули в корінь життєвої премудрості, розрахували, чого вони можуть для себе сподіватися і, відложивши всякі ілюзії й ідеології, приложилися всею душею і «помышлением» до реального, – від них великої потіхи нашому громадському життю чи культурному, чи політичному не ждати.

Елемент ірраціонального, того, що формулюється словами contra spem spero мусить бути в молодечім житті, щоб від сеї молодежі можна було в будучності, коли відпаде зайве і скрайнє, як лушпинка від дозрілого зерна, можна було сподіватися доброго, здорового урожаю. В недавній минувшості у молодежі можна порахувати щирі і гарячі пориви в хвилях оживлення, піднесення національного і суспільного життя, не тільки спеціально в університетській сфері, а й далеко ширше поза нею – от хоч би згадати аграрні страйки, виборчі рухи і агітації, приватні шкільні курси і т. ін. Останні розчарування, а ще більше – загальний сірий національно-демократичний режим дійсно викликав певну депресію серед молодежі; вона немов спокірніла, стала пасивнішою – але все-таки се не наблизило до неї старшу генерацію, бо ся пасивність і покірність не дала живої моральної зв’язі – її сі негативні прикмети не можуть дати.


 
І се, власне, відчувалося в дебатах. Давалися спасенні ради, щоб академічна молодіж краще зорганізувалася, завела можливо докладну регістрацію всіх українців, які приходять на Львівський університет, удержувала певну контролю і опіку над нею, – але кінець кінцем з свого боку ніякої конкретної помочі тому нищому студентству, позбавленому засобів, придавленому тяжким безпросвітним зарібкуванням не пообіцяно, не показано навіть її можливості. Не проявилося охоти до активного співробітництва з обох сторін, ближчого і живішого контакту.

Вся та анормальність нинішнього стану речей, на який вказували реферати молодежі – тих 160 чи кілька їх там студентів в центрі українського життя Галичини, що не знаходять скільки-небуть можливого заробітку, який дав би їм не тільки прогодовуватися, але й розвиватися духово і суспільно, – вона зістається і не видко надії на її поправу. Тому хотів би я отсими замітками звернути увагу всіх уважних для наших національних, культурних і політичних перспектив членів нашої суспільності на сю небезпечну сторону нашого життя.

Всіх питань, порушених останніми дебатами, я сказав уже, і не переглянеш. Але ще одне слово хотів би я сказати, щоб нагадати громадянству справу, підняту на тій анкеті, але не взяту якось під ближчу увагу за масою всяких питань – се Академічний дім для студенток. Се справді пекуча потреба, особливо, коли б, як я б думав, сю справу трохи поширити і говорити не тільки про дім для студенток, але взагалі для жіноцтва, занятого інтелігентною працею, – учениць, студенток, урядничок і т. ін.

Число такого жіноцтва у Львові все зростає і мусить зростати, бо і наука в вищих школах, і інтелігентна праця стає неминучою потребою для тих сотень дівчат, що донедавна, покінчивши свою освіту, жили «в родинах», обходячися без заробітку. Тим часом, як відомо, знайти відповідне приміщення у Львові для інтелігентної дівчини – се справа далеко тяжча і складніша, ніж для студента чи урядника. І коли студенти мають який-не-який, хоч невеликий Академічний дім, ще більша потреба в такім домі для студенток і взагалі працюючих дівчат чи жінок. Галичина, що без затрати з свого боку, коштом українців закордонних дістала дім студентський, повинна бодай спромогтися на дім жіночий, і то в часі якнайскоршім.