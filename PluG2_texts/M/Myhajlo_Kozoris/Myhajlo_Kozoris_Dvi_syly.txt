Дві сили
Жандарми перекидали в хаті все догори ногами.
В сінях, у коморі і на поді вже перевернули, а тепер перекидали в хаті.
Заглядали під образи, пороли подушки, пхали голову в піч.
Зробили з хати цілий базар.
Серед хати стояв скований ланцюшками парубок, літ понад двацять, високий як смерека.
Лице окривавлене, підпухле.
З сіней, в зачинені хатні двері, гатила кулаками мати й кричала:
 — 	Пустіть, не вбивайте його, він невинен! Пустіть!..
 — 	Кажи, де книжки та папери? Хто був з тобою в компанії?
Парубок мовчав, дивився понад голову жандарма.
 — 	Говориш, сякий сину?
Жандарм копнув чоботом.
 — 	Жадних паперів ані книжок у мене нема, ані жадної компанії.
Другий жандарм лясь у лице.
 — 	Ти, хамське бидло, більшовик, говори правду! А то духа з тебе випущу.
 — Бунт хочеш робити? Підмовляєш хлопців фільварки палити?
І кулаком у плечі...
Ні в сінях, ані в коморі, ні на поді, ні в
хаті нічого не знайшли.
Скованого парубка повели до громади.
Мати бігла слідом і заводила:
 — 	Ой, що-ж ви мені з хлопця зробили? Ой, за що-ж ви його так споневірили та й змісили на квасне яблуко?
Та побила-би вас лиха година за вашу фудульність панську та й збитки!
 — 	Ти, стара, уступишся та й затулиш рота? А то скуємо разом з ним та й поженемо до Станіслава, — кричав жандарм.
 — 	Ой, що я вам винна? Куди ви його забираєте на пекельну муку та й на катування Та на кого ви мене лишаєте?
Ой, сину мій нещасний, за що на тебе таку напасть звалили вороги тяженькі?
 — Уступишся, стара суко?!
А „сука“ не вступалась.
Ішла слідом з перекривленими устами, та з широко розкритими очима. А з очей чорною ніччю розливалася розпач навкруги.
Один з жандармів пустився за бабою.
 — 	Давай руки нехай і тебе скую! — кричав.
Баба зверещала, кинулася втікати назад та
розляпувала болото босими ногами.
Парубок обернувся. Дивився в слід за розхрістаною мамою і сльози підступили до очей.
Зайшли до громадської канцелярії.
А мати сіла на сходах перед ґанком. Хто тільки йде до канцелярії, вона просить:
 — 	А подивіться, люди добрі, що там з ним ті кальвіни роблять
Не дайте їм збиткуватися над хлопцем, аби печінок стусанами не відбили.
А люди йшли з похиленими головами й мовчали мов каміння.
Мати била головою, підіймала вгору руки, водила блудними очима в сірих хмарах і нелюдським голосом кликала рятунку.
Далі не витерпіла, зірвалася, підбігла до вікна й прилипла лицем до шиби.
Побачила хлопця і знову заревіла:
 — 	Ой, сину, мій сину!..
Вийшов війт і каже:
 — 	Ти, жінко добра, не роби крику, бо тут ржондова*) хата та й кричати невольно.
 — 	А куда я, віте, піду, як мені мою ди-дину закували, як креминальника. на сміх цілому світові та й цалком покалічили?
 — 	Ти, жінко добра, не будь уперта. їх міць та й їх право.
Ти не шукай у панської віри рихту **), бо не знайдеш.
А криком ти нічого не зробиш та й ніхто тобі не поможе.
Не ятри криком скаженої собаки, бо ще гірше кусатиме твою дитину.
Здавайся на бога.
Мати втихла.
Пішла навпроти під шкільну браму й приникла під нею.
Забилася у самий куток, впялила очі в заплакані вікна канцелярії й дрижала мов у пропасниці.
У голові чорним рантухом залягла одна думка:
Не буде його вже, більше його не побачу...
Під ногами розкривалася немов бездонна прірва і мамі здавалося, що ось ось зісу-неться в її пельку.
Тому дужче обіймала рукою стовп і щільніше тиснулася в куток.
А зі школи виходили діти.
Втікали на вулицю, немов* би їх хто гнав буком.
Побачили заплакану жінку й зупинялися раптом.
 — 	То її Василя заблали сандали до алесту! — говорив школярям білявий хлопчина, що стояв серед вулиці й бовтав босою ногою в калабані.
 — 	До арешту? — питали перелякані діти і ставали рядком, мов горобці в-осени на плоті, і дивилися то на жінку, то на двері громадського будинку.
 — 	А на тій неділі Якимового теж повезли, — говорила школярка з нахмуреними бровами.
І діти стояли з витягнутими шийками. Чекали, що щось буде, бо це їм не першина.
Заїхала підвода.
Дрібні коні робили боками, ледве тягнули тяжкого воза по болотній дорозі.
Сухий з руденькими вусами, погонич у солом’яному капелюсі з пообгризуваними краями, кляв від найстаршого чорта панську владу та „шандарів,“ що гонять його в таку негоду на фірманку.
 — 	Коби-м, до холери, вивернув у яку калабаню та най-би поталапались у болоті як пацюки.
А дорогою проходили мовчки люди і крадькома поглядали на жінку, що присіла під брамою.
Вони вже знали, що це за добро робиться, і в закипілому серці двигали тяжку лють та безмежну зненависть.
А коли пройшли кроків за сто за канцелярію, оглядалися, грозили кулаком і говорили:
 — 	Чекайте, чекайте, панські посіпаки, ще й на вас зайде холера та й остатна година.
А як вивели скованого парубка з канцелярії, то крови на лиці його вже не було, бо жандарм змив мокрою ганчіркою.
А лице було підпухле й сине.
Посідали на воза.
Жандарм штовхнув погонича в спину.
 — 	Марш!
Погонич плюнув, зателіпав віжками, покрутив батогом понад головою і конята рушили.
 — 	Бувайте здорові, мамо, та й не маєте банувати. Чей верну ще до вас та й не мете пропадати.
. А мати зловилася руками за голову й заголосила:
 — 	Ой, сину мій сину! О то ті*) випроваджую зі своєї хати. Не дала-м ти**) ні чистої сорочки, ні куска хліба.
Коби-с був умер та й була би-м ті з добрими та й чесними ґаздами вівела на спочивок.
А там тобі спочивку не буде, тільки мука та й збитки...
Та й не було-б вам ні світа, ні сонця, куди ви мою дитину забираєте?
Та й щоб по вас так слід пропав, як по цих колесах у болоті.
 — 	Поганяй скоріше! — кричав жандарм.
Погонич прав пужалном сухоребрі коненята,
аж ляск ішов. А вони насилу перебірали тонкими ніжками, а писками діставали болота.
А мати зловила обіруч кіл від плота, притулила до нього голову і заводила на весь голос.
На сусідному подвір’ї стояв сивий дідок. Він дивився увесь час мовчки і тільки хитав головою.
Але мати не переставала заводити, валилась на пліт, і він промовив:
 — 	Та й чого ти, небого, ревеш?
Думаєш, що на цему кінець?
Повезуть за ним ще...
 — 	Най собі везуть кого хочуть, а мені мойого най не займають! Що я сама робити буду? — голосила мати.
 — 	Та й плач тут нічого не поможе, — продовжував дідок.
На нашій землі, небого, зійшлися дві сили. Єдвабна — панцька та й хлопська — рантухова. І панцька б’є на хлопську, що каменіє гей скала...
Але як скала обірветься та й покотиться, то всіх з ніг звалить та й буде кінець.
І тоді ніхто не буде плакати за своєю дитиною, бо не буде часу.
