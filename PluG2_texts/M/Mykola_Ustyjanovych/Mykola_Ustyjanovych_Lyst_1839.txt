Коханий мій брате Маркіяне!
Тільки тепер, користуючись нагодою, можу писати тобі про своє життя і свої успіхи. Може, ти вже чув, що я тепер у Мізуню, Стрийського округу, Долинського деканату. Поки що здоровий, дружина моя також, живеться мені так, як кожному адміністраторові в горах, де тільки овес та картопля родить. Нагадав я собі, що не раз, будучи ще на студіях, ти збирався за порадою лікарів, як мені здається, на жентицю; тепер якраз найкраща пора і нагода, щоб ти зміг підлікуватись. Мізунь — це місце, де я тепер живу, — відвідує щорічно по кільканадцять хворих; люди, весь маєток яких складають вівці і рогата худоба, вдосталь постачають жентицю для хворих. Було б добре, щоб ти ще цього місяця, зараз же після одержання листа, одразу ж постарався виїхати до мене, не чекаючи дозволу консисторії, бо травнева жентиця (у нас тепер травень) найефективніша для лікування. Витрати будуть невеликі, тільки подорож найбільш коштуватиме тобі, а жентиця зовсім мало. Прошу тебе, не упускай цю нагоду, зваж: на другий рік, може, я не буду в Мізуню, бо парох сюди уже призначений, але з різних причин не займає посаду (!) і, може, відмовиться.
Вас, мабуть, дуже дивує, що, відколи я одружився, про мене нічого не чути; говорив я нашій мамі, будучи у Фервальтерів : під час практики, що не зможу бути у тих сторонах, як не буду адміністратором у Грегорові, і, на жаль, мушу додержати слова через причини, про /419/ які розповім тобі, як приїдеш до мене на жентицю. Маму нашу перепроси від мене, хай мамі не здається (!), наче я забув уже своїх батьків через те, що перейшов на свій хліб.
Дорога зі Львова проходить до Мізуня через Миколаїв, Стрий, Болехів, Гошів; за Гошовом повертає з битого шляху направо — побачиш на стовпі — до Княжолуки, Новоселиці, а з Новоселиці до Мізуня; всього п’ятнадцять миль.
Дорога з Гошова через Княжолуки, Новоселицю до Мізуня приватна, але гладка і обсаджена деревами; будь певний: їхати зручно.
Приїжджай якнайшвидше, у нас між горами святий спокій, нема тих інтриг, як у ваших сторонах; зручне розташування села високо в горах, відсутність шуму фабрик і заліза, шум спадаючої з гори ріки викличе в тебе радість, а разом із тим душевний спокій.
Цілую руку твоєї мами, тебе і твою Юлію і чекаю тебе ще до 15 числа цього місяця.
Микола
10 травня 1839
Мізунь
