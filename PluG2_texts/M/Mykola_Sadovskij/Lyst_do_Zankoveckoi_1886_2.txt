 [Єлисаветград, березень-квітень 1886 р.] 
Кицюня моя маненька,
галочка ти моя чорнесенька, серденько ти моє любеє! Як мені тяжко зробилося, коли я одібрав твій лист, де ти, моя зірочко ясненька, пишеш, що й досі ти слабуєш тілом, а тут ще твою бідну, пошарпану негодою душу гнітуть і ламають свої, рідні, котрі повинні піддержати, надать тобі сили, надать одваги на боротьбу з твоїм ворогом! Тяжко! І мов би камінюка давить моє серце, мою душу, що я зараз
оце далеко від тебе, не можу своєю порадою піддержати дух твоєї душі! Вір мені, моя цяцюня, і мужайся! Нехай тобі, що хочуть, кажуть про мене (я знаю, що тобі товчуть, що я і сякий, і такий), але я твій повіки. Ніколи в світі я так нікого не любив, як тебе, моя галочко чорноперая. Ти все моє! І радість, і щастя, і доля! І коли б мені Бог поміг вирвати тебе з того безталанного життя, у якім твоя душа тепер знаходиться, і дати тобі іншу, кращу жизнь, то я тоді був би найщасливіший чоловік на світі!
Будем терпіти, не все ж ворогам бенкетувать, прийде і нам празник! Очунюй, моя люба, та напиши мені, що там і як? Учора я послав генерал-губернатору телеграму, щоб дозволив дати концерт, та не знаю, яка то буде одповідь. Якщо Бог поможе, то ми тут дамо з Марком концерт (Марко уже на моїй стороні), і я прилину до тебе, візьму тебе, моя цяцюня, і повезу тебе куди-небудь на край світа, дальше від цих місць, де ти, моя голубонько, потерпала!
На шостій неділі думаю бути у Києві. Якщо до того часу все покінчу і з дозволами, і з театрами, і з акторами. Представ собі, Кицюня, що речей моїх ще й досі нема, і я не маю у що переодягтись? Від Максимовича маю лист, де він пише, що згоден служить у мене, хоч каже, одібрав листа од Грицая, котрий теж збирає сосьєте. Хто там у їхньому сосьєте? Не знаю! Жду од Затиркевички листа, нема щось і досі, чи може вона не получила, а тілько і досі нема. Старицький на мого листа, що я писав, мовчить, ні слова не пише. Ну та дарма! Напишу другий, тілько вже через кого-небудь другого, щоб всі знали, що в ньому пишеться, а то й сам, приїхавши, піду.
Пиши мені, моя пташечко, хоч кілька слов, як твоє здоров’я, а коли хочеш, то я все кину і приїду. Пиши ж, мамуня, хоч два слова, скільки можеш! Мені і то буде радість, що хоч твою руку побачити на папері. Цілую тебе міцно, щиро і без числа твій повік
Микола
Поклон мій Марії Васильївні, матері, Лідії Костянтинівні і Юрію Федоровичу.
Цяцька моя.
