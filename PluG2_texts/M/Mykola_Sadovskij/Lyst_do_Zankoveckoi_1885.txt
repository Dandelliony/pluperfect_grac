Кицюня любая моя ти, цяцюня чорненька,- що ти робиш? Як доїхала і де ти тепер? Я вже кілька день, як живу в Новочеркаську, і вже скучив за тобою, моя ти куріпочко, думаю завтра або післязавтра виїздить. В Ростові грає трупа Старицького. От ми з Іваном 2 умовились поїхати подивитися, і хотілось, щоб ніхто з їхніх не бачив, та не вигоріло діло, бо зараз же біля каси пізнали Івана, але як увійшли ми в театр і дійшло до них, що я в театрі, то вже водевіль «Жилець з Тромбоном» пройшов зовсім в’яло і в кінці шикали. Йшла п’єса задля початку сезону «Не ходи, Грицю, на вечорниці»,3 перероблена Старицьким, котрий повставляв туди стільки пісень, що вуха в мене заболіли, поки прослухав одну дію. Васька,4 як уже потім розказував Старицький Іванові, до того злякався, що аж лихорадка напала, а всі так ажитірувались, що почали один перед другим піднімать тон, і вийшов не разговор, а крик. Манько грав поводиря, і в однім
місці для галереї украв з тину рушник, що і мене, і Івана так уразило, що ми вийшли з театру. Боярська 6 до того навчилась тебе копірувать, що жести, навіть звуки голоса і плач похожий. Іван не видержав і, зустрівшись з Старицьким, каже: «Ну одначе, Боярська і копірує, це треба мати мавп’ячу натуру, щоб нічого свого, а все чуже і над чужим стільки працювать». «Що чуже», питає Стар. — «Та як-же — Боярська грає Заньковецьку, а не роль!» На це Старицький не зміг нічого одповісти, почервонів і тільки покусав вус. Всієї п’єси ми не досиділи, а в трьох діях, які бачили, несуразності стільки, що коли б писати рецензію, то майже на всякім місці можна було б розгатить Старицького, та бог з ним. Публіки було порядочно, бо була неділя, не знаю, як далі! Вони їдуть в Єкатеринодар і там будуть грать і вересень місяць.
Іван і Соня 7 кланяються тобі; дуже жалкують, що ти не приїхала. Семен Іванович просив теж тобі кланяться, а я мою куклу цілую. Здорово так піймав у руки, придавив її і чмокаю! Моє сердечко миле! Думаю, що ти вже в Заньках, туди й пишу. Візьми Мурашку. Кланяйся всім, матері поцілуй ручку. Ще раз тебе цілую кріпко, кріпко, твій повік Микола, Цапуня.
6 августа 1885 р. Новочеркаськ.
