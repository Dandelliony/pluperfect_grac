В пресвітеріумі в понеділок ввечері
по молитвах після 10 години, [1]838 [року].
1838 р.
Дорога любочко! Юлюнцю моя!
Хотів би тобі багато розповісти, але чи зумію тобі те написати, сумніваюсь, бо це є слова, власне, дрібниця для інших, котрі тільки у великій кількості можуть приходити на думку у плавній, щирій, відвертій, добродушній, веселій розмові розлученого подружжя. Чимало би на мені змін ти помітила, якби мене в цю хвилю, коли це пишу, побачила. Уяви собі твого чоловіка, що сидить тепер за великим столом, накритим великими аркушами товстого, подібного до промокального, паперу, що сидить навпроти одного колеги, який пише лист своїй дружині, хоч колись був недругом жінок і завжди зарікався женитись; уяви собі, кажу, чоловіка твого з прищуватим носом (ти смієшся, думаєш, що від табаки; о ні, я її тепер мало вживаю, бо... не можу), який без бакенбардів виглядає, як голоцюцьок, в старій, зношеній, брудній рясі, втроє над цим папером зігнутого, з горбом на плечах, замість під грудьми, і з таляром [* Лисиною завбільшки з таляр.], а може, тільки з півталяром зверху на голові (не можу тобі докладно цього описати, бо не маю до чого приміряти, знаю тільки те, що трошки більше, як сороковець); уяви собі, кажу, чоловіка твого так, і уста твої сміятись будуть, а добре твоє серце жалітиме його; але знаєш що, ліпше не ламай собі голову, а приїдь і подивись; і насмієшся, а я тобою сердечно натішусь. Ти собі думаєш: завжди йому фіглі в голові! — але якби так /123/ збоку де до нього зараз приглянулася, здивувалась би і сказала б: то не Маркіян, то не мій чоловік, то не той, що був у Деревні, то не той, що це пише, — споважнілим, але ліпше сказати став понурим, завжди задуманим, завжди чимось зайнятий, дуже маломовний, ходить не підстрибуючи, а повільно, постійно з требником під пахвою, що аж йому вже боки повиїдав, який міряє щоденно сто і кільканадцять сходів згори і догори — такий твій Маркіян тепер, але здається [таким] тільки у Львові, в мурах, котрі на мене завжди якийсь неприємний вплив справляють і т. д., і т. д., і т. д., і т. д., і т. д.
Від неділі я слуга божого вівтаря і хочу і прагну бути вірним, старанним і невсипущим, як ті дівиці у святому євангелії, які не сплять і очікують жениха. Прошу тебе, благаю тебе, єднай рано і ввечері свої побожні із повного серця твого випливаючі молитви з моїми гарячими молитвами, аби мене, вірного слугу свого, бог підтримати зволив і аби, подавши нам руку свою всемогутню, запровадив нас до храму благословенних і примістив нас біля підніжка трону свого нерозлучених.
Юлюнцю, проси тата добродія і маму добродійку, щоб дозволили тобі в суботу приїхати і повеселити твого знудьгованого чоловіка. Проси маму також від мене і від себе, щоб була ласкава разом з тобою приїхати, бо в неділю візьму останнє посвячення на священика божого. Цілую тебе, дорога Юлю, ти знаєш, як щиро. Кохай мене, як я тебе кохаю, і буду я щасливий, і ти будеш щаслива, бо я тим самим щасливий, що тебе кохаю.
Твій Маркіян
Брата добр[одія], і братову, і другого брата, і маленьку свість поцілуй від мене!
