Маркіян Шашкевич
Ю. Романчук
В Галицькій Русі, котра далеко довше і далеко тісніше зв’язана була з Польщою від прочої України, мала і після прилучення єї до Австрії польщина переважний вплив. Сего впливу й ніякий інший вплив не ослабляв. Далеко більша від неї російська Україна, що ще недавно мала свій власний устрій, тепер відділена була строгим кордоном та і сама не проявляла національного життя. А австрійська германізація, при браку численнішого німецького елементу в краю, не могла сягати ані широко ані глубоко. Так галицька Русь полонізувалася дальше. Руська шляхта спольщена була вже давнішнє, за нею подалась і інтелігентніша часть міщаньства, та й взагалі у просвітніших русинів як світського так духовного стану і мова і дух щораз більше ставали польськими.
Русчина держалася ще найбільше через обряд, але польщина дісталася вже й до руської церкви, бо по більших містах говорено проповіді по-польськи. Властивою ж книжною мовою руською уважалася мова церковно-слов’янська, якою і викладалися на новім «інституті» при львівськім університеті, для мало приготовлених руських кандидатів священничих, філософічні і богословські науки (в роках 1787 – 1808). Та відтак не тілько знесено сей інститут, але і усунено руську мову навіть з людових шкіл, котрі підчинено під заряд латинських консисторій. Коли ж вкінці руські консисторії ті школи відзискали, то книжки для них (катехисми і букварі) друковалися знову в церковно-слов’янській мові, вже ж певне, задля зрозумілості, з більшою або меншою примішкою руської мови народної. З такою ж мовою ані письменність ані взагалі духове життя народне не могло розвиватися.
Початок до нового розвою (після щирих але безуспішних заходів деяких, іменно перемиських, учених мужів) зробив Маркіян Шашкевич: він для австрійської Русі має ще більше значіння, як для російської Котляревський, бо в австрійській Русі народна мова руська дісталася за єго свідомим почином не лише до красної і до популярної літератури, але також до домашнього і товариського життя, до життя публічного, до шкіл і літератури наукової, чого всего в Україні не було та й почасті ще й досі нема.
Маркіян Шашкевич уродився 6 листопада 1811 року в Підлисю, селі Золочівського повіту, де єго мати оставала якийсь час в гостині у свого батька, тамошнього пароха: отець єго, Симеон, був парохом в недалекім Княжу. Малий Маркіян часто бував у діда і любовався мальовничим положенням села. В гімназії горнулися до него товариші, він учився добре та писав польські вірші, особливо повіншовання родичам. Скінчивши гімназію в Бережанах, принятий був на філософічні курси до духовної семінарії у Львові, але за невелику провину против семінарицьких приписів мусів заклад опустити. Тепер прийшлось самому на себе старатися, бо загніваний отець відмовив єму помочі; борба о хліб підривала єго слабе здорове, але вільне проживання на світі дало єму можність познакомитися з ширшою наукою і з світлими людьми, поляками і чехами. Пізнавши близше відроджуючуся Слов’янщину, особливо національний рух на літературно-науковім полі у сербів і чехів, та народну поезію руську і перші твори українських писателів, загадав розбудити; національне життя і серед русинів, в Галичині, а іменно утворити чисто народну літературу руську.
Він зібрав коло себе громадку товаришів, котрі обов’язувалися словом честі трудитися ціле життя для добра руського народу. Они вписувалися в альбум, що звалося «Руська Зоря», і понадавали собі слов’янські імена: Богдан, Володар, Всеволод, Мстислав і т. і. Найблизшими єму товаришами були Яків Головацький і Іван Вагилевич, они придали собі імена: Головацький Ярослава, Вагилевич Далибора, а Шашкевич Руслана; інші студенти назвали їх «руською трійцею». Они збирали народні пісні, розсліджували народні звичаї, гляділи за рукописями і пам’ятниками старини, училися своєї мови і своєї гісторії. Сю наукову працю Маркіяна перервала в початку 1833 року смерть вітця: треба було і собі будучність забезпечити і стати колись помочію матері, котра лишилася з п’ятьма молодшими від него дітьми-сиротами.
Скінчивши отже в тім же році філософію, старався о приняття наново до духовної семінарії на науку теології. І в семінарії, куди приняли єго щойно на другий рік, згорнув коло себе гурток товаришів, а коли мали там звеличувати день уродин цісаря Франца І, він написав оду «Голос галичан», видану опісля й друком (1835 р.). Се був перший друкований поетичний твір в Галичині, уложений в чистій народній мові. Ода зробила надзвичайне враження, она мовби «трубою ангела будила мерців з гробу». В тім самім році виголосив Шашкевич першу руську бесіду в музею семінарії перед духовною старшиною і спрошеними гістьми (почім декотрі питомці стали межи собою вже по-руськи говорити), а пізніше і першу руську проповідь в церкві св. Юра.
Вже в 1834 році хотів був разом з Головацьким видати збірник поетичних і прозових творів під надписом «Зоря», але цензор, зашкарупілий руський професор теології, не позволив, а поліція звернула навіть око на Шашкевича і відбула у него ревізію за забороненими книжками, однак не знайшла нічого. Викинувши з рукописі «Зорі» те, що цензура заборонила, і додавши дещо нового, Шашкевич видав її 1837 року в Будимі (Буда-Пешті) під заголовком «Русалка Дністровая»; але львівська цензура сконфіскувала 900 примірників, висланих до Львова (їх видано з конфіскати аж 1848 р.), і розішлося лише 100 примірників, що були вислані до Відня.
Помимо тих неудач і холодного прийняття «Русалки», Шашкевич не переставав працювати для руської письменності. Оженившися, против ради перемиського єпископа Снігурського, котрий хотів спосібного чоловіка мати в консисторії, і висвятившися року 1838, дістав адміністрацію в Гумнисках, потім в Нестаничах, а вкінці парохію в Новосілках-Ліских (в Каменецькім повіті). На сих лихих посадах терпів недостаток, а грудна недуга, на котру став западати ще в семінарії, змагалася щораз більше. Але працювати не переставав ані над наукою і літературою, ані над просвітою і уморальненням своїх парохіян, аж вкінці став тратити слух і зір а 7 червня 1843 року умер.
Тіло єго похоронено в мурованім гробі в Новосілках, а в 50 літ потім, 1 падолиста 1893 р., перенесено з великою урочистостію і при величезнім здвизі народу на Личаківський цвинтар у Львові, де відтак поставлено пам’ятник.
Крім того, що в сім виданні поміщаю, заховалися ще такі твори Маркіяна Шашкевича:
1) Кілька дрібних уривків поетичних;
2) 3 оригінальних прозових творів ще 4 проповіді і кілька уривків (межи ними проект фонетичної правописі);
3) з прозових перекладів ціле євангеліє св. Івана і 4 перші глави євангелія св. Матея, кілька дрібних перекладів і оден трохи більший особливо гісторичного і теологічного змісту;
4) Дальші 7 листів (ще 2 руські до Козловського і польські до матері, до жінки, до тестя, до брата Антона і до колятора Василевського);
5) Писання в польській мові: 2 віршики до нареченої, розправа Азбука і Abecadło, проповіді і пр.;
6) Читанка, котра має такий зміст: Перегляд, Повістки, Басні, Коротенькії науки. Повісті із святих книг, Пісеньки і грачки діточії. (З неї подав я майже 7-у або 8-у часть.)