
Любий брате Антоне!
Лист твій одержав, лише не вичитав з нього того, чого ждав. Постійність з правдивими почуттями є те, що прикрашає людину, що характеризує мужчину. Пам’ятай обіцянку, про святість якої свідчили твої сльози, потішив ти нас і нашу зажурену матір — заплакали ми всі з радості; не дотримався ти [обіцянки] — і плачемо зі смутку; о, коли б ти відчув, як жорстоко і невдячно печуть сльози матері; май хоч крапельку сповнюючого серце чуття! Коли б ти, кажу, відчув (а я впевнений інколи в цьому), то відвернув би свої необдумані вчинки. Послухай голосу твого брата, який як старший більше пізнав світ, людей і обставини, знає величину смутку і радості, знає їх справжнє джерело. Не на цій дорозі повинен ти шукати справжнього щастя, за котрим, здається, кожен побивається. Воно залежить від правильного виховання духу і серця; я переконаний, що ти знаєш важливість цих слів і цю істину, але замало знати, потрібно пережити. Тобі відома притча про озяблого вужа і орача, який його зігрів, а він йому віддячив жалом; чи назвав би хто-небудь твою невдячність меншою? Та праця в час твого дитинства і слабості, ті безсонні ночі, та дбайливість про тебе — чи не вимагають твоєї вдячності, чи не муситимеш колись віддячити за них, а забуття про це, мабуть, не можна назвати вихованням серця; як може той, хто до рідної матері нечулий, бути чулим до інших? Я питаю тебе.
