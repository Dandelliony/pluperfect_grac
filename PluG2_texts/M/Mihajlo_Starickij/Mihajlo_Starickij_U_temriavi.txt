У темряві
Тетяна Онуфріївна Коломийчиха — багата вдова, жінка уже літня; ходить в намітці.
Домаха — дочка її, літ 20-ти; гарно прибрана.
Степан Петраш — чоловік Домашин, молодий, хворий. Іритується і запалюється в розмові хутко, важко дишачи, і тоді кащля.
Марина — дівчина літ 18-ти, з другого села. Ходить вся в чорному, мов послушниця; говорить тихо, з повагою; часто зітха.
Тягнивус Ларіон Потапович — старшина; товстий, задушливий. Чуб низько на лоб; оливою мастить. Все морга очима й зітха, а під чаркою гика й сопе.
Лобчииський Лук’ян Гаврилович — писар; молодий, важний; закида в розмові по-московськи; носить борідку; ходить в ботфортах і піджаці; говорить трохи в ніс.
Мошка Шпігель — шинкар; середніх літ, низько острижений з височками; борода довга. Дуже жвавий в рухах і при розмові аж захлинається, співа. С западнього краю.
Ривка — його жінка; товста, курноса, в атласному париці; чухається часто.
Петро Мороз — сивий, згорблений дід.
Свиридиха — ще не стара баба; ряба.
Циганка-знахарка — стара, чорна, в рям’ї; голова обверчена ганчірками, як копиця.
Леонтій — молодий парубок, простакуватий; наймит.
Наталка — літ 16-ти, попихач. Обоє у Коломийчихи. Подорожня 
Подорожній - люди з Марининого села; прочани.

Молодиця — вистроєна у такі кольори, аж кричать.
Харко і судді при волості; первий мовчки сидить і зразу регоче; другий — жвавий.
Карно Явтух	
селяни.
Свирид 
Урядник — при формі.
Селяни, парубки, дівчата, прочани, десяцькі.
Діється за наших часів.
ДІЯ ПЕРША
На першім плані: справа — кущ, за ним — колоди; зліва — кавалок греблі з мостиком, під яким видко воду (по греблі і мостику ходять). На другім плані справа — корчма з ганком; за нею видко руїну повітки. На третім плані або четвертім, зліва — частина фасаду домика з написом: «Волостное правление», за ним і перед ним проходи. Задня завіса — вид села; близь шинку — колодязь з журавлем і коритом. На греблі високе дерево. Лаштунки і арки лісні. Літо. День.
ВИХІД І
Карпо, Свирид, Степан, дід, Мошка, Явтух, Свиридиха, Наталка, молодиця і другі.
На колодах сидять Карпо і Свирид; на греблі — Степан і дід; на кориті і цямрині — Свиридиха, молодиця та ще двоє жінок. Свиридиха щось бреше їм; Явтух коло Наталки, що тягне воду; Мошка проходжується, все позираючи тривожно на «Волостное правление». Неділя.
Явтух (до Наталки). А дай, дівко, напитись. Наталка (подає відро). Здорові пивши! Свиридиха. А господиня, пані Коломийчиха, дома? Наталка. Хвалити бога, нема.
Свиридиха. Лютує?
Наталка. Не доведи господи! Дочку жучить, а нас — то вже пече...
Явтух. Спасибі, дівко!
Наталка пішла.
Карно (до Явтуха). На ярмарку був? Явтух. Був.
Карпо. Підсвинка?
Явтух. Ні, вівцю.
Карпо. А як?
Явтух. Ет!! (Махнув рукою і почав набивати люльку).
Свиридиха. Хліба дасть біг, паші нема... так що вже там скотина?
Свирид. Під осінь за одну шкуру піде.
Явтух. Одно слово — розор! (Сіда).
Дід. Не чув, сину, коли буде начальство нове?
Степан (з удкою). Та вже б і час — тільки не чуть. Дід. А наші то надолужують...
Степан. Урветься, дідуню, їм нитка... А!! Піймався! (Витяга рибину).
Дід. А що, хіба новий мировий посередник строгий? Степан. Потурать не буде. (Надіва принаду, закида).
Дід. Ох, коли б і до наших добрались!
Степан. Чудно мелі, діду, одно: як же ви таких вибираєте?
Дід. Що ж? Темність, убожество, а найпаче горілка: хто більше виставить, того й сила... та ще поки ствердять, скільки перекинеш... то й вибирати нікого — темнота!
Степан. Чого ж школи не заводите?
Дід. На які гроші? Тут гризти нічого.
Степан. Та я їм знаходив на це здобутки, щоб на прирізаних грунтах завели общественну запашку, а вони послухались писаря та Мошки і оддали старшині Тягнивусу задарма, а гроші тут же і пропили.
Дід. Так-так, свої ж і ссуть їхню кров.
Степан. Я тривожив був і начальство, і воно з охотою... так вони мене перед ним в дурні пошили!
Дід. Дикі!
ВИХІД II
Ті ж і Ривка.
Ривка (сіда на порозі). Ух! Аж у очах червоно... мов земля хилиться.
Свиридиха. Переспали, певно?
Ривка (зітха). Переспала. Такі часи: нікого нема, жодної комерції.
Мошка. Теперечки село нічого не варт: хоч запали!
Карпо. Ой, погано! Тут одна тільки й думка: де нам хліба на зиму узяти?
Явтух. Виходить — лягай! Значить — шабаш, і амінь!
Молодиця (все вертілась). Хоть би почастував хто, — веселіше б стало.
Свирид. Ач, їй одно в голові...
Мошка. Та зайдіть — набір.
Свирид. Хіба.
Свиридиха. Годі, годі! Уже б і потяг, а після жінчина плахта чи подушка оддувайся: це вам не Степанова позичка, що на безрік, а цей з м'ясом здере!
Мошка. Та що ви, бабо, такі сердиті!
Свиридиха. Бабо! Через вашого брата і сказишся! Карпо. Як наші баби показяться, то ми їх — Мошці! Свирид. Свою рябу я й зараз.
Карпо, Явтух і Свирид пішли за волость.
Мошка. Добрий гешефт! Уф, бідні Манця, Сурка, Рувик, Шмулик, Шльомочка, Гершко і Рухля!
ВИХІД III
Ті ж і прочани.
Прочани йдуть з глибийи справа до колодязя.
ДІД. Не КЛЮЄ?
Степан. Спека. (Знов закида). Так-то, діду! Нічого з тим сліпим людом не вчиниш...
Дід. Вівці!
Степан. Якби слухались та горілчану отруту менш заживали, то б і їхнє добро росло. Теперечки — і банки, і пільга...
Дід. Благодареніє господові, що й казать!
Степан. Отож я й торочу, що й убожества цього збулись би, аби тільки спільно та з розумом за діло бралися: і землі б можна од сусіднього пана прикупити - банк і гроші дасть,— і в посесію можна б сумежний хутір узяти... Так хіба ж їх присогласиш?
Дід. Вівці, одно слово — вівці!
Степан. Може, того ще вони до мене з опаскою, що я чужий? Так уже ж мало не рік, як оженився я, і поки теща Коломийчиха уповала на пана, то всім хазяйством орудував і, здається, нічого для людей не жалував...
Дід. Остатнє оддавав; через те і тепер поневіряєшся.
Степан. Тоді й слухались хоч потроху, а тепер, коли моя неспромога, то й одкинулись.
Дід. Від дикості і нужди: воно озвірює... От і собака голодна теж: ти їй хліба давай, а вона тебе й за руку цапне. Піду ще я до людей про обчеський капітал побалакати.
Степан. Ой, глядіть, щоб не пропав!
Дід пішов аж за волость.
Ривка (до прочан). А звідкіля бог несе?
Подорожня (розпаковуючись). З Києва.
Мошка. Що там по дорозі, як хліб?
Подорожня. Погоріло впень.
Мошка. Як і у нас. Ой вей, вей! Шлєхт!
Подорожній. Та ще болість...
Ривка. Ой, не кажіть про ту слабість — цур їй!
Мошка. А самі ви будете звідкіль?
Подорожня. З Очеретуватого.
Ривка. Очеретувате? Це там, де держить Абрумка?
Подорожня. Еге ж.
Ривка. Хороше село, багате село — знаю, знаю і панський двір пожондний, і садок... ой, ой!
Подорожній. Порубали.
Ривка. Хто порубав?
Подорожній. Білашенко, козак.
Ривка. Яким правом?
Подорожній. А таким: купив, та й уже!
Подорожня. Та ото ще штука: як тільки пан продав, так узяв зараз та й умер... Ото скажи!
Ривка. Ой вей! Вус дас комедія?
Мошка. Гешефт!
Свиридиха. Це той пан з Очеретуватого, що був батьком нашому Степану?
Подорожня. Якому Степану?
Свиридиха. Та он... Степану Петрашу, що держить Коломийчишину дочку Домаху. Він же з вашого села.
Подорожня. Ага, ага! Знаю, чула. Він, бачите, не рідним, а самостійним синком був, від пана і клюшниці; а покійна вже дочка того пана взяла його до двору і виховала як брата... і другу дівчинку теж узяла... така вже добрячка була... і-і, господи!
Марина оддалеки сиділа, а почувши, якось змішалась, тихо встала і пішла з тиковкою до містка.
Мошка. А у пана було багато таких сиріток?
Подорожня. Мало чого не брешуть, а про покійного пана гріх слова сказать: і хати становив, і худобу давав...
Свиридиха. І довго Степан був при дворі?
Подорожня. Років з шість, до смерті панни...
Ривка з Мошкою балакають тихо, показуючи на волость.
ВИХІД IV
Степан і Марина.
Свиридиха тихо розмовля з прочанами. Молодиця повіялась далі.
Степан (зуздрівши, схоплюється). Марино!
Марина. Ой, як несподівано...
Степан (дивиться, держачи за руку). Господи! Не знаю, де я стою! Я уже думав, що ти минула наше село. Тоді й словом не можна було перекинутись...
Марина. Та й минула б, бо нашим днювать тут не рука.
Степан. І жалю б не мала?
Марина. Що ж, Степаночку, розійшлися наші шляхи — минуле назад не вертається. Як би в мене не боліло серце, а потурати йому великий гріх... Я і то рада, що печерські святі втихомирили мою душу.
Степан. От мого горя так уже не втихомирить ніхто. Марина. Твого?! Що ж тобі? Ти справді змарнів. Степан. Горе тільки рака красить... (Пауза).
Марина пильно дивиться на Степана і, зітхнувши, втира сльозу Присядь отут хоч на хвилину...
Марина (сіда). Коли б наші не кинули.
Степан (сіда рядом). Та он видко їх! (Пауза) Ох, Марино! Як я занудився за тобою, як занудився!
Марина. Чого ж то тепер? А перше, коли нудитись було не гріх і не сором, зацурав... Ох, Степку, Степку!
Степан. Нещасний Степко твій!
Марина. Для чого ж ти взяв такий хрест?
Степан. Марино, мене примусили; вір мені — я не при собі був, я нічого уже не тямив, що й навкруги діялось... (Гірко). Покійний пан, батько мій...
Марина. Не кажи мені про його лихого слова: покійний пан справді були і мені за батька рідного, а що дочка його, панночка, любила нас, як мати, учила всьому-всьому... Пошли їй, царице небесна, райську утіху й радість!
Степан. Ох, що й казать: якби господь не прийняв душі її, то й наша б доля була іншою; а то пан збожеволіли, їх повезли в чужі краї, а над нами, освіченими панятами, почали посесори знущатись...
Марина. Не згадуй лихого, не нарікай,— бог з ним!
Степан. У мене проти волі закипа жовч, коли свою скруту згадаю: як повернулися ото пан та взяли мене знову за машталіра... теж ласка: з безбатченка — в паничі,
з паничів — в мужики, а з мужиків — в машталіри!
Марина. Нащо ти мені нагадуєш той час, що вже ніколи, ніколи не вернеться,— коли ти мені присягався в вірнім коханні, коли я тобі перед богом подала слово... а-ах! Не треба, не треба! (Закрива вид руками, ніби від болю).
Степан. І те моє присягання поламано чужою волею, а життя побите від примхи. Привезли мене пан у це село до Коломийчихи; побалакали з старою, мене ж з Домахою, дочкою її, в садочку зоставили... а увечері ото і питають: «Як тобі Домаха?» — «Моторна,— кажу,— дівчина». А вони: «Ну й гаразд, я її за тебе висватав...» Я трохи не впав та в ноги: «Не губіть, у мене єсть суджена...» А вони як довідались хто, то аж посатаніли! «І не думай про ту — гріх, Сибір!» Та як почали: «Ради,— кажуть,— твоєї душі, я не допущу вас і побачитись, завезу, коли що, її у тридесяте царство... а коли оженишся з нею, то і ту зробиш щасливою: я все своє добро на тебе і на тамту одпишу...»
Марина. Так би й було, коли б не нагла смерть... а тут тільки щось непевне...
Степан. Не знаю... Прости йому, господи, за мене, а тільки напосіли, почали улещати... А мені без тебе було уже — на кім не на кім — однаковісінько...
Марина. Бачиш, а мені без тебе — тільки в черниці, а другого я б своїм горем не наділила...
Степан. Що ж, так судилося...
Марина. А коли так судилося, коли бог тобі доручив таку долю, так уже і корись їй без ремства.
Степан. Не можу подолати серця...
Марина. Чому? (Трохи гірко). Твоя ж жінка, кажуть, і хороша... красуня і багата... Хіба, може, не любить?
Степан. На горе — ні! Любить-то вона мене любить — ремствує, мучиться, плаче... а я не можу її пригорнути, хоч убий!
Марина. То гріх і перед богом, і перед людьми; то лукавий кам’янить тобі серце!
Степан. Мені іноді і жалко її стане, а то знов злість закипить... а як ще через жінку теща накинеться, то в мене аж у печінках закрутить!
Марина. Може, жінка й нічого, а теща...
Степан. Та теща — то не людина: люципера б вигнала з пекла.
Марина. Така б то люта?
Степан. Звір! Вона мені спочатку годила, поки не прочула про смерть батька, а тут зразу сказилася і почала поїдом їсти...
Марина. Ошукалась, знати, в сподіванці...
Степан О-ох! А мені вже випало таке пекло, що... ( Закашлявся).
Марина. Мати божа, зглянься! Ти слабий, гориш на вогні.
Степан. Одна яма заспокоїть...
Марина. Степаночку, голубчику! Не кажи такого, не край мені серця, мій безталанний...
Степан. Такий уже безталанний, що хоч наложить на себе руки...
Марина (сплеснувши руками). Господь з тобою! Ховай тебе цариця небесна від такого гріха! Ох, тяжкий він, тяжкий; нема йому, кажуть, опрощення на тім світі. Слухай, ріднесенький мій, як мене бог одвів від цього гріха: коли я почула, що ти одружився, то мене пригнітила така нудьга, така туга, що я й місця собі знайти не могла; ходила я з тією нудьгою, та невмоготу було носити її: ні молитва — ніщо не йде в голову, а одно — мука тягне до річки... Ну, так ото раз прибігла я, а мені назустріч странник старий-старий: борода довга та біла, як молоко, а очі з-під сивих брів так і дивляться в душу... Я затремтіла й мовчу... «Певно, у тебе горе велике?» — питають. «Велике»,— кажу, та як заплачу... Посадили мене странник коло себе, стали ласкаво розпитуватись... «Твоє горе,— кажуть,— може, ще ласка божа; може, тебе горем цим одведено від більшого лиха, а ти ремствуєш на святу волю; ми тільки бачимо, що перед очима, а господь прозира у віки віків...» І став мене странник річами своїми розважати, і стала після його речей стихать моя мука, і потягла мене жадоба постраждать і чужому щастю послужити... Так і ти, мій ріднесенький, сумирись серцем і покорись волі господній: чи ти ж можеш знати, яка тобі присуджена доля? Може, тебе щастя ще жде...
Степан. Не смійся!
Марина. Я не сміюсь: ти знаєш, який ти мені дорогий...
Степан. Ох, а ти мені — і не знаю!
Марина (злякано). Не говори, не говори такого! Викинь і з думок!
Степан. Несила... Люблю я тебе, кохаю...
Марина. Ай!! (Схопилась мов за прострелене серце) За віщо ти вражаєш моє серце украй? Нащо тобі моя мука? От у мене ледве затяглась струпом від твоєї ж руки рана, а ти струп хочеш зірвати...
Степан. Що ж мені з собою робити як мені оте все задушити, щоб і гласу не подавало?
Марина. Переможи себе, корись божій волі! Заспокой і себе, і других... працюй, живи для бідного люду, як панна учила, наставляй його на розум, захищай від напасників...
Степан. І так би то цілий вік, як кріпак... гни спину... для других... а для свого серця — ні утіхи, ні надії?
Марина (встає). Утіха — в людях, а надія — в бозі! Степан. Куди ж ти?
Марина. Пора! Ще до Лук’янихи зайду...
Степан. Я проведу... Коли ж побачимось? Хоч цієї надії, остатньої... не одбирай!
Марина. Коли ти з своїм серцем справишся?
Степан. Не знаю, як і справлюсь з оцим ворогом! (Показує на серце). Хіба розірвати його, задавить, щоб і не билось, щоб і не тріпалось...
Марина. Степане!
Степан (гірко). Щоб бачитись же...
Марина. Ти мені такого ще горя не вчиниш!.. (Пішла тихо по греблі).
За нею — Степан.
ВИХІД V
Старшина, писар, Карпо, Явтух, Свирид, селяни і перші.
Виходять з-за волості, прямують з гомоном до шинку; Свиридиха вмішалась у юрбу; підійшов і Мошка.
Старшина (розводить руками) Не можу, не можу!..
Писар. Стаття в законі гласить: «Без особого постановленій, предписанія і тому подобие — возбраняється...»
Явтух. Що ж воно? Виходить... стало буть... шабаш, і амінь!
Карпо. Ой, гвалт, люди добрі! Тут нема не те що на харч, а й на озимі посіви, а вони в якісь порядки граються.
Свирид. Подавай нам зараз або наш запасний капітал, або хліб!
Ривка. Ой вей, вей!!
Дехто. Щодня підскакує ціна.
Другі. Після і не докупишся!
Старшина (утира лоб). Ох, господи помилуй мене, грішного... я теє...
Писар. Та розумієте, на все указуєть закон; без закону ти не маєш права і чхнути: вийде надлежаще роз-рішеніє, ну і чхай собі, скільки влізе, і тому подобие; а до того — протокол!
Свирид. Та що він забива баки!
Карпо. Ловко!
Старшина. Що я? Бумага прийде, ну і теє... а без бумаги, яке мені, прости господи, діло?
Ячвтух. Та коли ж то?.. Гвалт виходить?
Карпо. Ой, очортіло вже ждати!
Дехто (ззаду). Вони й не писали нічого! 
Свирид. Не вірте їм!	(Разом)
Свиридиха. Розтринькали! Розграбили!
Ривка. Ой мамеле, тателе!
Писар. Можете провірить. По сходящому журналу, за № 436 значиться: доношеніє єго високородію, господину мировому посреднику, весьма екстраординарне і конхведицальне, з присовокупленієм рапорта по чрезвичайной надобності.
Карпо. Яка там чайна надобність, тут хліба дасть біг.
Свирид. Та їм чаї в голові!
Дехто, (ззаду). Може, на їх і капітал обчеський пішов?
Кар по. Ревізію зробити!
Ривка. Гевулт!
Явтух. Авжеж... коли що... так нема чого... овва! Усі. Еге, еге! Ревізію!
Писар (старшині). Неблагоприятний оборот.
Старшина (до Мошки). Мошко! Як же воно... ти вже теє... щоб тихо... (До гурту). Що ж ви бунтуєте?
По мірі гвалту показуються де-не-де цікаві баби, хлопці й дівчата. Люд гуде. Мошка, старшина і писар тихо радяться.
Мошка. Люди добрі! Та розміркуйте ж, що вони можуть без начальства? Казьонні гроші... Ой вей, яке страшне діло! Без дозволу жодної копійки не можна й понюхати — вірте мені!
Свирид. А сам давно нюха.
Старшина. Ох, господи, прости согрішенія, настави й ослаби...
Кар по. Так ми і провіримо оте казьонне добро, хоч спокійніше на душі...
Писар (старшині). Це Степанові штуки... завели бунтаря?
Усі. Ревізію! Ревізію!
Ривка. Ферфал!
Писар. Стаття усматриваєть, що ревізія робиться по обчеському прйговору, каковий должен і понятих для сей надобності ствердить...
Старшина. Так, так... Ох, господи, гріхи наші!.. А ви... проти статті... це ж теє... свавольство, бунт!
Писар. Для законності ж приговора должни бить в наличності хуторяни і тому подобие...
Старшина. Так, так... іменно... і тому подобие... Мошка. Де ж теперечки їх зібрати? Робоча пора... Свирид. Та що це нам, братці, за нещастя з тими хуторянами?
Усі. Точно: напасть одна!
Карпо. От штука, так штука! Коли нам що на голову, так хуторян скликають, а коли хуторянам,— так нас, а як тра закинути справу на безрік,— то вже і тих, і других!
Явтух. Нехай тільки... якраз! Та одно слово — і шабаш!
Галас.
Старшина (до Мошки). Ти мені... теє... адже сам... так уладнай конешне!
Мошка (до Карпа). Не бунтуйте, дядьку,—ми вам такий басаринок...* (До Явтуха). Пане Явтуше! Розписку вашу — о! (Показує). Тільки тихо! (До Ривки). Ша!! (До громади). Люди добрі, пошціві господарі!
Дехто. Бач, з яким смальцем!
Мошка. Про такі справи серед вулиці не балакають, далібуг! Ходімте в шинок і розміркуємо все толком...
Дехто. Це путяще слово.
Свиридиха. Не ходіть, не слухайте!
Мошка. Я ставлю могорич... і коли тихо та мирно, то можна підсобити: я знаю, що вам ждати не можна.
Усі. Не можна, не можна!
Мошка. Так ходімте: за чаркою, за другою щось вигадаєм... поки начальство... Ларіон Потапович з своїми... Буде антик, іх бін а їд!
Свиридиха. Не йдіть, не пийте!!
Усі. Ну, це вже, бабо, дурниця! Ходім!
Старшина (витира піт). Ох, ослаби, остави!
Пішли в шинок. Свиридиха гарячиться; її Ривка частує й успокоює. Прочани байдуже полуднували.
ВИХІД VI
Свиридиха, Ривка, прочани, а потім Марина і Степан. Дівчата проходять по вигону з піснею; за ними деякі парубки. Прочани збирають клунки.
Ривка. Що? Й одпочивати не будете? Може б, чим підкріпились?
Подорожня. Ні, спасибі,— хапаємось: ще не малий світ... Та де Марина ділась?
Подорожній. Та ото чи не вона йде?
Марина (на греблі). Ну, зоставайсь, мій ріднесенький! (Цілує). Пам’ятай, що я безталанна...
Степан. Коли ж побачимось?
Марина. Коли здавиш своє буйне серце... (Пішла). Степан. Та я й роздавлю його! (Стоїть за вербою). Свиридиха (Ривці). Бачила? Цілувались!
Ривка. Невже? Цікава сторія!..
Свиридиха. Бий мене сила божа, коли це не його полюбовниця!!
Подорожні. Ну, прощавайте! (Пішли направо по авансцені).
Ривка і Свиридиха. Щасти вам боже!
Степан пішов, проводжаючи їх очима, за волость.
ВИХІД VII
Ті ж, писар, а потім Мошка.
Писар (до Свиридихи). А що, не закидала? (Одводить). Свиридиха. Закидала; кажу їй: «Прирівняй: твій же глистюк, а мій — орел-білозорець; твій — магазинний смотритель, а мій — сила!»
Писар. Спасибі, спасибі; ловко!
Свиридиха. I Коломийчиха за нас, так дочка ще приска; але стійте — я оце стежку знайшла...
Писар. Розчудеснійше! Озолочу!
Свиридиха. Закинемо гачка... (Щось шепче).
Писар (тре руки). Гм! І тому подобие? Сіє присовокупим к ділопроізводству.
Мошка (виходить з шинку). Пане писарю! Лук’ян Гаврилович?
Писар. А що? (Свиридисі). Так ти ж дивись!
Свиридиха (виходить). Не бійтесь!
ВИХІД VIII
Мошка і писар.
Мошка. Куди ви це?
Писар. Хотів купатись; від ваших ділов аж у жар вкинуло.
Мошка. Де тут? Одна тванюка.
Писар. Коло Коломийчихи; там край левади чисте і глибоке плесо.
Мошка. Хіба. А слічна у Коломийчихи дочка-молодиця, антик-баба, далібуг!
Писар (показує). Н-да! Матер’ялець... і тому подобие...
Мошка. Хе-хе-хе! Може, пан писар того, і купатись любить? Чоловік її нічого не варт... тпху, і тільки!
Писар. Правда, що випльовок, а глянь ти, яке вредне! У-у! Ну, та я доїду його!
Мошка. Нащот баби?
Писар. Нащот многих статей.
Мошка. А його б здихатись треба.
Писар. Найнеобходимійше! Сьогоднішній бунтик — це його словопроізведеніє.
Мошка. Якось трохи притихли... а то було шрекліх!
Писар. То-то — якось! На день, на два, а потім випливе... Тоді до пана писаря... Щоб іще через ваші шахрайства до уголовного судопроізводства не влучити!
Мошка. Жартуєте — то пусте... та й ви ж з однієї миски?
Писар. Но-но-но! Наша хата скраю... Моє діло тільки — аби книги справні, та судебні проізводства не в затяжці, та приговори з должною арихметикою; а про суми і тому подобие... начхав!
Мошка. Ну, ну! Ми і про суми... ой вей, як оборудуем! У мене до вас діло єсть; ходімте, почастую.
Писар. Ну його, до твоїх мух! Сюди, коли хоч; отут, на колодці.
Мошка. Гіт, гіт! Можна й сюди... я хотів порадитись. Писар. То й радься; а тільки горілки — не з бочки, не підправленої тютюном, а з твоєї коморки: не то — протокол!
Мошка. Веселий пан! Я вас почастую... ой вей, какою... і доброго тараня...
Писар. Ну-ну!
Мошка. Я зараз. (Гука в сіни). Рифуню, любуню!
Вскакує.
Достань-но тараня, що під перина...
Писар крутить цигарку. Чути з шинку сміх і співи. (Мошка виносить пляшку, налива стаканчик і любує). А нуте, пане писарю! Е, то що-небудь особенного! А!! Гетрунк!
Писар випив і роззявив рота, витріщивши очі.
(По паузі). Ну! Як?
Писар (з ляком). Що це?
Мошка (усміхається). Перцівка!
Писар. Ну-ну! Хай їй чорт! Як вогонь! Мошка. Хе-хе! Сердита точно, але гіт!
ВИХІД IX
Ті ж і Ривка.
Ривка. От і тараня; призволяйтесь.
Мошка. Ц-ц! Ц-ц! Антик — не риба! Давно у мене не було такого товару.
Ривка (перебира шматки). Аж світиться! Ой! Ой! Настоящий балик!
Мошка. Що балик після такого тараня! (До Ривки). А ти там підсипай, частуй, скільки хіть: запишеш на старшину.
Ривка. Гіт! Гіт! (Пішла).
Мошка. Викушайте ще! (Налива).
Писар. Подобает: і таковое предложеніє слідуеть принять к руководству. (П'є). Чи ба? Лекше пішла.
Мошка. А третя піде ще лекше.
Писар (рве зубами рибу). Одначе на твоїй тарані зуби поламаєш... так я тебе до мирового за членовредительство... і тому подобие...
Мошка. Вус? Та ви своїми зубками перегризете й цеглу! (Присіда). Діло єсть, хороше діло! Ой-ой-ой, яке діло! Гешефт! Коли його з толком обміркувати, то й у пана писаря кишені тріщатимуть, і бідному Мошці перепаде копійчина.
Писар. Яке діло?
Мошка. Яке? Ой-ой-ой! (Заплющує очі). Гешефт такий большой, такий здоровий, якого ще не було... ох!..
Писар. Ну, ну!
Мошка. Вам звєсно, що усюди хліб погорів?
Писар. Ну що ж? І нашому брату паскудно, і вашому скверно: не буде чого таскать в шинок. Та ще від начальства підуть предписанія, справки: одна слякоть і сухом’ятка.
Мошка. Гм, гм! З одного кінця воно ніби і сухом’ятка, а з другого — шмалець.
Писар (запалює цигарку). Бреши, бреши!
Мошка. А чи пану писарю звєсно, що як недорід, то хліб щодня дорожа, і коли б у нас його було багато...
Писар. Коли б у ковбаси були крила, то кращого птаха не було б і на світі.
Мошка. Ой, фе! Ви все, пане писарю, про трафне, краще про кошірне слухайте. Скажіть мені, пожалуста,— поки новий начальник не приїхав, то з важними ділами треба стояти,— приміром, з обчеськими приговорами, капіталами, запасним магазином?
Писар. Як стояти? Єсть справляючий должность. Ділопроізводство і тому подобие іде безотлагательно, не взираючи ні на що.
Мошка. Добре! (Тре руки). А скажіть-но мені ще, пожалуста: по бамазі, нащот тієї слабості, де требують гнилі дині, кавуни і огірки викидати, — можна викинути затхле зерно?
Писар. Там сказано про зелінь і про гнилі продукти; хліб єсть продукт,— стало бить, його можна палити і тому подобие...
Мошка (тре руки). Дуже добре! Ну, скажіть мені, пожалуста, ще: коли в магазині портиться хліб, то громада може просити його перемінити?
Писар. Неодмінно: протокол, осмотр і ствердження...
Мошка. Гіт! (Аж схоплюється).
Писар. Та що за розпитки і тому подобие?
Мошка. Стійте, любуню, ще мені скажіть, пожалуста: і при нових порядках можна буде людей за недоїмки на сахарні наймати?
Писар. Найпервійше: продавать худобу і хазяйські орудія возбраняється.
Мошка (тре руки). Антик! Ой вей мір, аж страшно подумати, який буде бариш! (Сюди й туди біга).
Писар. Та в чім річ? Що ти морочиш?
Мошка (сіда). Ой гевулт! Такий гешефт, іх бін а їд, мов з Мойшем порадився!
ВИХІД X
Ті ж, Коломийчиха і Степан.
Коломийчиха (виходить з глибини справа). От ти поговори з старшиною, побалакай з ним, розкажи йому свої байки, що привіз з злиднями!
Степан (їдучи вслід). Не з полохливих — розкажу.
Коломийчиха. Своєму батькові!
Степан. Не почує: в землі.
Коломийчиха. А провалився б і сам ти до його,— туди тобі і дорога! Обійшов, одурив, ошукав: і се і те дам — і землю, і гроші... озолочу, та й годі! Сам пропав, і добро прахом пішло: розхапали чужі, а свої пішли з дулею...
Степан. Та я не зазіхаю.
Коломийчиха. Не зазіхаю! Та що ти без грошей варт? Тпху!
Степан. А ви продавали свою дочку за гроші? Ну, на ярмарку часто бува, що й проторгуються: на те комерція.
Коломийчиха. Комерція! Від тебе комерція? Перевів чуже добро, хліб погноїв...
Степан. Він уже давно такий...
Мошка (писарю). Слухайте: це дуже важне.
Писар з Мошкою сидять на колодках за кущем, так що їх Коломийчисі і Степану не видко.
Степан. Не лайте хоч батька!
Коломийчиха. Не лайте? Лаятиму, усі кістки його переберу: наградив зятьком,— сердобольний винайшовся на чужу кишеню! Та я до начальника: порозпозичав моє добро лодарям, так з них прав!
Степан. Та й начальник скаже, що моя правда; хіба можна у таку пору розор за довги робити? Тут голод, а ми за грабіж?
Коломийчиха. Нема чим оддавати, так наділи заставляй чи на роботу запродавайсь!
Мошка. Хе! А гіте копф?!
Степан. Та бога бійтесь!
Коломийчиха. Своє придбай і даруй, а на чуже добро не присвячайсь! Ти мені розписки оддаси, то я й сама виправлю.
Степан. Коли на те піде, то й розписок не дам: мене позивайте, а не людей.
Писар. Ого! Сокритіе документов і розтрата.
Коломийчиха. Як? Розбій! Гвалт! Та я тебе з’їм! Ходім до старшини!
Степан. Ідіть хоч і до писаря! (Одійшов).
Коломийчиха (на греблі). Розграбили, розмантачали, рознесли, іроди чортові, харцизяки, п’яниці! ( Заходить).
Степан (вслід). Будь ти проклята! Мало тобі поту людського,— кров би всю виссала! Та не дадуть тільки — от що! (Сіда на цямрині в знемозі).
Писар. Намотати на вуса — і під суд!
Мошка. А з должності можна «а вег»?
Писар. Найпервое і тому подобное: статтю подженьом,— і чернецького хліба!
Мошка. їх, який би антик був! Теперечки ходім, я вам розкажу що-небудь особенного...
Пішли направо по передконові.
ВИХІД XI
Степан і Домаха.
З шинку несеться гвар, сміх і співи. Чути голоси: «Ларіон Потапович, голубчик!», «Батько, одно слово,— батько!»
Степан (важко диха). Помирились і благодітель! Ой! В грудях давить, і в голові гуде... Мариночко! Нелегко перемогти оте все!
Домаха (підходить з глибини). Степане! Ось де він; а я цілий день як божевільна шукаю....
Степан (як опечений). Ой, що тобі? (Подався до колод).
Домаха. Як що? Сьогодні ж людям празник, неділонька свята, а я усе самісінька у хаті, мов у тюрмі.
Степан. Правда, що тюрма, та ще з таким катом...
Домаха. Ти все на матір лихо звертаєш, а сам як той вовк по закутках, по шинках, аби не дома...
Степан. Так ти ще мені шинками дорікаєш разом з тещею? Та я б раднійший був упитись навіки, так і тут горе — натура не прийма! (Сіда на колоді).
Домаха. Хто тебе зна: усі сміються з мене; мати...
Степан. Не згадуй мені її: вона оце з мене кров точила...
Домаха. Чим же я винна?
Степан. А тим, що тільки знаєш себе, а мене і взнати не хочеш... чужий я тобі...
Домаха (з сльозами). Не любиш ти мене, от що! Ні погуляти зі мною, ні поговорити, ні в люди піти... так і пливе за водою мій вік без привіту...
Степан. А мій уже де вік? Глянь на мене! (Кашля).
Домаха. Хіба я заїдаю? Хіба не годжу! Не те... єсть причина.
Степан. Та ти от сюди зазирни, у це місце... Розірви мої груди!.. Як мені — солодко жити на світі?
Селяни п’яними купами виходять, обнявшись; співають: «Ой куме, куме, добра горілка!..» і т. д.; стихають навдалі.
Домаха. Степане!.. Що ж мені в світі?.. Я люблю тебе! Степан (ламаючи руки). Ех, життя!
Завіса
ДІЯ ДРУГА
На першім плані — тин і ворота, так що по авансцені прохід (вулиця). На другім плані: зліва — дах клуні і три стіжки: один — сіна, другий — торішній, а третій — новий; справа — дерево, пригірок, за яким видко воду; посередині — дві ями, чотири горбики. На четвертім чи на третім плані — фасад хати зліва, з садком. Задня завіса — краєвид з водою. Ходи: поза хату і поза клуню; ще стежка з-за лаштунків збоку по кручі до дерева. Підвечір.
ВИХІД І
Степан, Карпо, Домаха, Явтух, Свирид, Наталка
і селяни; потім Мошка.
Степан лежить справа на горбику, під деревом; коло його сидить Домаха; селяни докладають стіжок нового хліба; жінки посередині віють; Наталка розстила далі полотна.
Гурт, роблячи, співа. Між переривами ідуть сцени.
Домаха (шиє сорочку). Зляж мені, голубе, на коліна,— я голову тобі розчешу.
Степан. А! Та я ж читаю; від батюшки газети взяв, — треба повернути.
Домаха. Хіба ж на колінах міша?
Степан. Міша.
Домаха. Чим же?
Степан. Тим же... незручно!
Домаха. Так само й лежатимеш.
Степан. Ну, дай же мені покій!
Гурт співа другий куплет.
Карпо. Та й важкі снопи! І раннє жито, а важкі. Явтух. Вигноєне... ну, конечне...
Карпо. Нашим потом та крів’ю.
Свирид. За проценти?
Домаха. Невже там таке цікаве, що з жінкою й слова не можна сказати?
Степан. Цікаве. Скільки цар жертвує грошей оце на бідних...
Домаха. Так розкажи й мені!
Степан. Дай же хоч дочитаю.
Домаха. Ти б мене вивчив читати, коли в книжці є така втіха, а то мені — одна нудьга... (Пауза). Чуєш, Степаночку? Вивчи й мене, соколе мій! (Пауза) Степаночку, вивчиш?
Степан. Та добре.
Домаха. Коли ж ти вивчиш?
Степан. Після... не мішай-бо!
Домаха. А ти не одуриш? Справді вчитимеш?
Степан. Справді.
Домаха. Мати божа! Яка я рада! (Обніма Степана), Степан. A-а! (Кривиться).
Мошка (виходить з клуні). Рівніше, рівніше кладіть, а то затече стіжок. А ти, молодице, одмети полову від зерна! Ой вей! Як же ти робиш, хіба по-хазяйськи? Мов свиня! Та кінчайте, пожалуйста, швидше — по чарці, по другій маєте! (Пішов у клуню).
Карпо. Що це він тут господарює?
Явтух. Найнявся, певно.
Свиридиха. Та ні! Коломийчиха весь урожай продала Мошкові — і сьогорічний, і торішній, що молотять.
Карпо. Чого ж це вона похопилась?
Свиридиха. А того, щоб не досталось зятькові до рук, щоб не розмантачив.
Карпо. Ой-ой!
Домаха. Тобі скучно зі мною? Не вмію я до твого розуму говорити... Не вмію і розказати, що на душі... Тільки тяжко все... Ох, лучче було і не спізнаватися, і не братися!.. Степане! Як ти думаєш?
Степан. Га?!
Домаха. Чи ти ж не чуєш, що я кажу?
Степан (досадливо) А!! Читаю ж, не перебивай!
Домаха. Не сердься... Мені така радість хоч слово від тебе почути, хоч мовчки дивитись на тебе...
Степан. Ну і дивись, хто боронить? (Пауза).
Леонтій (здалеку). Наталю! Наталю!!
Наталка. Пішла?
Леонтій. Повіялась!
Наталка. Так я зараз! (Побігла).
Домаха. Ти сьогодні... Скажи мені, голубчику, правду... нікуди не підеш?
Степан. Ні-ку-ди... От наказаніє!
Домаха. Я піду собі... Тільки, на бога прошу, хоч не ходи з двору... Бо коли тебе нема... то такі думки, такі муки!..
Степан. А ти, боже мій! Знов докори!
Домаха. Немила я тобі... (Плаче).
Степан. Ну, сказав же — прикиплю до цього місця, так мало? Осиковим кілком пристромити?!
Домаха. Бог з тобою!.. (Пішла наліво вглибину)
Степан. Терпи, корись, здави серце?! Ха! Тут янгола постав — не видержить!
Пауза. Чути, як молотять у клуні.
ВИХІД II
Ті ж і дід.
Дід (виходить на кручу до дерева). А я до тебе, синашу, навпростець.
Степан. Здорові, діду; милості просимо; я підсоблю вам на перелаз.
Дід. Ні, ми через тин поговоримо тихенько; а то ще там твоя теща накриє.
Степан. Нуте, нуте!
Дід. Тут, бачиш, пущена по селу чутка, що ніби теща хоче половину позики людям повернути, а ти не даєш розписок, бо хочеш собі все загарбати.
Степан. Ах вона відьма київська! Я їй розписок не даю, щоб вона люду не грабила, щоб з мене правила, а вона, каторжна,— он куди!
Дід. Хе! Тягне людей до волості, щоб опросити за борги: хто, мовляв, признається,— тому така-то скидка і пільга.
Степан. Хитро. Пійма за язик, і обдере, і пільгу оту вижилить.
Карпо (коло клуні). Ой, мабуть, годі! Ну його! (Кида вила).
Явтух. Авжеж... злот... обидно! (За Карпом далі).
Карпо (набиваючи люльку). Хе! Зимою рад будеш за харч!
Явтух. Овва!.. Та я б... якраз!
Степан (на тихі речі діда). Не може буть?!
Карпо (одходить ік Степану, креше). Ой-ой! Та он каже Мошка, сахарні на зиму мало не задарма наймають.
Робочі поволі виходять з клуні і розсідаються чи й розлягаються на снопах; жонота — далі, на горбиках.
Свирид. Вір жидкам: то вони собі на руку брешуть.
Степан (до Карпа і Явтуха). Слухайте, люди добрі! Вам брешуть, що я хочу для себе розписки держати! Я своє останнє добро швидше оддам.
Явтух. Та воно, бачите... спасибі вам... а писар ніби... що свідки кажуть... коли якщо...
Карпо. А вона ніби половину дарує...
Степан. Бреше, щоб тільки за язик потягти вас. Нема документа — значить, не винен...
Карпо. Та так! (Чуха потилицю). А потім, як об’явиться, то ой-ой!
Явтух. Конечне... будемо так говорити... всяко бува...
Степан. Спасибі за вашу віру до мене. Ось всі ваші й других розписки я передаю дідові на ваших очах і заявляю: коли буде у вас спромога, то оддаватимете через діда тещі тільки половину позики, бо другу — мої власні гроші — дарую вам навіки.
Явтух і Карпо. Спасибі, от уже спасибі, так спасибі!
Дід. Хай тобі, сину, господь бог оддячить і за їх, і за всіх обездолених! Бачите, а ви сумнівались?
Сцена частування слідуюча іде разом з цією далі.
вихід пі
Ті ж і Мошка з Ривкою.
Карпо. Та вибачайте: всякий торочить... ну й боязко...
Явтух. Конечне... приміром, нібито теє., а тепер виходить... має ся розуміти... безпечнійше.
Карпо (мнеться). Тут ще., коли ваша милость...
Явтух. Ми вже... і не знаю як... от щоб... не то що!
Переминаються й шепчуться.
Карпо. Коли ласка, як будуть продавати з магазина хліб...
Степан. Як? Коли?
Явтух. Та, бува, порча... то вже... звісно... щоб нам хоч частину...
Дід. Чуєш?
Степан. Хто вам сказав?
Карпо. Та, кажуть, бумага така...
Степан. Та хто це пустив, що мій магазинний хліб поріс?
Мошка (Ривцї). Клади тут чабака й хліб, а сама йди до бабів,— почастуй і рощота дай.
Ривка. Рехт? (Ідучи).
Мошка. Йо! По гривенику! (До людей). Ну, при-зволяйтесь! (Налива). Дай боже і на той рік діждати!
Свирид (п'є). Одведи, боже, такого!
Мошка (налива). А! Ви про недорід?
Харко (п'є). Хо-хо! Не дай боже!
Мошка (налива третьому). Конешно, хто й говорить! Селянин (п'є). Мала чарка!
Мошка частує. П'ють мовчки, крякаючи, піднімаючи шапки, іноді вирветься: «Спасибі!»
Ривка (підносить). Кушайте, прошу!
Свиридиха. Щоб наша плюнула та пішла нави-брики!
Ривка. Ой-ой! Кушайте!
Молодиця (п'є). Ой, міцна!
Чути часом з жіночого гурту: «Дай господи!», «Пошли, боже!», «Аж замакітрилось!».
Карпо. Та он Мошка...
Степан (зразу посунувсь до Мошки на середину). Що се ти вигадуєш, Мошко, що в мене тухле в магазині
зерно? Та в мене зерно сухе, як порох, аж дзвенить! Золото — не зерно! А він, бач,— продавать!
Мошка. Вам, дядьку, воно здається золотом, а другому — гноєм; он на тім тижні біг становий, то як крутив носом? Фе!
Степан. Та що мені становий?
Мошка. Як що? Начальство!
Дехто. Звісно.
Степан. До чого іншого, а не до магазина!
Мошка. Ой вей, вей! Як ви нащот начальства — аж страшно...
Степан. А мені що? Я своє діло роблю, то й байдуже мені до станового: не йому одвітую я, не їм стверджений. У мене своє начальство, от що! Вигадки які — перемінить!
Мошка. Що вам, дядьку, гніватись? Від того кров портиться.
Степан. Портиться? Ач, який жалісливий! Та тобі, я певен, було б за радість, якби у всіх нас кров попортилась.
Дехто. Іменно, іменно!
Другі. Вони з нашої крові й жирують...
Мошка. Що ви, люди добрі! Що ви, Степане! Чого нам гарячитись? Ми ж не начальство. Як скажуть, як прикажуть — так і зробиться. Громада теж, пане Степане, не без носа і не без мозку... Ой, ой! І без нас своїм розумом розсудить.
Дехто. Звісно — громада великий чоловік.
Степан. Не слухайте його, люди добрі: він, як та гадина, звивається перед вами лукаво, щоб невзначай укусити; вони вже з деким щось закрутили, щоб з нашої біди покористуватися. Кому лихо, а кому шабаш!
Дехто. А так, так!
Другі. Правда, вони такі!
Мошка. Що ви бунтуєте? Що ви призводите до безпорядків? Я протестуюсь!
Степан. Недарма на магазин закидаєш гака, недарма! Руки погріти хочеш? Не вдасться: нема тобі до обчеських діл жодного діла! Люди добрі, вірте: ваші інтереси мені ближче до серця, ніж мої власні... Ви ж бачили: і торік, і позаторік — нічого не жалував я для вас, бився, боровся за ваше добро і ворогів нажив собі лютих...
Одні. Та що й казать!
Другі. Спасенна душа!
Мошка. А яка вам, люди, з тієї колотнечі та сварки сталась користь? Ой мамеле!
Степан. Правда — ніякої: твоя горілка перемогла, задурманила розум — і вакансові  землі, і сінокоси пішли за ніц... Тепер чухаєте собі голови, що мене не послухались, а жироїди усміхаються... А як би оте все під недорід стало в пригоді!.. |Ех, люди-браття, поки ви не будьте купи держатись, боронити один одного, поки не перестанете кланятись скляному богу,— поти вас, як овець, стригтимуть, і не оборонить ніхто, бо самі себе даєте в руки; а один хто, хоч розірвись,— нічого не вдіє: там шайка зухів, а тут отара сліпих!
Мошка. Що ви всіх лаєте? І начальство, і громаду — буцім всі, жвиняйте, свині чи вівці... Ви не дуже собі, бо за такі речі... Ой вей мір!..
Степан. Начхав я на тебе! А не доведеться тобі ошахрувати! Я зараз піду просити ревізії магазина; я доведу вам, люди добрі, що я правий! (Пішов з дідом).
Мошка. Що ви отому мешігене мовчите? Він вас і вівцями, і п'яницями, і дурнями...
Всі чухають потилиці.
ВИХІД IV
Ті ж без Степана і діда.
Ривка. Ну, всі рощот маєте?
Жонота. Всі, спасибі! (Ідуть до воріт).
Свиридиха. Я ще піду куму побачить. (Пішла до хати).
Мошка (чуха довго потилицю). A-а! Мешігене!
Ривка (підходить). Хто?
Мошка. Отой розбишака Степан; увесь інтерес фервад! Піди-но швидше до шинку та гукни сюди пана писаря.
Ривка пішла.
Карно і Явтух. А нас і минув?
Мошка. Зараз, зараз, панове, скільки завгодно... (Налива і дає по дві). Мені отой голову заморочив... Люди добрі, не розходьтесь: ще по чарчині, по другій...
Усі. І слід,— це діло!
Наталка з Леонтієм крадуться по узбоччі і сідають за деревом. 
Мошка (частуючи). Вибачайте мені, панове, бо цей високорозумний мудрагель забив мені гвіздка в голову.
Карпо. А чого ж ти його чіпаєш?
Мошка. Що мені Степан? У мене серце болить за вас. Карпо. Ой, батько!
Свирид. Тим-то він остатній хліб і скуповує, щоб у дітей і зерна не було.
Мошка. Що ви на бідного Мошку? Он (озирається) що пані продала весь урожай, — то нічого, а що Мошка купив,— то вже він собачий син. Ой-ой! Ві ва гіз а цуре! Он у тих ямах Коломийчиха десять літ ховала від вас збіжжя, щоб під голод гроші злупити,— то їй можна, бо вона — християнська душа, а бідному жидові заробити й копійки годі, бо у його душі нема, у його замість неї пара... Ой вей, вей! Який ви справедливий народ!
Свирид. Та й Коломийчиха під пару Ривці.
Карпо. Та її бог покарав за скаредність: все зерно погнило.
Мошка. Одна тільки яма...
Карпо. Ой-ой! (Сміється).
Мошка. Ну, нехай дві, нехай дві! А решта,—щоб я на цім місці (хутко переходить) луснув, коли не перлина на перлині... Ось я відкопав з другої ями зерно (показує), і стара лупитиме гроші!
Явтух. Хто б і купував оту погань?
Свирид. А гля! Зерно добре...
Мошка. Та от... Абрумка з Очеретуватого давав добрий куртаж...
Карпо. Ти ще других жидків напусти!
Мошка. Не бійтесь, не допущу на вашу користь!
Сміх.
Смійтесь, смійтесь!
Свирид. От добрячий!
Карпо. Ой-ой! Хоч до рани клади.
Мошка. Не вірите? Ой, не випустіть цього хліба, закупайте у Коломийчихи; а вона, через те що всі гудять гнилим, продасть дешево. А на які гроші, питайте? Знайдемо, зробимо гешефт: я вас навчу, наведу, що і як...
Карпо. Ой-ой! Щось Мошка бреше цікаве.
Явтух. Ніби... діло... виходить.
Свирид. Діло то діло; одне тільки мені дивно, що Мошка за нами побивається, мов за кревними,— і ради
нас куртажу зрікається, і Коломийчиху продає... Чи він оце полюбив нас так дуже, чи вовк у лісі здох?
Усі. Ага, ага! Як у око!
Мошка. Любуню! Та хто ж вам сказав, що Мошка для громади буде дарма трудитись? Ой, де там! Мошка, і для рідного батька дарма руки не зведе...
Усі. Ха-ха-ха!! Правда, правда!
Мошка (частує усердно). Хіба Мошка дурень, щоб за ніц старатись? Ой, фе! Мошка про свою шкуру найперш подума.
Усі. Го-го-го! Ото щиро!
Карпо. Молодець! Наливай — за твоє здоров’я!
Другі. Сип і нам! За твоє!!
Мошка. Спасибі, поживайте на здоров’я! Хіба Мошку вигода, коли послідній кожух піде за кавалок хліба з межисівки? Ой, фе! А коли, жвиняйте, у мужика єсть і в засіках, і в штанях, то й у Мошкиній хаті веселіше: і сеє і теє, і купити, і перепродати, і перешахрувати...
Карпо. Ой зух! Ой зух!
Явтух. А правду каже.
Свирид. Щось не теє...
Мошка. Ви думаєте, що я при вас куртажу не матиму? Ой, де там! І Коломийчиха, і громада...
Усі. Не забудемо, не забудемо; тільки за нас руку держи, та збіжжя не випускай!
Мошка. Не випущу, не випущу: зубами держатиму...
Карпо. Ой Мошка — зух! Ой зух!
Мошка. Так слухайте ж, панове: поставте приговор, що вам нужда потребує купити весь хліб Коломийчишин, так щоб старшина зараз весь обчеський капітал повернув у хліб.
Усі. Діло, діло!
Мошка. А коли обчеських грошей мало, то хай своїх доложить... Я постараюсь.
Усі. За це спасибі!
Мошка. Йдіть же зараз до писаря, та й. до старшини... а то ще Степан поміша,— чули? Йому аби тещі пакість...
Карпо. О, він на неї!
Явтух. А брись! Коли ми прйговор... так ніхто! А то — годі!
Мошка. А так і слід! Ідіть просто до коршми; я зараз... могорич буде...
Карпо. Ну, ну! Ходім!
Усі. Ходім. (Пішли).
Мошка (по паузі, нюха табаку). Ox, ox, ox! Трудно на шветі чесному жидкові жить! (Пішов у клуню).
ВИХІД V
Леонтій, Наталка і Коломийчиха.
Наталка, як пішли люди, почала тихо співати; Леонтій може підтягати.
Свиридиха (від хати йде наліво). Нема старої, а та заливається... Хоч би Домаху знайти...
Наталка. Ой, уже пізно!
Леонтій. Та посидь ще.
Наталка. Хіба б я, серденько, не посиділа, так знаєш же: пішла по селу позику править, ну й вертається, як сатана, люта...
Коломийчиха (за хатою). Левку!! Наталко!! Де вони, паршиві пси? Так усе облогом і кинули! Хоч запали! На-тал-ко!!
Наталка. Ох, моя матінко!
Леонтій за кущ; а вона почала бігать коло ставка.
Тась, тась, тась! І куди вони запливли? Щоб шульпіка ще не вхопив... Шуги, шуги!! (Б'є в долоні). Шуги, шуги! Тась, тась!
Коломийчиха (підкрадається і за косу її). Шуги, шуги! (Б'є другою рукою по плечу). Тась, тась!
Наталка. Паніматко! За віщо? Пустіть!
Коломийчиха. Шуги, шуги!! Тась, тась!! Наталка. Пустіть-бо! Хіба я що? Гвалт!! Леонтій (з оберемком сіна). За віщо ви її? Коломийчиха (кинула Наталку; та пішла). А тобі, лодарю, яке діло?
Леонтій. Та як же? Дівчина нічого собі...
Коломийчиха. Ти знаєш? Знюхався? А це ти що, каторжний, робиш?!
Леонтій. Чого ви?
Коломийчиха. Куди це ти тарабаниш?
Леонтій. Куди? Не собі — коням.
Коломийчиха. Ах ти, собачий син! Підножня паша, а він сіно збавля!
Леонтій. Та яке ж це сіно? Бур’ян.
Коломийчиха. Бур’ян? Це у тебе з твоїм дурноголовим хазяїном бур’ян! Розграбили, розмантачили, рознесли! Іроди чортові! Харцизяки, п’яниці!
Леонтій. Не лайтесь! Бо я нічого собі, нічого, а вже колись...
Коломийчиха. Кинь мені зараз сіно і геть з левади!
Леонтій (кида). Та про мене... Нехай вам коні хоч поздихають, а я нічого...
Коломийчиха (вслід). А, щоб ти сам швидше здох та потяг у яму й зятька; от би вже й на похорони не пожалувала, свічку б поставила! Розграбили, розман-тачили, рознесли! (Вийшла).
ВИХІД VI
Домаха і Наталка.
Домаха (входить знервована зліва; за лаштунки) Не смійте мені й казати такого... і натякати навіть! Совісті нема! (Іде хутко). Тпху!!
Наталка (біжить). Пронеси, господи!
Домаха. Куди ти?
Наталка. Полотна збирати. (Несе).
Домаха. Наталко! Не бачила дядька Степана? Де це він?
Наталка. Кудись пішли...
Дома х а. Невже? А як божився! Що ж це? Обманює! Значить, правду кажуть? Степане! Степане!! (Пішла поза клуню).
ВИХІД VII
Коломийчиха і Свиридиха.
Коломийчиха (Наталці). Проворній, проворній! Повертайся!!
Свиридиха. А я вас, кумонько-благодієчко, піджидала... (Виходить зліва, від кіль перше Домаха).
Коломийчиха. Здорові, кумасю! Бачите, який розор мені? Оце, замість сподіваного багатства, послав мені господь зятька!
Свиридиха. Нема що гріха таїти — паскудненький...
Коломийчиха. Та хоч би від його, гаспида, унук був...
Свиридиха. Нікчема!
Коломийчиха. І не здиха...
Свиридиха. А жінка як кралечка... аж горить... Тут і чоловік є, закоханий у Домаху... при силі і багатий... Озолочу, каже... (Побачивши Мошку, шепче).
Коломийчиха. Живе ж на мою голову! Якби його хто з-за кутка зацідив обухом — половину б добра оддала!
Свиридиха пішла.
ВИХІД VIII
Ті ж і Мошка.
Мошка (підходить). Я ще гешефта хочу зробити, коли пані подякує...
Коломийчиха. Подякую, подякую: хоч ти вже за бідну вдову, а то зусюди б’ють.
Мошка. Я б пристроїв оцей хліб, коли б не ваш зятьок...
Коломийчиха. Невже і тут з ножем?
Мошка. Ой мамеле, тателе! Що він тут кричав: не допущу громаду гнилятину брати... Нашлю, кричить, дохтора, начальника... Людей збунтовав.
Коломийчиха (лама руки). Що ж мені, вішатись, чи що? І здихатись від такого харцизяки не можна... Ой, рятуйте,— пропала!..
Мошка. Єсть невеличкий спосіб... у вас а гіте копф... Коломийчиха. Тс-с! Он Домаха! Ходім!
Пішли за ворота направо улицею.
ВИХІД IX
Домаха, циганка, а потім Коломийчиха; Вечоріє.
Домаха (з-за клуні). Що ж це? І в леваді нема! У мене й руки холонуть. (Зуздрівши циганку в воротях). Ідіть сюди, йдіть: я давно вас жду.
Циганка. Рада, рада тебе, мою вродливую, побачити! Ну, як же, твоє серденько заспокоїлось?
Домаха. І-і, де вже там! Мого горя не перебредеш, не любить мене...
Циганка. То пусте.
Домаха. Таке пусте, що їсть шашіллю мозок, окропом обварює серце... Ви поворожіть мені, розважте тугу.
Циганка. І поворожу, і розкажу, моя горличко. Дай рученьку! (Дивиться на руку). Пристріт і наговір одної людини...
Домаха. Дівчини? Коханки?
Циганка. Уже чи простоволосої, чи покритої, то потім скажу...
Домаха (за груди). Ой лелечко!
Циганка. Ти дай мені, доню, воску ярого хунта зо два, та меду чистого хунта зо три, та сала доброго хунтів з п’ять, та льону чесаного кукол з десять, та полотна півштуки, та пшеничного борошна півмірочки,— то я вже доподлина про твоїх ворогів довідаюсь, а вже коли довідаюсь, то і прожену на очерета та на болота, — будеш щасливою!
Домаха. Ріднесенька моя! Та ви мене на світ народите: все, все дам! Око вирву — не пожалую!
Циганка. Ох ти, моя красна, та собі нещасна: крові в тобі молодої багато, та нема кого нею пригріти! Жити б тобі та тішитись!
Домаха. Ох, уже й життя моє — горе безпросвітне! Циганка. А ти б пошукала собі радості: хіба тільки й світу, що в вікні?
Домаха. Ой, що ви? Не хочу я другої долі; ви мені верніть ту, що мені богом дадена, що в мене лиходії з рук рвуть; моє-то ви мені оддайте, моє суджене, законне, а гріха мені не треба...
Коломийчиха (вертається). Все за тим глистюком побивається?
Домаха. Мамо!
Циганка. Побивається, господи, як побивається! Коломийчиха. Та я б давно плюнула; другі набиваються, королі — не то що...
Циганка. Та й я кажу...
Домаха. Мамо! (Одступа). І ви гріха не маєте дочці рідній казати таке? Свою дитину наставлять на лихе! Бога бійтеся! Як ножем, ви мене ударили в серце тим словом!
Коломийчиха. Дурна,— лихе! Та вже більш лихого, як твій чоловік, і не знайдеш!
Домаха. Не кореніть  мені мого чоловіка в вічі! Коломийчиха. Хоч у його й друга коханка є... з Очеретуватого? 
Домаха. Не може буть! Не вірю!
Коломийчиха. Не віриш? Спитай у Свиридихи! Домаха. Плетуха, зводниця!
Коломийчиха. Та он і знахарка скаже.
Циганка. Ох, правда, зозулечко; в мішку не сховаєш...
Домаха. Цього тільки не доставало! (За голову).
Коломийчиха. А ти не слинь, а повчи його кулаком та качалкою.
Циганка. Це помага... Ой-ой, як помага!
Домаха. Ох, не крайте мені серця! Не підніму я рук на Степана; не повірю вам, не повірю, поки не досвідчусь своїми очима! Нащо я й на світ родилась?! (Ридаючи, пішла).
Коломийчиха. Збожеволіла, зовсім стратила розум... Слухай, одверни у Домахи від його серце, щоб вона його зненавиділа, щоб він їй спротивів,— я тобі не знаю що...
Циганка. Добре! Спротивиться. Я їй приготую такого зілля, що як тільки хоч раз ковтне, то воно одіб’є їй всяку пам’ять; от буде ходити, а не буде тямити, хто вона, що і до чого. От як цурупалок, як довбня стане навіки, як довбня...
Коломийчиха (по паузі). Ні, ти вже їй краще не давай нічого, ні крапельки... Ти от надбай йому — і за неї, і за мене...
Тихо пішли, шепчучись, до хати.
ВИХІД X
Старшина і писар.
Старшина. Так Мошка, кажете, теє... дає мені по два злоті зарібку на Коломийчишину гниль.
Писар. Дає; звісно, як купите по сорок...
Старшина. І не збреше? З ним треба... ох-ох! З однієї давай, а другою держи!
Писар. Гроші вперед; обчеський капітал покриєте і тому подобие...
Старшина. Ох, господи, помилуй, мене, грішного... Так я зараз до Коломийчихи. Тільки он чи позволять старе зерно з магазина продати?
Писар. Стаття в інструкції указуєть: старшина дол-жон заботиться, чіоби ежегодно старое зерно обновлять
новим, поелику хліб із магазинов может бить повернутий не токмо на продовольствіє,- но і на обсімененіє полей.
Старшина. Ага, ага! Так я зараз... теє...
Писар. Присядьте, Ларіон Потапович! Коломийчи-шин хліб тоді тільки матиме ціну, коли його дозволять в магазин сипати.
Старшина. Так ви ж кажете, іцо є стаття?
Писар. Ет, чудні ви, єй-богу, Ларіоне Потаповичу! Ви думаєте, що як є стаття, так і шабаш? Ні, ще пождіть та подлубайте в голові: в інструкції одна стаття требує перемінити хліб на новий, а друга кричить,— хіба можна десятилітній хліб, та ще ямний, назвати новим? Розумієте? І тому подобие...
Старшина. Правда, правда... Ото й лихо, що ми теє... хоч і грамотні, та не друковані... А ви вже, як на органах...
Писар. Ви не думайте, що всьо так просто в законі! Закон — ето несходимая пуща; там книжок,— так і в вашу хату не влізуть... Н-да! Гражданскіє, воєнниє, уголовные, межевиє, лісовиє, поземельниє, імущественниє, подсудниє, неподсудниє, проступниє, непроступние, недо-імочниє, циркулярние... і тому подобие.
Старшина. І тому подобие?! Ох, господи, помилуй нас, грішних!
Писар. А скільки в кожній книжці одділов, розділов, глав, оглавленій, параграфов?! А скільки статей? Бачили, як два рої зіб’ються в одну купу і начнуть вигравати,— багато пчіл? Так статей іще більше. Одна говорить, приміром,— роби; а друга — не смій; а третя — пробуй! От і лови ті, які тобі потрібні і нанизуй на низку, щоб сила переважила супротивну... Тут і упрієш, потому — наука! Недарма же нашого брата товчуть? Е, коли б там прямо було сказано: «Запрещається, мов, старшині чай пить»,— то всякий би дурень второпав, а то ні,— піди та повчись!
Старшина. Ох-ох! Ви теє... ослаби, остави... припусти й одпусти... візьміть собі, Лук’ян Гаврилович, по п’ятачку з пуда, а мені буде й решти...
Писар. Спасибі, Ларіон Потапович, воно точно — труда... Но возьміть вніманіє і ізобрітеніє...
Старшина. Ох, темні ми! Одначе теє... і п’ятачки не валяються... прости, господи...
Писар. Звісно... Та я для вас по гроб живота...
Старшина. Прийдеться ж ще і Мошку, і громаді... та могорич... Ох, господи, боже мій!
Писар. Но возьмітє вніманіє отвітственность...
Старшина. Ох, не лякайте! Остави, ослаби... та цур йому!
Пауза.
Писар. Хіба ви такі полохливі?!
Старшина. Цур йому, цур! Одверни, господи!
Писар. Та я вас всяким одзивом оборудую, всякими рапортами вознесу, всякою справкою визволю!
Старшина. Так і беріть теє... п’ятачок...
Писар (довго дивиться йому в вічі). Воно тошно, Ларіон Потапович, коли што... так діло опасне... лучче плюнуть!
Старшина. Ну, теє... то й плюнути! Ох, пом’яни, господи, царя Давида і кротость його! (Ніби хоче встати).
Писар. А який би й вам прийшовсь кушик — верти-кальненький...
Старшина. Все в руці божій...
Писар. І можна б тим часом... поки новий посередник... оборудовати: все на громаду, а ми збоку...
Старшина. Ге! (Дивиться на писаря пильно). Так не марудьте теє... Беріть уже по гривеничку, та й кінець!
Писар. Спасибі, тепер благодарю покорно! Та я б і без гривеничка... всею душею...
Старшина. Ох, збави нас від напасті... Тільки уже як слід... Так я оце до Коломийчихи зараз.
Писар. Стійте! Пам’ятайте ж, поки Степан тут, то він не допустить по-чесному, по-благородному наше діло зробити...
Старшина. Еге! Помішав попользуватись з недоїмок.
Писар. А через кого сирітський наділ і ваше покопитне  пропало?
Старшина. Розірвав би його!
Писар. Так здихаємось... Даєте руку? Тоді за об-чеські гроші викрутимось і тому подобие...
Старшина. Ох, гріхи наші... і не нагадуйте... спати не можу... (Подає руку). На погибель йому!
Писар. А тепер ідіть і прижучте Коломийчиху холерним предписанієм... 
Старшина. Так, так! Я їй теє... а з вами, вірте! (Йде в ворота). У, жила чортова! Вициганив-таки п’ятака... Проте затягнемо!..
Писар. Ач, тихоня! Удає плохого, а й шкуру здере — не поділиться... Ну, й ми станемо насторожі, і таки забряжчить тут... Ах, що за предмет! І стаття прекраснійша, да законоположенія не виходить... (Пішов співаючи).
Чорниє очі, чорниє очі,
О, не глядіть-бо так на мене...
ВИХІД XI
Старшина і Коломийчиха.
Старшина (ідучи до хати). Щоб іще в пашенну яму не теє... А де тут господиня? Га?
Коломийчиха (виходить). А хто там?
Старшина. Це я, Онуфріївно...
Коломийчиха. Ларіон Потапович? Чого ж ви сюдою? Милості просимо до господи.
Старшина. Та я теє... до вас, Онуфріївно, по ділу уже вибачайте, а я теє... протокол!
Коломийчиха. Який? За що?
Старшина. За непорядки теє... за гнієніє... за порчу воздуха.
Коломийчиха. Що, що? Чи ви ще, може, не опохмелились,— так пожалуйте!
Старшина. Не ті часи, прости господи, щоб про хміль думати... Холера — ослаби й остави! Ну, і від начальства штахветний приказ, що коли тільки теє, так ані тхни — протокол, і пали.
Коломийчиха. Що пали?
Старшина. Що не попадеться!
Коломийчиха. Перехрестіться!
Старшина. Хрестили вже мене, Онуфріївно, а за мертве тіло і зловоніє — я зараз протокол...
Коломийчиха. Яке мертве тіло?
Старшина. Да таке, Онуфріївно,— здохлий кіт або кішка — досконально не знаю — лежить у вас на смітнику.
Коломийчиха. Та хіба ж се мертве тіло? Це ж падло, а падло на смітник і викидають.
Старшина. Сохрани боже! Тепер за гнієніє біда, а теє... всяке мертве тіло гниє — чи собака, чи кішка, чи ваша милость, от теє... і виходить смрадна зараза.
Коломийчиха. Так куди ж я буду вам здохлятину кидати? У ваш двір чи у сі ями?
Старшина. А нащот сих ям, дак я уже маю бумагу, щоб теє... хліб увесь викинуть і спалить... Завтра й приступимо з божою поміччю.
Коломийчиха. Як се? Хто має право добро мов палити?
Старшина. Холера! Бачили на базарі, як вивертають?..
Коломийчиха. Так то ж сливки та дині.
Старшина. Всякі гнилі продукти... в бумазі і хліб теє...
Коломийчиха. Та що се ви, Ларіон Потапович, жартуєте чи збиткуєтесь над вдовою?
Старшина. Не можу, нічого не можу. Сказано: хто, бува, коли як, так зараз теє... холодна й тюрма!
Коломийчиха. Що ж се? Денний розбій?! Та ви мене перше спаліть! (Плаче),
Старшина. І спалю, коли теє... Одно слово, приказ, щоб не було зловонія!
Коломийчиха. Мало ще мені зятька — так палить?! Розграбили, розмантачили, рознесли!..
Старшина. Та я що?.. Начальство... теє... Коломийчиха. Ой, гвалт! Ой, рятуйте! Пробі! (Реве).
Старшина. Та що ви? Вре село збіжиться!
Коломийчиха. Каравул! Граблять! Зять з старшиною!
Старшина (у тира лоба). От, зачепись,— наказаніє!
Коломийчиха. Та відкіль ви взяли, що мій хліб гнилий? У сій ямі проклятій, а там, у других...
ВИХІД XII
Ті ж та Степан, а потім Домаха.
Степан. Іще гірший.
Коломийчиха. Душогуб! Ножем ріже! Старшина. Він уже був теє... з ябедами; та я вашому Степану віри не йму.
Степан. Чого ж то так? Вигоди на руку нема? Користі з мого язика мало? Я знаю, що кісткою став вам у горлі,— мішаю.
Старшина. Та як ти смієш, блазень? У тюрму!!
Степан. Не зразу-бо! Поволі!! Проти вас я смію і не боюсь, бо всі ваші темні діла знаю; та не вдасться вам магазина ограбити, не вдасться й людей обездолити не залякаєте ви мене, і вас я виведу на чисту воду!
Старшина. Ах ти, припусти і одпусти! Та я тебе теє... у волості... згною! Не прогнівайся, Онуфріївно ще б, може, тебе пожалував, а через зятька — ні!
Коломийчиха. Ох, змилуйтесь над бідною вдовою,— карайте вже мого лиходія, годі вже мені через його страждати! Саджайте його хоч і в пекло!
Степан (до Домахи, що ввійшла). Он, чим мені тут не життя! Як мати твого чоловіка пристроює, — старшина виряджа у тюрму, а теща — у пекло...
Домаха. Мамо, пошануйте ж мене! Не руште його! Коломийчиха. І дочка не заступиться?!
Старшина. Е, я за його, теє... приймусь!..
Степан. Аби було за що! Совість у мене не вашої Старшина. А-а? Ну!
Коломийчиха. Всю ограбив мене...
Старшина. Волочіть на суд!
Коломийчиха. В ноги поклонюсь.
Домаха. Мамо! Краще мене банітуйте, а не паскудьте моєї дружини.
Коломийчиха. Та бога бійся! Він сміється над нею, рило верне, плює в вічі, полюбовницю заводить.
Степан. Брешеш! За таке слово... стережись!
Домаха. Мамо! Коли ви мене будете при всіх бити такими словами... то я перестану вас матір’ю звати, з пам’яті викину те слово...
Коломийчиха. Чуєте? Дочка матері зрікається! То він призвів!
Степан. Свята та божа! Весь би світ обдерла, таке ненажерливе серце,— і все оте людське добро закопала б у землю, щоб краще згнило, як отой хліб, аби не користувався народ. Всіх би проковтнула з дочкою, а тут плаче! Та од твоїх сліз трава жовкне!
Коломийчиха. Чуєте? Чуєте?
Старшина. Ходім я свідок! Заступимось!
Одходять до хати.
Домаха (до Степана, ламаючи руки). Христа ради! Скажи мені щиро... у тебе полюбовниці нема?
Степан. Нема!
Домаха (на коліна пада). Правда?!
Степан (підніма її). Правда!
Домаха (з риданням принада йому на груди). Степане! Тобі одному!!
 Завіса
ДІЯ ТРЕТЯ
Садок — пасіка. Посередині — вулики, св. Зосим. На першім плані: праворуч — курінь чи халабудка; ліворуч — в кутку криниця, каменем обложена, і тин з перелазом; од неї хід убік, за лаштунки. На третім плані, за св. Зосимом, дерево, на яке можна лізти. До хати хід праворуч вглиб.
ВИХІД І
Степан, Домаха, дід і Наталка.
Степан лежить, прикритий білим рядном, спить; Домаха сидить в головах, робота на колінах; дід сидить на обрубку. Наталка рве на середнім дереві вишні і кида їх у відро.
Домаха. Позавчора ходив він кудись по обчеським ділам: циганка приходила до матері, казала... А я не вірю та побиваюсь; коли це увечері вертається: мати до його такі приязні, що я аж здивувалась... Запросили вечеряти; от він поїв трошки гречаних галушечок та й пішов у клуню спати. А так у обляги як закричить,— ледве доліз до дверей... Я вискочила, та так об землю й ударилась. «Рятуйте,— кричу,— хто в бога вірує!» Збіглись і Наталка, і Леонтій, підняли мого Степана; а він, як дитина, поліг на руках і голову звісив: лице бліде, аж зелене, волосся на чолі злиплось, очі побіліли, а під ними сині смуги лягли... ледве дише, тільки кривава піна падає з уст... Одходить, богу душу оддає! Мати насилу прийшли; я в ноги їм: «Рятуйте!» А вони — по циганку б то знов? Так я не дозволила та до батюшки; зараз і прийшли: як почали — молоко, та оливу, та молитву, і хоч трохи одрятували, спасибі милосердному богу та їм... 
Дід. Свята душа... А з чого б, ти думаєш, сталося?
Домаха. Хто його зна, а щось страшне...
Дід. Не любить його твоя мати...
Домаха. Не люблять... Недобрі вони...
Дід. Як же ти не заступишся,— адже він тобі любий?
Домаха. Та він мені такий — душу б оддала!.. А тільки я, безталанна, не мила йому...
Дід. Он що?! Ох, ох, ох! Ти не побивайся: може, у його горе яке непідсильне, що невмоготу й волочити,— от він і до тебе байдужий, і до радощів.
Домаха. А чого ж до других? От за всіх мучиться. Дід. Того, що в його серце чуле; ти за те не ремствуй! Домаха. Чого ж до мене у його жалощів нема?
Дід. Може, таких, яких би ти бажала, поки й бракує, а ти правиш — от йому й досадно. Приміром, у мене грошей би не було, а ти з мокрим рядном...
Домаха. Коли б було, то й жалю нема; а коли б довідалась, що для других є, а для мене тільки дасть біг, то я б і вас не пожалувала.
Дід. Бачиш, яка ти пишна та горда!
Домаха. Все б перемогла, всякі б муки перетерпіла, а щоб покірно зректися свого щастя ради другої — ні! У мене від цієї думки серце в’яне.
Дід. А ти не давай думкам волі, бо від них все лихе зрина. От і мене посиротили давно, та якби я дав думкам волю — гріх би вчинив, а то й ходжу з своїм горем... Ну, прощавай,— я ще навідаюсь. (Цілує Степана). Дивись от за ним, не спускай з ока,— він ще плохий. Бач, до чого його довела людська злоба, так хоч ти пожалій, бо над ним вороги, як круки, уже каркають.
Домаха. Не одступлюсь! А вам, дідусю, спасибі за вашу приязнь до його, за ласкаві речі!
Дід. Що там! Всі ми дурні перед господом; нехай же він і йому, і тобі буде в поміч! (Іде). А таких злочинців крити не можна — гріх! До душогубства дійшли! (До Наталки). А ти, Наталко, коли що — до мене; мені Леонтій казав...
Наталка. Спасибі! Нехай вам бог за сироту!
ВИХІД II
Домаха і Степан.
Степан. Ох! Тут був хтось?
Домаха. Дід приходили. Розбудили? Як же тобі?
Степан. Нічого; а дід добряча душа... Дай мені руку! (Бере). Моя ти горлице! Упадаєш все, ночі не спиш, аж очі запали.
Домаха. То пусте, пройде, аби ти, мій соколе, одужав. Степан. Не тривожся: я такий уже, хоч і встати. (Підводиться).
Домаха. Ні, ні! Лежи: куди ще тобі!
Степан. Ти як з дитиною... а я був... проти тебе... може, за те і караюсь?
Домаха. Все, все забула; одно тільки ласкаве слово від тебе, один приязний погляд — і я щаслива... така щаслива, така щаслива! (Принада).
Степан. Золоте у тебе серце...
Домаха. Тепер господь повернув мені тебе, визволив з ями, то я тебе, голубе мій, хоронитиму, як зіницю в оці: адже мене ти не кинеш?
Степан. Сам не кину... А може, добрі люди поможуть...
Домаха (злякано). Як люди? Розрають нас знову? Не бути цьому, не бути! (Пригорта).
Степан. Заспокойся: ніхто мене красти не хоче, а з світу зігнати пробують...
Домаха. Ох, і не згадуй! Одведи, мати божа, заступи і помилуй!
Степан. А проте кожну хвилину можуть підсипати... Хороше моє життя!
Домаха. Хто підсипатиме?
Степан. Чи ти ж не догадуєшся?
Домаха. Ай! (Закрива вид руками).
Степан. Вона, мати твоя,— то моя смерть!
Домаха. Ой мамо, мамо! Та краще б ти мене порснула ножем! Тут і зоставатись страшно...
Степан. Одна й думка — аби встав... хоч у Очеретувате...
Домаха. Ні, не в Оче-ре-ту-ва-те! (Пауза. Гостро дивиться).
Степан. Куди хочеш... От сили тільки нема: украли посліднє добро, ограбили!
Домаха. Одпочивай — сили вернуться; я від тебе не одійду, вітру дихнути не дам, з своїх рук годуватиму.
Степан. Ох, Домахо, Домахо! Що мені з тобою, голубко, чинити? Любиш мене, а моє серце побите, пошарпане... Що зможу, що в силі — все для тебе, а що не зможу — не нарікай...
Домаха. Я і малому щастю рада.
Степан. Ослаб я страшенно: оце мене як збентежить що, то так серце і похолоне, а сила зника, мов до землі тягне — самі очі склепаються...
Домаха; Так і спи, одпочивай; тут затишно й холодок,— воно, дасть бог, сном і перейде; а я заколихаю тебе, як дитиночку, заспіваю і колискової, що ти вчив...
Степан. Горличко моя! (Закрива очі).
Домаха (довго дивиться, маха лопушиною і тихо-тихо співа). «Ой люлі, люлі, моя дитино,- вдень і вночі...»
ВИХІД III
Ті ж, [Наталка] і Коломийчиха.
Коломийчиха (іде здаля. До Наталки). А ти мені рви, та не в рот!
Наталка. І смаку не знаю.
Коломийчиха. Не знаєш?! (Наближається). Домахо!
Домаха затремтіла, опустила голову й стала шити.
(Підійшла). Домахо!.. Дитино моя! (Пауза). Домахо, чуєш?
Домаха підвела очі і гостро встромила їх у матір.
(Опустила очі) Ти б пішла хоч поїла, а то як мара сидиш...
Домаха. Не хочу.
Коломийчиха. Присилуй себе! (Пауза) Чи ти чуєш?
Домаха. Тихо!
Коломийчиха. А! Він тут?
Домаха заступа дорогу.
Йому ж лучче? (Пауза). Що ти мов кам’яна стала? (Пауза). Доню! Невже ти до матері й обізватись не хочеш?
Домаха (через силу). Важко.
Коломийчиха. З матір’ю?! Бог з тобою, доню! (Відійшла, утираючи очі. Пантрує Наталку, а далі — до криниці).
Домаха. Ой мамо, мамо! (Опустилась важко).
ВИХІД IV
Ті ж і Свиридиха з молодицею. Молодиця перш почала брати воду; Свиридиха надходить.
Свиридиха. Помагай біг! З п’ятінкою!
Молодиця. Спасибі, і вам!
Свиридиха. Чула про Коломийчиху?
Молодиця. Якесь нещастя?..
Свиридиха. Зятька отруїла.
Молодиця. Невже? Степана?
Свиридиха. Жаби дала з злості, що на зятьку не поживилася...
Молодиця. Ох, моя матінко!
Свиридиха. Щоб я луснула! Така не отруїть?! Ого!!
Молодиця (ідучи з відрами). Що то на світі діється?
Свиридиха (зуздрівши Коломийчиху). Благодієчко! Здорові були!
Коломийчиха. Будьте і ви, кумасю!
Свиридиха. А що, погано вашому зятеві?
Коломийчиха. Здоровісінький; покачався там трохи, а тепер вилежується...
Свиридиха. З’їв чого-небудь такого, чи що?
Коломийчиха. Господь його зна... Тепер лихі люди на мене, я знаю, раді і гори вернути... А я — як Христос перед жидами.
Свиридиха. Так-так; потурайте, чого не набрешуть, каторжні іроди! Хіба їм паршиві язики совість заціпить?
Коломийчиха. Та й то, скажіть на милість, кумасю; розміркуйте: кому хто більш на заваді? Чи він мені, чи я йому?
Свиридиха. Авжеж: що він вам? Не дала свого добра ні шеляга, та й уже! Тут не то він, а і рідна дитина нічого не вдіє.
Коломийчиха. Ну, а йому-то я на заваді, бо поки жива, то нічого з рук не пущу, а як умру, то він уже дурну жінку ограбить.
Свиридиха. Такий би не ограбив? Ого! З пір’ям злопає! Йому аби тещі здихатись...
Коломийчиха. Так ото ж для тещі і були галушечки приготовлені та якось знехотя і покуштував... Господь, знати, безневинного одвів, а призводника його ж рукою і покарав... Тільки ви не кажіть нікому!
Свиридиха. Цур йому!.. Та я власними ухами чула, як він похвалявся, що, мов, хоч сам пропаду, а її душогубку, доїду! От щоб мене хрест убив, коли брешу!
Коломийчиха. Пропала ж я, пропала! Що мені, бідній, робити, і ума не приложу... (Утира очі).
Свиридиха. Тягніть його до суду!!
Коломийчиха. Правда: може б, хоч усовістили чи мене, бідну вдову, захистили... Так коли треба буде мені свідчиків — уже ви не одкажіть, кумасю, а я вже оддячу: добре діло зробите, все одно що перед угодником Миколаєм свічку поставите...
Свиридиха. Як же, як же, моя благодієчко; та я за вас розпережусь, землю їстиму, жабу ссатиму: сама бачила, сама чула, мов усередині в його була! Прощавайте!
Коломийчиха (вслід). Спасибі вам, праведна душечко, спасибі. (Повернулась і до Наталки). А ти чого за пазуху вишні ховаєш?
Наталка. А куди ж його на дереві?
Коломийчиха. Ще нахопиться який чорт та подавить...
ВИХІД V
Ті ж і Мошка.
Мошка (виходить здаля). А я до вас, люба пані, по ділу... (Бере пригоршню черешень). Слічна ягода, антик!
Коломийчиха. Та тільки ж господь і вродив, та й то обнесли.	
Мошка. Ви б моїй Рифуні з ласки...
Коломийчиха. Дам, дам... Ну, яке ж діло?
Мошка. За хліб ваш справа вигорить... Я вже так за вас, так за вас, їх бін а їд, аж заслаб... ой вей! Той напосівся було палити, ну, теперечки гроші заплатить, хоч і малі, а все ж гроші!
Коломийчиха. Ох, ох! Бідна я удова; хоч ти вже, Мошку, за мене — оддячу, знаю, що рука руку...
Мошка. Ну, а як йому?
Коломийчиха. Видужає.
Мошка. І не буде гешторбен?
Коломийчиха. Одходимо встає уже...
Мошка. Ой вей! Нащо то? У вас така а гіте копф! (Чухається). Ех, досадно! Ну, так знаєте що-о? Теперечки, ще нужніше...
Коломийчиха. А що там?
Мошка. Нам треба мішків зо два, зо три самого попорченого зерна... але секретно...
Коломийчиха. Так приходьте з мішками і беріть уночі.
Мошка. А как господін Барбос? Вони у цей час не на ланцюзі і можуть розсердитись... а тут ще до них вискочить і господин Леонтій з дрючком... може бути а гіте кумедія!
Коломийчиха (усміхається). Не бійся: я на сю ніч Барбоса прив’яжу, Леонтія зашлю, а сама двір пантруватиму.
Мошка. Слічно, далібуг, слічно! (Озирається) Нам ще треба на малий час мати і ключ від магазина.
Коломийчиха. Ключ у Степана на очкурі.
Мошка. Ключ у Степана, а Степан у паніматки... Коломийчиха. Гаразд! Зайдеш, як смеркне.
Мошка пішов.
ВИХІД VI
Ті ж і Леонтій.
Коломийчиха. А ти куди це?
Леонтій. Та казали ж будяки у сливах вибити, чи що? Коломийчиха. Дивись же — коси мені не поламай! Леонтій. Та я нічого!
Коломийчиха повернулась, а Наталка дає Леонтію повну шапку черешень.
Коломийчиха (до Домахи). Доню! Дитино моя! Одумайся! (Пауза). Та йому ж зовсім хороше; не бійся — видужає... Молись милосердному богу і пречистій матері за їх ласку!
Домаха. Правда — тільки божа свята ласка...
Коломийчиха. Так з’їж, донечко, хоч чого-небудь... (Розгляда крадькома Степана).
Домаха. Не можу... не одійду... мені й не на думці... Коломийчиха. То я сюди принесу: хоч ложечку попробуй, хоч ложечку...
Домаха. Хіба, може... позавчорашні галушечки, то з’їмо...
Коломийчиха (аж одхитнулась) І ти на матір? Ой доню! Не бий ножем, коли не знаєш напевне! Не бери гріха на душу!
Домаха (закрива вид). Ох, яка я нещасна! (Рида). Простіть!.. Я піду... з’їм...
Коломийчиха (обніма і одводить). Вір, дочко,— ти мені дорожча над усе... і я... що тобі дороге, те й мені дорогим стане...
Домаха. Наталю! Гляди ж тут... і як що, зараз мене клич!.. (Заходить).
Наталка. Гаразд, не бійтесь!
Коломийчиха (зупинившись). Ти от збігай тільки та горшки висунь!
Наталка. Зараз! (Побігла).
Коломийчиха (хутко вертається до Степана). Там десь і ніж лежав? A-а! (Бере, нагинається і одрізує ключ). От ремешок!.. (Хова ключ, ніж кида і утіка хутко).
ВИХІД VII
Наталка і Леонтій.
Наталка виносить рядно, розстила і висипа на його вишні; розгорта і співа ad libitum пісню.
Леонтій (іде позаду з оберемком будяків; кинув та підкравсь і обняв міцно Наталку). Ух, моя зірочко!
Наталка. Ой! Чи ти не сказився?
Леонтій. А що?! Я нічого...
Наталка. Як нічого? Он дивись, що наробив! Всі черешні...
Леонтій. Та чорт їх бери! Нічого!
Наталка. Нічого, нічого! Он дивись! (Вийма з-за пазухи подавлені черешні і маже по виду Леонтія).
Леонтій. Е, коли так, так я ж тебе! (Бере жменю черешень).
Наталка (за руки його). Левку, голубчику! Ой, не руш! Не буду, серденько, більше! (Вибива вишні).
Леонтій (збира і женеться за Наталкою). Е, коли я нічого, а ти мене,— так і я!
Наталка (тіка). Ой, гвалт! Серденько!! Не бу-ду!!
ВИХІД VIII
Ті ж і Марина.
Марина (виходить з-за криниці, чорним платком зап'ята). Дівчино! Не знаєш, де тут Степан лежить? Мені казали — в пасіці...
Наталка (засоромилась). Он там, у курені...
Марина (йдучи). Що він? Як йому? Живий ще? Наталка. Хвалити бога, лучче.
Марина (як підійшла). Господи! Що ви зробили з ним? Це тінь одна! Царице небесна, пожальсь! (Навколішки).
Наталка. Е, що тепер, а якби вчора глянули!
Марина. Замордували, замордували! Йому вже рясту не топтати!
Наталка. Видужають, як бог дасть!.. (Пішла, пильно приглядаючись, спочатку до вишні, а потім до хати).
Степан (прокидаючись). Хто тут? Голос її! Чи сон це, чи рай уже? (Побачивши). Марино! Зірочко! Щастя моє!
Марина (обніма). Степку, ріднесенький! Заспокойся,— це я... Тільки не тривож себе...
Степан. Яким чудом? Чи бог перед смертю уже наді мною зглянувся?
Марина. Не кажи такого, не думай; ти одужаєш... Я вірю милосердію божому і правді небесній... Та ти і виглядаєш гаразд... Зблід трохи — правда... але така страшенна хвороба... від чого то?
Степан. Від тещиної руки... наступила на життя моє...
Марина. Я чула і скам’яніла з жаху... Ох, яку власть лукавий над миром узяв! А жінка ж?
Степан. Побивається... Вона не при чім тут...
Марина. Я знаю, що вона тебе любить; тільки як же вона від матері не могла тебе захистити?
Степан. Куди їй, бідній, проти тієї залізної волі! Вона і її доїде, а що мене, то вже неминуче в землю вб’є! Та не тільки вона, а тут чимало й поплічників знайдеться: на заваді я їм... живцем би з’їли...
Марина. Боженьку мій! За віщо ж то? Що ти їм учинив?
Степан. Та й нічого; хіба один чоловік може побороти зграю здирщиків, зухів, що тільки й годуються та жирують з людського лиха? Ну, не стерпиш, загавкаєш, покажеш на них пальцем нашій темноті... Що ж, почухаються, та й годі; а п’явкам людським все ж досада, що на них показують,— вони не люблять лементу, а люблять порядок та тишу... Ну й вернуть на мене гори, готові в ложці води утопити!
Марина. Цур їм! Не розпалюйсь так, не говори хутко: бач, аж забива тобі дух... На ось води!
Степан (п’є). Не можу, не можу здержати серця: так мені і гризе й порива... Тепер от під недорід та хворобу уже щось наші зверхники з жидом закаламутили...
Марина. Та не побивайся так: тобі вада, ти ще слабий... Лихе само себе виявить...
Степан. Якраз, діждешся! (Закашлявся). Сухе, добірне зерно з мого магазина продавати хотять! Сухе, як порох, чисте, як скло! Так я до нового посередника і подався...
Марина. Ну і що ж?
Степан. Тут, бач, поки нового посередника наставили, так справляв должность з другого участку; ну, тому й свого діла не переробиш, а на чуже уже не вистача часу... Так і орудував у нас «письмоводитель» — старий хапуга... А нашим це на руку ковінька. Новий же, на моє щастя, прибув, хоч тут і не знають, і мене вислухав уважно: «Не бійся, каже, кривди не допущу; а ти гаразд робиш, що за громадським добром так пильнуєш!» Далебі, такий славний!
Марина. От бач, світ таки не без добрих людей!
Степан. Та я боюсь, щоб, доки сонце зійде, роса очей не виїла: наші не дрімають, чатують... Он і теща галушечок гречаних зварила мені, потрактувала...
Марина. Годі! Не воруши себе... Бач, як задихався, одведи, господи! Я як почула, то й полетіла вітром, не тямлячись; тільки одна молитва у серці стояла — тебе застати, тебе рятувати...
Степан. Моє ти щастя! Та один погляд твоїх ясних очей надає мені стільки сили, що я чую себе дужим, зовсім здоровим... О! (Підводиться). Трохи тільки в голові крутиться, але трохи... і то того, що серце з радості мало не вискочить, аж тукотить... Чуєш?
Марина. Заспокойся! 1 я щаслива за ласку божу, що тебе бачу, що тебе чую...
Степан. Ах, яка ти мені дорога! Сонце! Світ! Радість! Марина. І ти мені... тільки... що я тебе просила... Степан. Слухай, моя єдина! Домаху мені так жалко, так жалко, що я б своє серце розірвав, аби її заспокоїти!.. Я корився твоєму слову, перемагав себе і її сльозам присягався нагнуть своє серце, скільки мога... Але що ж я вдію? Як побачив тебе, так у мене аж кричить отут, аж гвалтує щось над моїм розумом, наді мною!..
Марина. Ох, то горе, велике горе! Воно в’яже мені руки, заковує в кайдани мене! А я гріла такі чудові гадки, думала, що за божою поміччю... і життя нове піде, світле та тепле...
Степан. О, я і жду тільки нового життя,— та думка тільки і держить мене па світі; так далі битись з оцим моїм пеклом — ні змоги, ні хіті! Тільки й бажання — встати і ніколи вже сюди не вертатись.
Марина. Правда, біля такого нелюдського серця жить небезпечно: сатана і вдруге підіб’є, а оборони нема...
Степан. Нема... Чим же боронитися проти такого ідола, як моя теща, чим захиститися від вовків? Покорою, тихим словом, сльозою?
Марина. Часами і люте серце сумириться...
Степан. Як приволочеш до ями? Ні, проти зла тра й змагатися силою, кулаком, поки його не задавиш, не то воно проглине мир!
Марина. Не говори, Степку, так: гвалтом зла не викорениш, а більш роздратуєш... Та й гріх же душу сквернити того ради, що лихо панує...
Степан. І сквернити! Яка ж заслуга про свою душу дбати, а брата не визволить з зубів лиходія! Та хай я і кару від бога прийму, та принаймні знатиму, що не побоявся за обездоленого заступитись.
Марина. Ох, Степку, тебе страшно й слухати... Дід не те провадив... А у твоїх речах і завзяття хороше, і якась спокуса...
Степан (дише важко і дивиться радісно). Ах, як я кохаю тебе! Мозок терпеться!..
Марина. Степаночку, що ти? Лихий тобі серце бентежить...
Степан (палко). Умерти б зараз: несила більш муку нести... (Обніма).
Марина (борюкаючись слабо). Степане! Що це? Я ж людина... У мене серце живе ще, не мертве... Пошануй мене!.. Я тебе теж... (Цілує й одскакує з жаху). Боже! Що я дію?!
Степан. Куди ж ти, куди?
Марина (хапається за голову). Пекельний гріх!.. Забути совість... бога... забути закон... жінку твою безневинну... Одведи, мати божа!
Степан. Не тікай! Згляньсь!
Марина. Коли ти... отак... то й не побачиш... Степан. Прости! Плохий я ще... волі нема...
Марина. Яв селі пробуду,— паспорта треба... ще навідаюсь... (Хутко виходить).
Степан. Сонечко зникло... Знову темрява! (Сливе пада на постіл і, зімкнувши очі, важко дише).
ВИХІД IX
Домаха з Наталкою та Марина.
Домаха. Хто? Хто до мого Степана приходив? Наталка. Якась... мов черничка...
Домаха (доганя Марину). Стій! Хто ти така?
Марина. Дівчина з Очеретуватого, Марина.
Домаха. А-а! З Очеретуватого? (Збентежено). Чого ж ти приходила до мого чоловіка?
Марина. Навідати вбитого, рятувать від напасті...
Домаха. А тобі яке до його діло?
Марина. Він моєму серцю дорогий...
Домаха (хапа її за руку). Ти полюбовниця його?!
Марина. Ой!! (Пауза). Пробач собі боже це слово: ти ним ударила мене дарма... Глянь мені в вічі, чи я ж здольна такою лиходійкою бути, чи здатна другому життя заступити?
Домаха (довго дивиться на неї пильно). Так хто ж ти?
Марина. Я з ним виросла змалку; вкупі ми сиротами бігали, вкупі нас панночка одігріла, за кревних прийняла в двір, освітила нам розум; вкупі нас господь покарав смертю нашої панночки-матері, і вкупі нас знову почала бити лиха доля...
Домаха. Даруй мені, коли я тебе образила... Тільки серце моє болить і не дійма уже віри нікому, нічому; я сама нещасна, така нещасна, що і ворогові того не побажаю! Тебе поза очі ненавиділа я, бо Степана мого серце все обік тебе...
Марина (спустила очі). Правда; ми перш і побратися хотіли...
Домаха (з жахом). А-а! Так так?!
Марина. Але стій! Божусь, сестро, що я тепер люблю його як кревного, як брата, як друга... Тобі горе збурює душу і лихий бентежить думки...
Домаха. Ох, тяжке оте й горе,— чорним туманом на душу зляга, не дає дихати...
Марина. Знаю, сестро, знаю!
Домаха. Ні, не знаєш! Ти не знаєш, які то тяжкі та безпросвітні ночі, коли лежиш сама собі на сирітській постелі і ні до кого обізватися словом, а в серці мов ніж стремить, і воно по йому тукотить: «Не любить, не любить!» Ти не знаєш, як тоді думка за думкою нові вісті приносить, що він з другою розмовля, а то й обнімається, і як від того огнем тече кров і палить у грудях... А-а! Такої муки ще ти не знаєш!
Марина. Заспокойся! Ти любиш його?
Домаха. Над розум, над життя, над усе на світі; на гріх, на каторгу за його піду, а не віддам нікому!
Марина. Бачиш, ти кохаєш його надміру, не хочеш нікому віддати, кидаєшся на мене, як на ворога, а як же ти його не встерегла від других ворогів?
Домаха. Чи я ж винна?
Марина. Ти дочка; мати твоя не звір; певно, тебе хоч і по-своєму, а любить, так ти б могла постерегти ненависть її до своєї дружини і потушити її заздалегідь...
Домаха. Може; тільки мої муки сліпили мені очі...
Марина. А ті муки піднімали у матері ще більшу на твого чоловіка злобу...
Домаха. Ох, і то правда; але що ж мені чинити було?
Марина. Більше чоловікові віри діймати і покладатись на бога; не докорами та підозрами йому серце труїти, а теплою ласкою та покорою пригорнути його до себе...
Домаха. Чи я ж не пробувала, чи я ж не побивалася?
Марина. За себе, певно, а через те і лихо на світі встає: от ми обидві його, нещасного, любимо, тільки не однакова наша любов: я за його щастя готова вік страждати, а ти для свого щастя готова й його стратити...
Домаха. Зі мною ще ніхто так не говорив... Твоє слово запада мені в душу... Тільки серце щемить... Скажи мені, на бога, як на сповіді перед смертю: ти не однімеш у мене Степана, не по мою душу прийшла?
Марина. Присягаюсь богом, що йому, милосердному, доручила я своє серце і зреклася земної утіхи навіки!.. Я прийшла свого друга побачити, а не твоє щастя грабити, вір! І перше я одного тільки й бажала, щоб Степан покоривсь божій волі, полюбив тебе, став щасливим, а тепер, побачивши тебе, тільки за вашу згоду і буду бога молити.
Домаха. Ох, коли б тому була правда... Я б тебе не знаю як... (Хоче обняти й вагається).
Марина. А ти мені все-таки не віриш? Вважаєш за свого ворога?
Домаха. Не знаю... Щось мене тягне і ножем одпиха...
Марина. І мене, як сестру, не обнімеш?
Домаха. Обніму... тільки не ходи сюди... не бач його... мені страшно... ледве одрятувала... і знову...
Марина. Значить, не віриш... Бог з тобою! (Пішла). Домаха (вагається). Стій! Я хочу вірити...
Марина стала.
Тільки... (Махнула їй рукою від себе). Невже вона мене дурить? І очі, і голос купують мою віру... а проте вона, видко... вчена... обійти може... А як лукавить?.. У-у! Що ж мені з собою робити? І горить, і кипить усе! (Йде хутко до Степана; зупиняється на гвалт).
ВИХІД X
Ті ж і Коломийчиха.
Коломийчиха (до Наталки). А підійди-но сюди, підійди!
Наталка (підходить). Що ж там?
Коломийчиха. А це що? Вишні мої! А це що? Добро моє! (Підбира). Ах ти, сибірна! (За косу). Та я тобі косу одірву!
Наталка. Не руште. Годі!
Леонтій (вискакує). Ви вже ні, нічого... а то я не знаю... а нічого не побоюсь!
Коломийчиха. Ти ще мені звідкіль? Дивіться! Аж по уха заївся черешнями... Та що ви мене вкінець грабити хочете? Іроди каторжні, сатанинські виплодки!
Леонтій. Та хай вам з черешнями!.. Я за рощотом...
Наталка тіка.
Коломийчиха. За рощотом? У робочу пору? Леонтій. А що ж? Я нічого собі... а ви раз у раз...
і на дівчину... так чого там? Давайте рощот! Домаха (підбіга). Бога ради, мамо, не кричіть! Коломийчиха. Геть мені, навіжена! Леонтій. Рощот давай, та й нічого...
Коломийчиха (до його — той одступа). А щоб ти на вила собі кишки вимотав, щоб з тебе дух виперло, стонадцять куп чортів твоїй матері і твоєму батькові! (Випиха Леонтія).
Домаха. Мамо! Цитьте!..
Степан (схоплюється). Гвалт? Марина? Чи не її банітують? Теща? Горло перерву! (Одягається непритомно і бачить ніж). А, до речі!
Коломийчиха (наступа на Домаху). Та що ти мене своїм бовдуром, — я його не так підніму! Я всіх вас...
Степан. Катюга! Тікати до діда.
Домаха (заступа дорогу). Мамо! Не руште мого чоловіка! Буде вже!
Коломийчиха. Матір зобидили, так ти не за мене заступаєшся, а за свою ганчірку! Он полюбовниця до його приїхала — радій! Повісить її він на шию собі, на твоїх очах!
Домаха. Неправда! Мовчіть! Цього не буде!! Коломийчиха. Буде! Буде! Буде!
Домаха. Не мати ви: я від вас навіки втечу! Коломийчиха. Тікай, дурна, до його полюбовниці! (Пха).
Домаха (назад). Ай!
Коломийчиха безуважно пішла.
Степан (підбіга й припада до Домахи). Ходім, Домахо! Не плач, не плач же! Не вважай — то не мати!.. Ох, тільки ці сльози... тяжкі, тяжкі... А! Немов топлене олово, крапля по краплі пробивають груди...
Домаха (голосить). Полюбовниця... полюбовниця! Нащо ж ти мене, матінко, породила? Чом ти мене до схід сонця в ставку не втопила?.. (До Степана). Та убий ти мене краще, убий, прошу, — мені легше буде...
Степан. Що ти? Господь з тобою!
Домаха. Ота розлучниця моя, Марина, прийде сюди, і ви вкупі наді мною сміятиметесь?
Степан. Брешуть вони, брешуть на безневинну! І як ти кожному іродові віриш?
Домаха (сплеснула руками). Та як же не вірити, коли всі, всі кричать...
Степан. І всі, всі брешуть! (Зло). Не говори й ти так!
Домаха. Як же мовчати? Сили нема! Не любиш ти
мене, через когось ненавидиш! Я сподівалася, що хоч тепер... та що вже я не роби, хоч землю їж...
Степан. Знов докори? Та не рви мене тупицею!
Домаха. Не любиш, ненавидиш! (Розпашілась; очіпок спав). Чи бачила я ласку, чи чула тепле слово від тебе? На мої тихі речі — мовчиш; підійду до тебе— тікаєш; присяду — встаєш; приляжу — одвертаєшся... А! Та чи єсть же більша образа на світі?!
Степан. Та хворий я... У мене отут не серце, а жужелиця! (Закашлюється).
Домаха. Мати божа! Тебе беру в свідки,—чи я ж тому винна? Хіба б я зав’язала тобі світ, коли б знала?.. Слухай! (Кладе йому руки на плечі). Скажи мені, не криючись, чесно скажи, як перед богом на сповіді, чи ти й досі любиш Марину?
Степан (вагаючись). Люблю...
Домаха. Ха-ха-ха! Бачиш, а казав, що брешуть!
Степан. Люблю, але не так, як ти думаєш: не коханка вона мені, не полюбовниця,— я горло кожному перерву, хто осмілиться вдарить її тим словом,— а подруга, все одно що сестра, і я її як кревну люблю...
Домаха. І ти її любиш як кревну, як друга? Ха-ха!! Адже ж ти з нею, отою сестрою, хотів був побратись?
Степан. Ну що ж? Хотів...
Домаха (скаженіє). Так, не вірю я! Брешете ви обоє! Ти через сестру оту ненавидиш мене, через розлучницю мою люту: вона в твоїм серці, як жаба, сидить, вона й не пуска туди нікогісінько!
Степан. Схаменися! Не дратуй мене! Не печи мені огнем серця! А її не смій лаяти: вона тобі зла не вчинила.
Домаха. Як не вчинила? Кому ти законний чоловік — мені а чи їй? Кому я припоручена богом — тобі а чи їй?
Степан. Та вона мене від тебе не одніма.
Домаха. Як не одніма? Коли ти тільки про неї й думаєш, коли ти сохнеш по їй, кров’ю сходиш по їй, по гадюці!
Степан. Ей, не займай її, не лай! Не буди в моїх грудях злоби, бо я не знаю що...
Домаха (несамовито). Битимеш? За неї, каторжну? А!! Так бий же за підлу, бий! (Розпатлалась). Украв у мене через неї і щастя, і радості, і красу мою, то знущайся уже вкінець! Бий, топчи мене ногами!
ВИХІД XI
Ті ж і Коломийчиха.
Коломийчиха (надбіга). Так його! Так його!
Домаха. Ідіть собі! Не руште нас! Це моє діло: між чоловіком та жінкою — один бог!
Коломийчиха. Так між чоловіком же, а не чужим полюбовником?
Домаха. Цитьте! Не треба мені вас!
Степан (дрижить). Нехай договорює; нехай мирить, нехай сіє межи нами щастя! Виміщаєш, відьмо, за пана, що добра його не ковтнула? Знов готуєш галушечки?
Коломийчиха. Та як ти смієш, щеня, роззявляти писок на мене? Тебе ще, блазня, не вчили, дак я поучу! (Кидається бити).
Домаха (хапа за руки). Не руште! Не займайте!!
Степан. Пусти її,— нехай зачепить, нехай спробує!.. Ой, очортіла ж вона мені, як очортіла!.. (За спиною держить ножа).
Коломийчиха. Ах ти, виплювок! Похвалятися здумав?! Та я тебе як тріпону!!
Домаха. На бога!! Не руш його! Йди собі від гріха: він мій, а не твій!
Коломийчиха (одпиха її). Так і учи його! В ухо заїдь, падлюці!
Між дочкою й матір’ю йде боротьба.
Степан (труситься, не при собі). Пусти свою матір,— хай вона спробує... в ухо заїде... (Задихається).
Коломийчиха вирвалась; Степан до неї. Домаха, завваживши ніж, злякано межи них поривається, не маючи сили й кричати, і пада.
Ну, бий же! Сам себе підставляю! Життя моє знівечила, так нівеч і честь! Потіш свою паскудну, злодіяцьку руку та дай уже і мені потішитись! Ух, і потішусь же!!!
Коломийчиха (назад). Гвалт! Уб’є!!
Степан несамовито дрижить і кида з огидою ніж.
Завіса
ДІЯ ЧЕТВЕРТА
КАРТИНА 1
Середина світлиці в Коломийчихи, доволі багато вбрана. Двері посередині і в кімнату.
ВИХІД 1
Коломийчиха, старшина і писар (сидять за столом і частуються) .
Коломийчиха (налива чай старшині). Викушайте! Що ж ви так мало? (Підлива в чай рому).
Старшина. Благодареніє господу, уже по сеє... гріхи наші і попущення!.. (Гика часто і чим далі — сонніший).
Писар. Вєрно і неопровержимо.
Коломийчиха. Та ще подужаєте, а там он запіканочка готується...
Старшина. Запіканочка?! Ох, скусительство!.. Так, значиться... теє... задатку взяли ви сто карбованців... о!
Коломийчиха. Взяла, взяла бамажкою...
Старшина. І хліб увесь, пані моя... теє... продали по два злоті за пуд... ге! (Подає квиток). І розписочку оцю підпишіть... знаєте, так, для пам’яті... люди ми смертні... ослаби і остави...
Коломийчиха. Тачияж умію? Хреста поставлю...
Старшина. Та я вам, господи... себе б з животами... а порадок... 
Писар. Ставте, я посвідкую, та ще свідків подженьом... А от у волості, як прийдеться, так другу формальну розписку дасте на іншу суму...
Старшина. За те... теє... особо подякуємо... як казав...	
Коломийчиха. Та добре, добре, дай боже! А то тільки по два злоті! Хіба я сподівалася на такий розор! Похоронена у тих ямках моя десятилітня праця...
Старшина. Що ж, Онуфріївно! Все від бога... і зарібок... і холєра... Живе, приміром, надією чоловік, а далі — геп!
Писар. Н-да, промисел... і тому подобие! Не побивайтесь, одначе, Тетяно Онуфріївно, ето точно, что господь посітив вас зятьком...
Коломийчиха. Утік, щез!
Писар. Не може буть?!
Старшина. От, благодареніє господу...
Коломийчиха. Істинно. Тут була буча, і моя дурна таки визвірилась...
Писар. Весьма розумно; давно б слід...
Коломийчиха. Аяне казала? Так своєї та й своєї! А це другий день нема... Може, втопився?
Старшина. Чудесніше б діло!
Коломийчиха. Та, може, господь і змилувався...
Писар (підморгує). Та вже ж оце йому була повістка на той світ?.. Хе!
Коломийчиха (змішалась). Та... конечне... А що ж ви нічого не вживаєте — може, гаряченького?
Писар. Да я, признаться, Тетяно Онуфріївно, гарячительних напитків боюсь, а от лучче смикну очищеної та наливочки на потуху — однородні, виходять, статті... (Налива й п'є; потім налива вишнівки).
Коломийчиха. Звольтесь, ввольтесь, як знаєте.
Писар. Потому полоскать гарячою водою кишки після таких уголовних напитків даже обидно.
Старшина. Тошно... тільки, теє... парить...
Писар (п'є). А добра й вишнівка... а-а!
Коломийчиха. По перваку спиртом з медом долила.
Писар. Ага! Спотикач виходить,— то-то! (П'є). Н-да! Проізшествіє! Коли утопився або повісився, то благородно, принімая во вніманіє, що всім розв'язав руки; а коли побіг знов ябедничать і тому подобие,— то весьма подло, і нам нужно принять міри...
Старшина. Ох, одпусти й припусти,— треба круто...
Коломийчиха. Від того харциза станеться!..
Писар. Треба немедленно учинить розиск і дать приказ арештувать: може, все з магазина викрав?
Старшина. Так-так... прости господи согрішенія наші... та ще у вас єсть бамага...
Писар. Іміється бамажонка... антіресная...
Старшина. Про що ж вона? Ге! (Гика).
Писар. Гм, гм!.. (Позира на Коломийчиху). А ви чули, Ларіон Потапович, що ряба Мотря аж чотирьох привела?
Старшина. Ого! Ото плодюча!
Коломийчиха. Он странниця казала, що чула від спасенника, ніби той чув від когось, що тому казано, що за морем-кіяном десь народився антихрист...
Писар. І буде війна; неприятель хоче від нас всіх баб забрать...
Коломийчиха. Ой, не хочу до антихриста... Старшина: То що! Нехай... теє...
Коломийчиха. Чи ба! А як вам без бабів?
Писар. Н-да! Баба стаття нужная... необходимая... Старшина. Скусительство!..
Писар. Без баби випивка і тому подобие невозможно... потому што коли при таковім спотикачі — молодиця... зараз отвод і законоположеніє...
Коломийчиха. Уже! Так я піду по запіканку.
ВИХІД II
Ті ж без Коломиіічихи.
Писар. Як-таки, Ларіон Потапович, про секретні конхвиціальні бамаги і при посторонніх!
Старшина. Я й забув, що ми не в присутствії... теє... Так що там?
Писар (розверта бумагу). Треба вам сказать, що я днів п’ять назад послав від вас таковой рапорт: «Тринадцятого сего числа, місяця іюнія, усмотрен бил зловредний і предосудительний запах із магазина гнилосного содержанія; четирнадцятого сего же текущего м.ісяця услишано било, что оний же, Степан Петраш, будучи смотрителем магазина, супружескіх обязанностей не несьоть, а занімається гріхопаденієм; п’ятнадцятого того же числа постережено було, что вишепереченний Петраш распространяєть зловредні понятія і тому подобие...»
Старшина. Іменно, іменно теє... добре написали!.. Що то як чоловік друкований, не «мно, дло, тло»...
Писар. Наука!.. Так-от який одвіт воспослідував... Гм, гм! (Бормоче). Предписивається... собрать справки нащот урожая... і гаврашков... гм!.. Относительно єжелі бішена собака...
Старшина. А! Скажена б то?
Писар. То на станцію... гм!.. А на яку — чорт його зна!.. О! (Голосно). Што касательно смотрителя запасного хлібного магазина і переміни оного хліба, то — це що пише наш доброхотець, приятель, письмоводитель,— то предписивається: «Осмотріть магазин, составить протокол, общественний приговор, приняв относительно смотрителя охранітельния і дисциплінарні мери...» і тому
подобие... а относительно поступків общественний приговор...	
Старшина. Ох, господи, занадто вже вчено... Циплинарські... ципля... що ж воно? Циплятами б то теє... штрап?
Писар. Да який там штрап? Діс-ціп-лінарська мера! Яка це стаття? Понімаєте, що значить дісціпліна?
Старшина. А що?
Писар. Бачили, чим служивих учать? Дісціпліною! Старшина. Ага, себто теє... лозою...
Писар. Н-да, гарячительную припарочку, а охраненіє — рештанська; относительно же проступних поступков составить общественний приговор... А чим пахне таковая стаття?
Старшина. Це вже ми знаємо; це, виходить,—на висилку!
Писар. Н-да! Совершенно вірно: за поступки, возмущающіє общественное спокойствіє, в міста сибірської губернії... і тому подобие...
Старшина. Так, так, — це чудесно!
Писар. Розчудеснійше! При сем ще мені нише приватно: «Хапайтеся поки що і всяке нарушеніє форми воз-можне, поки нового нема...» Пам'ятайте, мов,— коваль клепле, поки тепле... і тому подобие... Дак я полагаю, без одволочок завтрішнього числа.
Старшина. Та завтра ж Івана Купала, у тому теє... ярмарок... тут ні духу не буде...
Писар. Сія-то стаття і понуждаєть мене к настоянію завтрішнього схода: поєліку всі на ярмарок їдуть, то, стало бить, ми можем по секретному наказу зоставить тут тільки таких хазяїв, які нам благоприятні, та з хуторян для восполненія арихметики зупинить нужное число нестроптивих, так що, принімая во вніманіє все вищеізложениоє, составиться концертное отділеніє.
Старшина. Так, так, іменно... Се річ до діла!
Писар. Тут треба похопитись, щоб все учинила громада, розумієте? А ми, стало буть, збоку: наша хата скраю — нічого не знаю! Приказ — діло сповняй, і тому подобие... А до приїзду того нового — і кінці в воду!
Старшина. Іменно, іменно... теє... поміч моя од господа, сотворшаго небо і землю!
Писар (крякнув). По сему умозаключенію слідуеть даже спотикачу.
Старшина (совіє). Можна...
вихід пі
Ті ж і Мошка.
Мошка. Поздоровляю, віншую з гешефтом!
Старшина. Спасибі. А коли теє... гроші?
Мошка. Уже купили?
Писар. Все чисто, до зерна...
Мошка. Ой, слічно! Ой-ой, як слічно! Теперечки тілько помагай боже! Гроші знайдемо...
Писар. На сухо не можна — пий! (Налива).
Мошка. За ваше здоров’я і добре поводіння! (П'є). Батюшка мене питали, що ви там шахруєте? Коли що, то я сам до начальства... Ох-ох! Треба хутче, щоб не спор-тили... І то все господин Степан дзвонить... Ой вей мір; і видзвонить ще нас із села, іх бін а їд!
Писар. У-у! Вредне! Ну, завтра ще ми потягаємось з тобою... ще хто кого видзвонить?
Старшина. Іменно завтра... теє...
Мошка. Та його нема... кудись побіг...
Писар. Тим паче: заочний приговор... розпорядження штахветне об арешті і тому подобие...
Старшина. І тому подобие...
Писар. Не знаєш, хто тут зостається?
Мошка. Зостається? А! Дід Мороз...
Писар. Подло! (Сплюнув).
Мошка. Ніц; він хворий, нездужає; потім Харко Дурний, Мотря Задрипа, Стеха...
Писар. То баби.
Старшина (засипа) Баби... прости господи... скусительство!
Писар (на його). Праведні душеньки упокояються« Мошка. Нехай собі... по трудах...
Писар. Н-да... Ти краще скажи, кого з хазяїв певніше зоставить?
Мошка. Кого? Пишіть: кума Карпа,— він хоч і в позиції у Степана, та своя сорочка — далібуг; Дмитра Коця — йому вдруге Степан не дав; Свирида Гудзя, Явтуха Свердла, Харка — я уже задобрив...
Писар. Обстоятельно... Він і в суддях сидить, та Карпо, та Гудзь... без’язикий — достаточно для присутствія...
Мошка. А то з хуторян — Пальоний, Веризуб, Запри-дух... (Старшина хропе). Щоб ви не впали ще?..
Писар. Та ну його! Значить, завтра все підтасуємо: суддів у старшини намочимо, понятих і громаду ти з Коломийчихою підшрубуєш... А магазин у тебе готовий?
Мошка (озирнувшись). Зверху все тухле.
Писар. До споду ніхто не добереться: жарота, потемненіє і тому подобие.
Мошка. Ох, і здихаємось того мешігене?
Писар. Незбежно. Я оце зараз заблаговременно і рішеніє суда, і приговор общественний приготую.
Мошка. Ой, антик, антик! Який без його може бути гешефт — аж страшно! Слухайте сюди, любуню: ви пишете в бамазі, що продали гниле з магазина зерно за низька ціна — бариш; ви пишете, що купили у Коломийчихи добре зерно за висока ціна — бариш; крестян поставляєте у сахарні за добрі гроші, а пишете — за ніц — бариш; ви будете роздавати у зиму з магазина зерно і писатимете, що здумаєте — бариш; ми, нарешті, весною продамо магазинний хліб, що нам дарма достанеться... і візьмемо — ой мамеле, тателе, хгевулт, скільки візьмемо!
Писар. Ти, Мошко,— диявол, убий мене бог — диявол! Таку штуку придумати! Та тебе породила, певно, відьма з сатаною укупі.
Мошка. Хе-хе-хе! А гіте фокус! Антик, як маме кохам, антик!
Старшина (покачнувшись). Ой свят, свят, свят! Де це я... теє?.. Що це?
Писар. Пішли б додому.
Старшина. Іменно, іменно... Припусти й одпусти, ослаби, остави...
Писар (Мошці). Проведи, та нащот хазяїв: я — рас-поряженіє, а ти — підготовку.
Мошка. Гіт! (Проводить під руку старшину).
ВИХІД IV
Ті ж і Коломийчиха.
Коломийчиха. Куди ж це? А запіканка?
Писар. Уже запікся — нехай спочива: ще не раз смикнемо... Це тільки введеніє з виводом, а продолженіє впредь.
Коломийчиха. Шкода, боже мій! А така ж запіканочка!
Писар. Попробуєм, посмакуємо.
Коломийчиха (налива). Як смола!
Писар (п'є). Нектар — неоспоримо і безапеляціонно! А ви от що: завтра всю підборну команду угостить — ето первая стаття; потім на зятька жалобу — за гріхо-падительноє нарушеніє союза, за розтрату чужої собственности, за присвоєніє документов — ето вторая стаття, і третяя, весьма сподручная, — свідків нащот покушенія на жизнь і розпространенія зловредних понятій.
Коломийчиха. Добре, добре; все як кажете»
Писар. І тоді ваш зятьок захурчить, і цей опит буде вірніший від вашого... Хе-хе-хе!
Коломийчиха (потупля очі). Ох, що ви!.. Де там?.. А і дочці, може, без його щастя випаде...
Писар. Н-да, такій красавиці по всім статтям і подо-баєть те, прінімая во вніманіє і тому подобие... дак можно для сього положенія цілий світ обікрасти.
Коломийчиха. Та, Лук’ян Гаврилович, при ваших документах,— господи!.. Аби тільки того здихатись...
Писар. Ех, Тетяно Онуфріївно, і через золото сльози ллються! (Прислухається). Що це воно, мов стогне хто чи харчить?..
Коломийчиха. Та то чи не Домаха? Вірите,—на замку держу: як утік отой бовдур, мало рук на себе не наложила... сказилася,— чисто несамовита!
Писар. Як же так саму кидать? Мало що може бути? Одімкніть зараз! Там щось не гаразд...
Коломийчиха. Ой, одведи, мати божа! (Кидається).
За нею писар.
Руки тремтять...
Писар помага.
Де вона? (Вбіга). Ой доню!
Писар. Що там? (Вскакує).
Коломийчиха. Поможіть... винести... пробі!
Після невеликої паузи виводять під руки зомлілу Домаху; очі їй хижі, погляд непритомний.
ВИХІД V
Ті ж і Домаха.
Коломийчиха. Ой, рятуйте! Давилася... дитя моє!
Домаха (важко дише). Що вам від мене треба? Чого ви прийшли?.. Чого мене виволокли?.. (Дужче; рве істерично волосся). І тут лізете мішать моїй волі?.. Ні, годі!! Над собою уже моя власть...
Коломийчиха. Доню моя!
Писар. Заспокойтесь, Домахо Калинівно!
Домаха. Годі, годі! Тішились наді мною цілий мій вік, гнули мене як лозу, вили з моїх жил вірьовки, знущались над моїм серцем,— годі!
Коломийчиха. Опам’ятайся, голубко! Що ти на матір рідну говориш?!
Домаха. Оддайте мені його! Куди ви його запроторили? Що поробили? Знов з світу зігнали?
Коломийчиха. Ай, цить!
Писар. Розиск дам — знайду... для вас, даже супроти нутряной симпатії знайду... з-під землі викопаю і тому подобие...
Домаха. Знайдіть... я не знаю що... обороніть... його мучать... він ізнов обливається кров’ю... піною сходить... Рятуйте мені його від матері!
Писар. Не сумлівайтесь... і тому подобие...
Коломийчиха. Та чим же я винна, що він тебе не хоче любити?
Домаха (схоплюється). Чим винна? Ха-ха-ха!! Та ти ж знала, що він мене не любить, що його женять насильно, ти знала! Захотілось променджувати мене на панське добро? За гроші, за гроші продала дочку, як вівцю повела на заріз!
Коломийчиха (плаче). Ох, до чого дожилася я! Рідна дочка банітує матір!
Домаха. Матір, матір! Так візьми ж рушник і задави ним своє порождения, задави: у мене духу не стало, а в тебе стане!
ВИХІД VI
Ті ж і Свиридиха.
Свиридиха (вбіга, засапавшись). Знайшла, знайшла... і його, і її... тут вони!
Писар і Коломийчиха. Кого?
Свиридиха. Степана!
Домаха скрикує.
Бачила... на леваді... вкупі з нею...
Домаха. З ким?
Свиридиха. З полюбовницею.
Домаха. Ай!! Де?!
Свиридиха. У дідовій леваді, що над озером; там і тепер застукати можна...
Писар. Стремительное з командою! (Вибіга).
Домаха (скажено). Тут вона! Тут полюбовниця? Розлучниця моя? Веди мене!
Коломийчиха. Та куди ти, доню?
Домаха. Гетьте! Веди, веди мене! Я їй гляну у вічі... Я їй скажу, що вона, жаба, брехала, брехала! A-а! Вона кров з мого серця випила... так нехай же, гадина, підплива власною кров'ю! (Схоплює ціж і вибіга).
Хутка зміна.
КАРТИНА 2
Левада. Мальовниче місце: справа і зліва — верби, лози; посередині — осокір; невдалі — очерет і чисте плесо води. Місячна ніч.
ВИХІД VII
Свиридиха і Домаха.
Домаха. Де ж вони, де?
Свиридиха. Тут, тут; не бійсь, знайдемо! Своїми власними очима бачила, як стояли і змовлялися, і оцими вухами чула, як він її тут дожидатиме.
Домаха. Але нема; може, втекли? Я поженусь за ними на край світу.
Свиридиха. Не втечуть,— циганка пантрує. Ти постій тут, а я ще загляну в два-три кутки. (Пішла).
Домаха. Земля піді мною горить... Так ось де, ось де моя розлучниця? А як присягалась, що мені шляху не перейде, що за мене дба! Ой, кипить, кипить у мене! Або їй у горло впнусь, або он туди кинусь... Щось пливе човном! Певно, вони? Ах, стережися ж, мій вороже лютий? (Забіга в лози).
ВИХІД VIII
Наталка, дівчата і Домаха.
1-	а дівчина. Приставай сюди човном, до дідової левади; ну, наляж!
2-	а дівчина. Як тут гарно! А дід не сполоха? Наталка. Дід? Ні! Давайте Ж гадати!
Всі. Давайте, давайте! Наталка. А свічечки маєте?
Всі. Маємо.
Наталка. Ну, так приліплюйте одні до своїх вінків, а другі до латаття; отак: одірвіть лататину, назвіть яким парубком та й пустіть...
1-	а дівчина. А як же після розбереш?
Наталка. Надкушуйте парубків. Ось, Петро — раз... (Одкусила й пустила). Ось, Денис — двічі; Назар — тричі...
2-	а дівчина. Бідний Назар, який покусаний!
Сміх.
1-	а дівчина. Я краще хвостика одкушу. Другі. Ото дурна!
Наталка. О, бачите — попускали парубків, нехай пливуть собі за водою... Ой-ой! (З ляком). Он уже один потонув... Хто то, гляньте?
2-	а дівчина. Максим, здається... Себто й умре?
1-	а дівчина. Атож, сього року; та він і хворий...
2-	а дівчина (до Наталки). А ти вже за Леонтія налякалася?
Наталка. Чого там?
1-а дівчина. Говори! По рушники, чула, посила. Наталка. Та годі там! Ось швидше, швидше сюди! Звідсіль вінки пускаймо: який потоне — та з нас умре; а який дожене парубка — тому у парі бути. Ну, всі по черзі... Тепер пісні до речі. (Зачина).
Всі підхоплюють.
Ой тихо, тихо Дунай воду несе, А ще тихше вінок коливає, А ще тихше вінок коливає — Нашу долю з води викликає: «Ох і доле, з’яви свої очі, Обізвися до нас серед ночі,— Хай віночок пливе та пишає, Своє щастя сліпе доганяє!»
1-	а дівчина. Догнав, догнав: моє щастя!
2-	а дівчина. А хоч би й побрались, чи то ж ще щастя? Наталка. Ох правда: не там щастя, де вінчаються,
а там, де вірно кохаються... Он моїй бувшій хазяйці Домасі яке щастя? І багата, й хороша, а сльозами — і встає, і ляга — умивається!
1-а дівчина. Ти кинула їх?
Наталка. Кинула, дід прийняли; через ту відьму стару й видержиш? І дочці нема життя через неї; напосілась на зятя, щоб з світу зігнати, та й уже! А дочка ще й сама чоловікові доріка,— так як же йому не тікати з пекла? Оце вчора прибіг до діда — лиця нема: ключа магазинного одрізали! Каже: «Більш не вернусь: там каторгою пахне...»
1-а дівчина. Кажуть, прийшла якась до його здалеку?
Наталка. Прийшла. Обнімала та плакала... А тихо! (Прислухається). Хтось плаче чи стогне?
1-	а дівчина. Ой, де?
Наталка. Та тут десь... Чуєте? Хтось хлипа?..
2-	а дівчина. То, може, вода...
Одні. Ні, то нехрещені діти... або русалки...
Всі. Ой, тікаймо, тікаймо! А то ще Купала втеряємо! (Похапцем одпливають на човні),
ВИХІД IX
Домаха сама.
Домаха (вискакує, злякана, ламаючи руки). Ой, там чорна тінь дрижить... туман марою встає... Страшно! Мати і я винні... Ніколи не вернеться? Ох, утеряла, утеряла голубонька — не піймаю!.. Ай, яка нудьга! Мов гадюка обвила моє серце і п’є кров. Кинуться у ту чорну яму... там і соми водяться... а на дні холодний та липкий глей... зразу затягне... А та друга? Обніматиметься, пригортатиметься? Ні, діждусь, гляну їй у вічі... А! Ось! (Одбіга назад, ховаючись в очереті),
ВИХІД X
Степан і Марина, потім Домаха.
Степан (виходить з Мариною), Марино! Я тебе ждав, як світу божого... Де ти барилась?
Марина (дитяче рада). Голубчику! Не можна було раніше. Зате бачиш, яка я рада, щаслива!
Степан. Чого?
Марина. Догадайся!
Степан. Не знаю, моя утіхо...
Марина. У, недогадливий! А того, що тепер уже я сміло, з чистим серцем і святою думкою скажу, що не кину тебе...
Оддалеки чути тихо купальські пісні, які тягнуться мало не до кінця сцени.
Степан. Раю мій! (Кидається).
В очереті щось зашелестіло.
Марина (зупиняє). Стій або краще сядь,— я все тобі розкажу.	
Степан. Сяду, сяду... У мене в очах сонце заграло... Це не ніч, а сліпучий день...
Марина Ну, сиди ж смирно! Пам'ятаєш, як дитиною ще мене, молодшої, слухався, а я розказувала?
Степан. Пам’ятаю, пам’ятаю. У мене й тепер, як у дитини, повно на серці колишнього щастя.
Марина. Ну і гаразд. Так от, Степку мій любий, коли я прочула, що лежиш ти отруєний, то мене ударила думка, що я тому винна, і мало я не стерялася, а коли правду про тещу дізнала, то серце у мене окипіло кров’ю і похолов мозок, як тебе визволить від напасті, від смерті?
Степан. Голубко моя, таки побивалась за мною!
Марина. Я потім бачила твою жінку... Вона тебе кохає без пам’яті — і я поклялась вам до помочі стати; одно тільки різало мою волю, що ти не подужаєш своєї упертої примхи і що я, замість поради й лагоди, сама ще розраду внесу... Я молилася гаряче, щоб господь напутав мою душу, і милосердний зглянувся...
Степан (стривожено). Що ж таке? Ти полохаєш мене...
Марина. Бачиш, Степане, ти нарікав на свою долю, на бога, а тебе одведено від великого гріха: адже я — сестра тобі! (Весело цілує).
Степан (одхитнувшись) Як сестра?
Домаха прокрадається ближче.
Марина. Так-таки — рідна сестра: матері у нас були різні, а батько один — покійний пан.
Степан. Хто тобі це сказав?
Марина. Дід Мороз. Бач, пашпорта мені треба було в вашій волості виправляти, бо покійна матір моя була родом з сього села; от мене й справили до діда. А вони як придивились та як заплачуть: «Як вилита,— кажуть,— моя покійна дочка! Ти ж моя унука,— від вашого очеретуватівського пана і моєї доні... Через його, прости йому боже, твоя мати й згоріла...»
Степан (схоплюється). Стій, стій! Це щось надзвичайне, страшне... Не може бути! У твоїй матері, певно, друга дочка була?
Марина. Ні, у моєї матері я одна тільки.
Степан. Як же дід не знав цього? Тебе не знав?
Марина. Матір по пологах одправили сюди, а мене зоставили при дворі; вони занедужали і перед смертю уже діду признались...
Степан. Не знаю... я й не стямлюсь... не збагну нічого...
Марина. Та от і причина, чого пан, тато наш, перелякались, довідавшись, що ти мене хочеш брати, чого на нас хотіли все своє добро одписати... Дід кажуть, що я на пана й похожа... То вірно і певно, що я твоя рідна сестра! (Обніма).
Степан. A-а! (Хапається за голову і сіда, мов підкошений).
Домаха виявляється з ножем.
Марина. Невже, Степанку, тобі гірко так взнати мене за сестру?
Степан. Ох!!
Марина. Чого ж?
Степан. Остатня... надія...
Марина. На що?
Степан. На щастя.
Марина (по паузі). І ти зміг думати, що я б здолала піти проти бога, що я б здатна була неповинній людині наступити на горло, украсти чуже щастя? Ох, Степку, Степку! Як мене мало ти знаєш, як мене мало ти поважаєш! (Змахнула сльози).
Домаха кида ніж.
Степан (кидається в ноги Марині). Прости, даруй мені! Прости, сестро! Я не при собі... У мене в грудях пече... мозок горить... темріє в очах... Я не знаю чого,
а чую в собі таку страшенну муку, якої несила терпіти... Даруй, сестро, твоєму нещасному братові!
Марина (обніма і цілує в голову). Вгамуй, ріднесенький мій, отиш своє серце: його лукавий бентежить, бунтує гріхом.
Степан. Слухай, сестро,— завваж! Докори і сльози від жінки, лайка і прокльони від тещі, цькування й напасті від писаря й старшини, зневір’я і образи від селян, за яких я щодня розпинався... Дома щоденне пекло без упину, без передишки — і одна тільки мрія, що від тебе буде рятунок; як я і що,— я не домислювався, а тільки тією мрією я й жив, тільки вона мені сили скріпляла...
Марина. Ну, а Марина-сестра хіба не зможе протягти руку своєму братові? Тільки не в мені, грішній, спасіння, а в господі і його святій ласці... Покорись їй, одкинь оту пекельну завзятість від свого серця, поглянь тихим, незлим оком на свою Домаху, полюби її за щире кохання, зроби щасливою!..
Домаха не здержує плачу.
Степан. Ох, правда твоя... Тільки що я зроблю з оцим проклятим серцем? (Б'є його кулаком). Адже не вілен я над ним, а воно наді мною панує... Не можу я йому звеліти: забудь ту, а пригорнись до цієї! Не можу! От хіба ножем його порснути, то зможу, та й годі!
Марина. Ні, зможеш і друге: у тебе воно справедливе і добре; то його озвірило горе... Подумай: гріх же за добро платити людині лихим; тобі господь припоручив душу, а ти зрікаєшся її... Цураєшся, коди сам її обездолив!..
Пісні стихають.
Степан. Марино... ти янгол!
Марина. А як буду я вашому щастю радіти, як буду жити тільки для вас!
Степан. Сестро моя!!
Марина. Я хотіла була від миру заховати своє серце і спасатись в черницях... а тепер спасатись буду, помагаючи тобі у всім, у всім добрім, кохаючись у ваших дітках, у радощах твоєї дорогої дружини...
Домаха (кидається в ноги Марині). Прости! Прости! Я хотіла підняти на тебе руку, на тебе, святу...
Марина. Домахо, що ти? 
Степан. Жінка тут?! (Разом)
Домаха (в ногах). Ти мати мені... сестра... Богом послана доля!..
Марина. Голубочко! Що ти? Заспокойся!
Домаха (плазує до чоловіка). Степане! Прости мені! Я тільки своє горе знала... а твого не відала... Пекельна рвія пекла мені очі... Даруй мені і моє кохання... сліпе!
Степан (підійма і пригорта її). Люба моя! Тепер не побивайся!
ВИХІД XI
Ті ж і писар з десяцьким та Коломийчиха з Свиридихою.
Писар. Беріть його! Він арештований.
Степан (пручається). Ким і за що?
Писар. Начальством за кражу! В’яжіть його! Марина. Неправда!
Домаха. Не дам!
Коломийчиха (пха Марину). Куди, повіє? (Хапа Домаху). А ти — ні писни!
Степан. Гетьте, я сам піду і одвіт дам: не бійтесь!
Завіса

ДІЯ П’ЯТА
Середина розправи — велика світлиця; широкі двері просто на ганок, так що коли вони одчинені, видко частину волосного дворища; другі, з гратчастим віконцем,— до арештантської; навпроти — ще двері до кімнати. На задній стіні два одчинених вікна; на бокових — по одному. На передконі, під бокову стіну,— стіл, зап'ятий зеленим сукном; на йому книжки й писарські прилади; навкруги — дзиглики. День.
ВИХІД І
Старшина, писар, Карпо, Харко, Гудзь, Коломийчиха, знахарка, Свиридиха і народ.
Старшина сидить посеред столу; пообіруч його — судді, Карпо, Гудзь і Харко; навпроти зрителів — писар; на задній лаві — Коломийчиха з свідками; коло дверей — жінки й чоловіки.
Старшина. Присутствіє... теє... одкрито... Хто з жалобою?
Коломийчиха (підходить). Я, пане старшино й судді!
Писар. Ізложіть содержанів.
Коломийчиха. Що тут ложити? Виложили вже: оце й вся, як стою! А содержанів чиє ж, як не моє? Та спитайте, панове судді, в кого попало, і мале дитя скаже, що зять мій, Степан Петраш, не чоловік моїй дочці Домасі: не хоче з нею по закону жити.
Молодиця (коло дверей). Отака саме і в мене цяця... Свирид. Та ви ж, тітко, надолужуєте?
Сміх.
Коломийчиха. Я спочатку думала, що він від хворості, та жаліла, воловодилася з ним... А моя донечка сміховищем на все село стала — сохне, в’яне...
Писар. Н-да! Можно вообразіть... При тілі...
Карпо. Ой біда!
Харко. Як паляниця!
Гудзь (за весь час мовчить, часом зітха, іноді промовля). Гм! Гм! Еге!
Старшина. Скусительство...
Коломийчиха. А він, каторжний, не туди дивиться, куди слід...
Старшина. Не туди?!
Коломийчиха. Еге ж, не туди: приволік собі з Очеретуватого, звиняйте, спідницю...
Писар. Подтверждаю, що вчорашнього числа сія гріхопадительная чета була спіймана на гарячім учинку.
Старшина. Ого-го! 
Карпо. Ой лихо!  (Разом)
Харко. Важно! 
Легкий сміх.
Коломийчиха. Так-так... істинно...
Писар (показує їй знаками). А окромя етіх обстоятельствов що?
Коломийчиха. Ага! Ще ограбив мене, порозпозичав гроші і розписок не дає; з ножем кидався... похваляється підпалити...
Писар. Утішительно!
Карпо і Харко. Одведи боже!
Старшина. Приведіть... теє... підсудимого?
Десяцькі пішли до арештантської.
Голоси (за дверима). От лиходій! Пропали ми!
Юрба напира в двері, розчиня їх, і вони так і зостаються до кінця; дехто ввіходить в світлицю.
ВИХІД II
Ті ж і Дід, за ним іЛеонтій з Наталкою.
Голоси. Пропустіть діда, пропустіть!
Свирид (до діда, що зупинився в дверях). Слабі, а все трудитесь.
Писар (тихо до старшини). Притьопався...
Старшина. Попущеніє боже!
Дід (його піддержують). Поки бог мене на ногах держить, треба і для громади потрудитись, чим снага, а не лежати на печі нікчемним лодарем. От і вас сюди теж загнала нужда, а то й горе мужиче; а я знаю, яке воно солодке буває: без сліз виїда очі, без морозу голову білить, без ваги гне людину до сирої землі.
Старшина. А годі там... теє... патякати...
Дід (недочува і ввіходить ближче). А то по якому ділу, дітки, зібрались?
Голоси (з-за дверей). Про запасний магазин, що зерно погнило і що нового треба...
Свирид. Та про Петраша, що злодій.
Голоси (з-за дверей). Підпалювати хоче!
Дід. Ага! Он що! Напосілись-таки на Степана, а вам хотять туману пустить... та й обібрати уже вкрай...
Писар. Що це за безпорядок?
Старшина. Тихо мені! Анігу!!
Входить Степан.
ВИХІД III
Ті ж і Степан.
Старшина. На тебе твоя теща... теє... занесла багато жалоб — за грабіж, за крадіж, за смертовбивство, за дочку, за полюбовницю... Так теє... чим маєш оправдитись?
Степан. За грабіж і за крадіж — нехай вона доказує; адже злодій і здирщик ніколи своєї вини сам не призна,— ви ж добре це самі знаєте; про душогубство тещу мою, Коломийчиху, розпитайте — вона у цих справах митець... А щодо моєї жінки й других брехень, то це не вашої парахвії і не вашого розуму діло,— тут тільки суддя он хто (на небо) та ось хто (на серце). А от ви мені краще скажіть, по якому праву і за що мене арештували?
Писар. Своевременно будеть опубліковано.
Степан. Урем’я пройшло, і я мушу знати: не по жалобі ж Коломийчихи ви робите розбої нічні?
Писар. По казьонній чрезвичайній надобності і тому подобие...
Старшина. Так, так... по бамазі... і казьонній... як утікача...
Степан. І Марину схопили теж по казьонній надобності?
Дід. Ма-ри-ну? Моя унука заарештована? Люди добрі! Гвалт!! Заступіться!
Старшина. Що ти, діду, теє... безпорядки? З ума вижив від старості, чи що?
Дід. Хоч я і старий, а ще господь від мене не одібрав розуму, і я все бачу і розумію... А ти не розбійничай; зараз визволь мою унуку!
Старшина. Та я не теє... Де ж вона?
Степан. Випустіть зараз мою сестру, бо за неї поплатитесь... Голову кладу, що поплатитесь!
Старшина. Га? Похвалки?!
Писар. І в присутствії!!
Молодиця (діду). У Коломийчишину комору замкнули,— сама бачила: у одну Домаху, а у другу — певно, вашу...
Дід. Так ходім! Поможіть хто!
Явтух. Я з вами!
Дід (у дверях). Насильства! Розбої!!
Старшина (до писаря). Що ж це... теє?.. Ослаби й остави!
Писар. Пустяковина... Кінчайте діло!
ВИХІД IV
Ті ж без Явтуха й діда.
Старшина. Ага! Так, швидше!.. (До Коломийчихи). Свідків маєш?
Коломийчиха (озирається). Привела.
Леонтій (виступа). Я — тутечки.
Писар. Цей у неї наймитував. (До Леонтія). Ти з якої волості?
Леонтій. З Мозуліївки.
Кар по. Ага! Знаю... Там брат твій, Антін Бондар, що недавно женився?
Леонтій. Там, там.
Карпо. І добре живе з жінкою?
Леонтій. Та... нічого.
Карпо. А хороша?
Леонтій. Нічого собі.
Харко. А старшина який?
Леонтій. Звісно... проте — нічого...
Писар (нетерпляче). Та що ви, панове, про посторонне і тому подобие: він уже рік, як і в селі своїм був, та й дурень.
Карпо. Ага! (Заспокоївся).
Писар. По цьому ділу що знаєш?
Л еон тій. По ділу? (Чухається). По ділові... жалоба... виходить...
Писар. Ну?!
Леонтій. Вона мене анахтемою — я нічого; вона мене виродком — я нічого; вона мене в батька й матір...
Коломийчиха. Та що ви його, розбійника, слухаєте?
Леонтій. Розбійника? Ач! Робив цілий рік — і нікоторого...
Писар. Ступай геть!
Харко. Гроші, либонь, править.
Коломийчиха. Бреше все, не вірте!
Писар. Це, господа судді, друга, виходить, стаття... інчая жалоба... і настоящому судопроізводству не підсудна. Дак її на після одсунути і тому подобие...
Старшина (лупа очима). Ага! На після... теє... конешне.
Писар. Ступай!
Леонтій. Коли на після, то нічого... нехай...
Його випихають.
Старшина. Ну, далі хто там?.. Теє... (Куня, чимдалі більш).
Писар. Тільки не посторонні, а по цьому ділу.
Циганка виходить злякана, їй Коломийчиха шепоче.
Що за потороча?
Циганка. Знахарка... при шушвалівськім шатрі...
Писар. Ну?
Степан. Цікаво!
Циганка. Коли я що, господи, то нехай би я більш дітей не мала, не то що!
Харко. їй ще про дітей? Го-го!
Сміх.
Писар. Говори діло.
Циганка. Хай мене хрест уб’є, коли брешу... Я й брехень ніяких не розпускала... чи сестра, чи полюбовниця...
Степан. А тільки зілля... чи мишак добувала?
Циганка. Ой, хай мене чортяка злопає, — ні! Я тільки словом... та водицею... а більш нічого не знаю... От щоб ти такий щасливий та уродливий...
Карпо. Нічого не розберу.
Харко. Анітелень!
Писар (до циганки). Геть, коли не знаєш! Далі хто?
Циганку теж виводять.
Свиридиха (виходить сміливо). Ох, панове судді і благодітелі! По чистій совісті, як на євангелії,— нехай мене грім ударить, коли брешу: сама власними очима бачила і оцими ухами чула, як Степан на свою тещу похвалявся, що, говорить, піднесу їй такої страви, щоб робаки завелися... Та взяв ото пересушеної жаби та гадючих яєчок...
Степан. Так це я робив? І ви знаєте? По чистій совісті кажете? Та вас же і звідтіль (на небо) хтось слуха!
Свиридиха. Щоб я не знаю що... а мені казано... присягались...
Степан. Коломийчиха? Ха!!
Писар. Не перебивать!
Карпо (до Свиридихи). Та про що се ти?
Свиридиха. Про галушечки.
Карпо. Які галушечки?
Свиридиха. Та гречані ж.
Карпо. Щось не те...
Харко. Не до речі...
Коломийчиха (маха рукою). Та ви, бабо, не про те...
Степан. Ні, іменно про це й слід.
Писар. Підсудний, мовчать!
Старшина. Тихо! (Сопе й куня).
Свиридиха. А! Про друге? Можу... і про друге можу... Оце весною, на преполовения, мочила я полотна з дівчиною...
Наталка. Та й украли у мене півсувоя...
Свиридиха. Що се за напасть? Коли я крала, коли? Наталка. На преполовения; я сама й витрусила... Свиридиха. Ах ти кирпата шелихвістко!
Наталка. Ач, свята та божа!
Свиридиха. Та я тебе...
Наталка. А зась, ряба відьмо!
Спільний регіт. Чути: «Ловко!», «Ану-ну!».
Старшина (кинувся). Га? Що?! В холодну їх! Соцькі! (До писаря). І як-таки допустить таке?
Соцькі виводять їх у двері.
Писар. Ваше діло за порядком; моє — за законами. Старшина (Коломийчисі). Так що ж ви хочете? Коломийчиха. А я знаю? Пропишіть його на висилку і одберіть хоч розписки.
Писар. Относительно висилки стаття указуєт сход... обчеський приговор... а што касательно документів, то що подсудимий скаже?
Степан. Нікому я нічого не позичав, документів не маю, а що прожив, то прожив сам з її дочкою, бо теща нам оддала господарство на прожиток. Коли ж вона править тепер з зятя за харч, то хай докаже скільки — і я хоч роками...
Коломийчиха. Ох, душогубець! Бодай уже я не ждала твого оддавання: на подзвіння бери собі!
Степан. Хто з нас душогубець — цікаво б було знати? А ви, господа судді, розбираєте такі діла, до яких жодного права не маєте, слухаєте нісенітниці якихсь горілчаних свідків, а в вашому селі отруєно чоловіка, і вам байдуже було пошукати тому причину, хоч потурбуватися...
Старшина. Та я теє... про це незвістен... Ох, господи! Як воно?
Писар. То посторонне, а от Коломийчишині жалоби, полагаю, доказані...
Степан. Доказані?! Чуєте, люди добрі?
Гомін.
Невже, панове судді?
Карпо. Ой, свідки, щось не те..
Харко. Нічого не розібрав.
Писар (старшині). Замніть!.. Хай тепер сход: у мене рішення суда готове.
Старшина. Ага, ага!.. З божою поміччю... на сход!
Писар. Підсудимого удаліть, бо про його ж...
Старшина (десяцьким). Одведіть Степана в холодну.
Степан. Як же це? Про мене сход... За очі мене будуть судити, не кажучи й за що?
Писар. Предписаніє штахветне — раз, і стаття закону — два!
Степан. Так, так! (До юрби в двері). Ну, судіть же мене, браття, й за очі; чим винен перед вами — не знаю; хіба тим, що ворогам вашим в зуби зав’яз? Ну, так мені одрадісно буде почути ваш присуд!
Чулий гомін.
Писар (старшині). Що ж ви дозволяєте бунтовать? Старшина. Ведіть його мерщій!
Степана заводять до арештантської.
Писар (до Карпа і Харка). Ви теж ідіть та піддержите. (До гурту). Жінки — тут сидіть! (До соцьких). А з двору — вигнать.
Чоловіки всі виходять. Карпо і Харко зупиняються зараз за дверима, спинами до зрителів. Мошка входить в хату. Видко в дверях і в вікнах юрбу. Галас, гомін. Соцькі отишують.
ВИХІД V
Ті ж без Степана і Мошка.
Писар (до Мошки, що з двору ввійшов). Ну що? Всіх підмогоричив?
Мошка. Здається, всіх.
Писар. Ну і як?
Мошка. Хуторяни за нас.
Писар. А наші?
Мошка. Наших жменька: всі на ярмарку... Здається, гіт!
Старшина (в двері). Сход одкрито. Писар прочита вам приказ. (Одходить).
Писар (стає з бумагою на дверях, спиною до зрителів). Тихо!! Панове-громадо! Ось бамага, щоб неукоснительно... (Чита мов). Гм, гм! (Одкашлюеться). «Собрать сход, освидітельствовать магазин, і буде зерно вкажеться негодним, то його продать і замінить новим... донесши о сем немедленно».
Мошка щось шепнув старшині, а далі — до Коломийчихи.
Голоси. А хто ж свідкував магазин?
Писар. Добросовісні — Карпо, Харко і Свирид; ви їх розпитайте і обміркуйте,— це ваше діло, а наше — донести, коли хто супроти... Так оце первая стаття; а вторительная — за Степана Петраша... Чули ж, що розбійничає і намірен Коломийчиху підпалити і тому подобие...
Голос (від вікна). Та ту й варта!
Писар. А як вона загориться, то піде за димом усе село.
Голоси (за дверима). Ой, піде! Як порох!
Мошка (тихо старшині). Може б, пивця?
Старшина. Принеси... а то... пекло пеклом...
Мошка побіг у бокові двері. Коломийчиха й інші посунулись до середніх дверей і там купчаться.
Писар. Бамага глаголет: «Замічено, што оний Степан Петраш весьма неблагонадьожних мислей і дерзкий бунтовник, а посему: составить немедленно обчеськйй приговор на виселеніє його в оддальонні області, а средства на те, не отягчая крестян, ізискати із запасного капіталу».
Старшина (випивши пиво). Ху! Важне, холодне!
Мошка (приніс жбан пива і чотири кухлі). На здоров'ячко, аби справа...
Старшина. Ох-ох-ох!.. Пронеси господи!
Писар. Так ось що начальство приказує... і від вас ані копійки на те грошей не править. Майте на увазі — лютість Степана на тещу, пожежу, приказ начальства і тому подібне... Так, первое, судіть за магазин, а потім — за Петраша... а ми тільки донесемо! (Одходить до столу).
Мошка (налива пива йому). Призволяйтесь!
Писар (п’є). А!! Пересохла горлянка.
Голос (за дверима). А що ж, панове поняті, чи справді погнило зерно?
Кар по (від дверей). Вірно, погнило чисто...
Харко. Аж душить...
Свирид. Зверху справді... а далі ми не переглежували...
Голос 2-й (за дверима). А смотритель був при ревізії?
Харко. Ні!
Карпо. Його уже скинуто.
Свирид. А все ж без хазяїна...
Дехто (за дверима). Звісно, непорядок... непорядок! Карпо. Та тут не те, що порядок... а те, що гниле... Харко. Одно слово... Має ся розуміти...
Гомін росте.
Писар (п'є пиво). От іще повстяні язики! Учи, учи, а вони собі... тпфу!!
Старшина. Е, трудно... поки його повернеш — тричі спотієш...
Мошка. А скільки випили горілки? Ой вей!
Ривка вигляда з бокових дверей.
Голос 1-й. Так, кажете, гниле?
Свирид. Та воно... мовбито гниле... а треба смотрителя...
Голос 2-й. Нам не про винуватого дбать, а про зерно.
Голоси. Звісно, про зерно: як тепер не купить, то після уже...
Карпо. Ой-ой, як підскочить!
Молодиця. І не докупишся, не доведи господи! Харко. А тут по случаю можна...
Писар. Молодці!
Старшина. Благодареніє богу...
Мошка. Свирид тривожить: подарував йому квиток, а він...
Хуторянські голоси (по черзі, а далі разом). Так! Перемінити... перемінить!.. Закупити мерщій!
Селянські голоси. Провірити треба: може, брешуть?
Хуторянські голоси. Чого б же вони? На свою голову?
Селянські голоси. Та що ви, хуторяни, тямите?
Хуторянські голоси. Більше вашого!
Селянські голоси. Овва! Тюхтії! Ревізію!
Хуторянські голоси. На чорта? Самі собі не вірите!
Галас.
Одні. Ревізію! Ревізію!!
Писар. Осложненіє!
Другі. Не треба!
Глухий гомін.
Мошка. Ой ферфал, ферфал! І кошт, і справа!
Старшина. Не посвари, господи, середу з п’ятін-кою...
Ривка. Мамеле-тателе!
Карпо. Та тихо ж!
Голоси. Тихо! Тихо! Годі!
Галас потроху спада.
Мошка (до Коломийчихи). Бачите, що воно коштує?
Коломийчиха. У мене й душі нема!
Карпо. Коли ми кажемо, що гниле, так вірте... та ще приказ від начальства!..
Харко. Тошно... приказ...
Селянські голоси. Та коли теє... так що ж!
Хуторянські голоси. Перемінить! Продать і купить!
Карпо. Так согласні?
Селянські голоси. Той перемінить... Хуторянські голоси. Згода! Згода!
Карпо. Давайте руки!
Мошка. Дають, дають! (До писаря). Уф, какой гешефт!
Писар (тре руки). Первая стаття ублаготворена. Старшина. Ох, царю небесний, утішителю...
Харко (до писаря). Пишіть приговор.
Писар. Стремительно! (До старшини). Він уже в мене готовий!
Карпо. Тепер про Степана Петраша. Чули-сьте наказ начальства... одно слово — лиходій... каламутник... і шабаш!
Голос 1-й. Тещу б в ложці води утопив.
Голос 2-й. І спалить... пустить червоного півня... Свирид. Щоб Степан лиходій? Не повірю!
Мошка (до писаря). Ой, Свирид ріже! Аріхенде!! Голос 1-й. Добряча душа! Всім допомагав!
Голос росте.
Карпо. Та добряча... але, запалившись на тещу... Харко (Карпу). І нам подарував половину позики... Карпо. А як піде, то й копійки не заплатимо! Харко. Хіба?!
Мошка (підбіга). Ані шеляга!
Хуторянські голоси. Та що ви, коли палій?! За вашим селом, і наш хутір піде...
Селянські голоси. Не повіримо!
Харко. Похвалявся!
Молодиця. Ой лишечко!
Коломийчиха. Сирота я беззаступна!
Хуторянські голоси. Та що ви чухаєтесь? Мало ще лиха, так паліїв держати?
Голос 1-й. А запакувати чоловіка нічого? Хуторянські голоси. А запакувати всіх?
Гомін росте.
Карпо. А бамагу чули?
Хуторянські голоси. Що й казати! З богом, Парасю!
Старшина. Ох, подай боже!
Коломийчиха. Матінко свята, зглянься! Перший голос. А якби вас?
Хуторянські голоси. То й нас! Ми всі згодні на висилку!
Селянські голоси. А ми не згодні!
Жіночі голоси. Степан — чудесний чоловік!
Хуторянські голоси. Чого жінки сюди? Гей, соцькі! Боронять ледаря! Ми згодні на висилку!
Свирид. Та що се за напасть? Коли нам пакість, то хуторян скликають, а коли хуторянам — то нас?!
Мошка. Чуєте, чуєте?
Хуторянські голоси. То ви нам на пакість? Селянські голоси. А ви нам?
Голос 1-й. Нема селян: сход незаконний!
Встає галас; чути: «Розходьтесь!», «А нас чого зупинили?», «Які іграшки?», «Тихо!», «Мовчіть!».
Старшина. Ой, бунт!
Писар (до соцького). На сход! Усмиряй! Мошка (до Ривки). Тікай, любуню!
Молодиця. Ой, ще поб’ються!	азом}
Коломийчиха. Пропала справа!
Хуторянські голоси. Ми згодні на висилку! Голоси 1-й і 2-й. Не всі! Ми — ні!
Карпо. Дві третини є... Вільшина! (До писаря). Пишіть прйговор!
Харко. Давайте руки!
Хуторянські голоси. Згода! Згода! Согласні! Карпо. Вільшина згода!
Селянські голоси. Незгода! Згода! Згода!
Писар. Більш як дві треті!! (До старшини). Шабаште сход!
Старшина. Ох, господи! Припусти й одпусти! (Підходить до дверей). Кінець сходу! Давайте руки!
Дехто. Як кінець?
Старшина. Кінець, кінець!
Галас стиха.
Ведіть Степана!
Мошка. Уф!! (Витира хусткою піт).
ВИХІД VI
Ті ж і Степан, Явтух, дід, Марина й Домаха.
Явтух. Пропустіть діда!
Голоси. Дід! Дід!!
Дід показується в дверях; за ним — Марина й Домаха; юрба посунула в хату і за дверима натислась; Степан ближче до передкону.
Домаха (з-за діда). Степан не виноватий — то сестра його рідна!
Коломийчиха. Ох, вирвалась!
Марина (діду). Брату нічого не вдіють?
Дід. Не бійсь, доню, заступимось!
Писар (набік). Так вона знов до його? Ну, стій же! Старшина. Тихо!
Писар (розгорта бумагу). Такого-то числа, місяця, года, сельский сход такої-то волості, повним числом голосів... Ну, тут хворма... слухали розбор уголовних поступків приписаного крестянина того же села Степана Петраша, как-то: об умишленом погноєнії ним казьонного запасного хліба, каковое обстоятельство грозить разоренієм крестян; даліє — о пагубном і незаконном блудопаденії оного Петраша і о скусительном для наших симейств житії; даліє — об єго, Петраша, угрозах з смертельним оружієм і злокозненних понятіях, а равно і наміренії стребить пожарним пламенем все село... Слухали і постановили единогласно, по чистій совісті, просить начальство об із’ятії із нашого общества Степана Петраша, яко зловредного, неизправимого члена, нарушающего общественоє спокойствіє і порядок, і об отослана вишереченного Петраша на поселеніє в Сибірськіє області... Подписі і тому подобие...
Мертва пауза.
Дід. Боже праведний!	
Домаха. Степана в Сибір?  (Разом).
Марина. За віщо ж?	
Степан (кланяючись на три сторони). Спасибі вам, люди добрі!.. Спасибі вам, браття!.. Спасибі, друзі!.. (Зітха). Так от яке тепле слово від кревного люду? Так от що я маю за своє серце й добро?! Так от чим мене дякує друг, за якого я й душу свою рад покласти?! Тяжко, але певно мусить так бути!
Чути зрушений гомін. Степан чимдалі більш задихається, хапаючись часто за груди.
Так ви мене за те, що розпинався за ваші законні права, що гризся з кожною собакою за ваше добро, що не жалів для вас остатнього рубця, що ціле пекло за вас від тещі прийняв... так ви мене за все це викидаєте з свого гурту, як паршиву вівцю, як скажену собаку, і женете геть з села на край світу? Спасибі, ще раз спасибі!
Голоси одні. Ми не давали згоди!
Голоси другі. Нас одурено!
Дід (виступа). Та як же у вас і язик повернувся такого собрата, як Степан, засудити на висилку? Боже праведний! Та невже нашій темряві, нашому горю кінця-краю не буде? Невже ми власними руками своїх заступників оддаватимем на знущання, а самі будем плутатись, як сліпі? Так лучче ж нам провалитися крізь землю, аби сорому більше не мати!
Голоси. Спасибі, діду! Не треба приговору! Незгода!!
Старшина (до писаря). Може б, порвати? Ну його!.. Припусти й одпусти...
Писар (йому тихо). Що ви сердобольничаете і тому подобие?
Мошка. Ві ва гіз а цуре?
ДіД і другі. Скасувать. На приговор — незгода!
Степан. І касувати не треба: я знаю, що він незаконний, і начальство його не ствердить, і мене вони не запакують, і олії з вас тихомиром не видушать...
Писар. Та що ви даєте йому патякати?
Старшина. Що ж я? Наказаніє боже...
Степан. За магазинний хліб вас ошукали: там було сухе і здорове зерно... у мене, отруєного, ключа одрізали і, певно, гнилі підсипали...
Коломийчиха (аж стріпонулась). Брехня!!
Мошка. Ферфал!	(Разом)
Дід. Правда, правда! Я бачив — зерно як порох... і за ключа теж: ремінець перерізано...
Голоси. Так це ж шахрайство! Мошенство!
Карпо. Нас одурено! Перевірити!
Харко. Ревізію!
Старшина. Сход закрито! Нічого більш рішати! Писар. Розходьтесь! Десяцькі! Просіть!
Старшина (до Степана). А ти не бунтуй, бо випорем!
Писар. Приговор на те єсть: предварительное ісполненіє... і тому подобие...
Степан (незважаючи, до людей). За підпал гріх вам, що й подумали: хіба ж я здатний з-за тещі ціле село обездолити?
Голоси. Зроду ні!
Мошка (ходить, ламаючи руки). Ой, ферфал, ферфал! Писар. Женіть їх!
Соцькі виштовхують.
Дехто. Не штовхайсь, ідоле! Не пхай діда!
Другі (за дверима). Що се за розбій? Касуємо все! Ходім до батюшки!
Всі, що опинились за дверима, посунули.
Карпо і Харко. Ходім і ми, ходім!
В хаті зосталось чимало, які не дались соцьким.
Мошка. Ой вей, вей, вей!!
Степан (до людей). Не бійтесь, поки господь мені вистачить сили, буду стояти за вас! (Бере за руки Домаху). Коли я перед ким отут винен, так ось перед цією, богом мені наданою дружиною...
Писар старшині щось шепоче.
Домаха. Степаночку, що ти?
Степан. Винуватий і перед цілим миром каюсь і прошу опрощення!..
Домаха. Я винувата, я... вірила брехням...
Степан. Ні, і мене баламутила ота щоденна напасть! Але що на мене за оцю безневинну склали! (Бере Марину за руку). Чим її оганьбили — то проклятуща бехня! Оця дівчина, яку звеличали полюбовницею,— сестра мені рідна і, богом клянусь, — свята і чиста душа, як кришталь!
Домаха. Правда, правда!
Свирид. Хто ж брехав?
Голоси. Ач, іроди! Яку напасть сплели!
Писар осторонь щось на старшину напира, а той тільки піт утира. Мошка з розпачу щипа бороду.
Домаха. Ти мені єдиний тепер!!
Марина. І я не кину обох вас!
Коломийчиха. Не пущу я своєї дитини, не дам! Домаха. Це вже моя воля!
Степан (до тещі). Тут уже твоєї волі нема, і людям не розлучити того, що злучено богом! А ви, мої друзі... просвіти господь вашу душу!.. Коли б ви знали, як боляче, як жорстоко вразили мене у це місце (на серце)... А!! Нехай бог вам дарує!.. В темряві бродите, і вас, як сліпців, напасники, куди хтять, пхають, здирають остатню сорочку, одпасують собі черева з вашої крові та поту, туманять бідний ваш розум страхами, дурницями, а найпаче горілкою... І нема у вас ні братерства, ні правди, а тільки кривда панує!
Голоси. Свята правда!
Старшина. Годі вчити, бо я тебе... теє...
--- Писар. Немедленно... предварительное!.. (Показує).
Марина. Заспокойся, брате!
Домаха. Степаночку, цур їм!
Степан (запалившись, дужче). Вам милосердним царем права дадені, щоб ви судились і правились своїми людьми, а ви обираєте здирщиків та шкуролупів...
Старшина. Беріть його! Лози!!
Писар. Десяцькі!
Йде боротьба; десяцькі випихають людей, Коломийчиха помага.
Домаха (кидається). Не руште! Не дам!!
Степан (кричить). Вас налякали голодом; не бійтесь, буде зверху від батька порада й підмога, і тої помочі не одберуть ваші жироїди!
Старшина. Лози! Його суд присудив!
Писар. В два кінці! Я тобі — за все!
Марина (кидається і до старшини, і до людей). На бога! Згляньтесь!!
Голоси (з-за дверей). Що це за розбій?
Домаха. Не дам!
Коломийчиха її одпиха.
Писар. Женіть їх! (До десяцьких морга). Беріть!! Писар з соцькими випиха декого; вагаються; боротьба. Мошка помага зачинити двері.
Степан (задихаючись, несамовито). Не бійтесь! Правда є на світі і встане! Не таким недолюдкам її задавити!
Писар з десяцькими хапають Степана. Коломийчиха одіпхнула Марину вхопила за руку Домаху і не пуска. В трьох місцях боротьба.
Що се?! Гвалт!! Самоправство!!
Домаха (кусаючи руки Коломийчисі). Ай, пустіть! Коломийчиха. Поможіть! Кусає!
Підбіга Мошка.
Домаха. Ріжуть!
Марина (навколішках). Милосердя! Він ледве дише!
Степан. Люди! Обороніть!
Старшина. Я йому пропишу жироїда!
Писар. Двойну порцію!
Степан. Розбій!! Хто в бога вірує!
Його волочать до арештантської.
Голоси (за дверима). Пустіть!
Ламають двері.
Домаха (пручаючись). Марино! Не дай! Пробі!! Розбій! Вона його раз отруїла... а тепер ріжуть!..
Коломийчиха затуля їй рот.
Марина (кинулась, одчиня двері). Рятуйте! Спасіть! Коломийчиха (прискочила і кулаком Марину, так, що та впала). Мовчи, гадино!
Дід (у дверях). Гвалт! Душогубство!
За ним юрба.
Степан (забачивши, що Марина впала, з остатніми силами виривається). А!! Душогуби! (Рушив на середину, вхопивсь за серце, захитався і впав).
Домаха й Марина (зірвались, припали до його). Убили! Мертвий!
Дід (надбіга, підійма руки). Боже! Де ж ти?!
Урядник (хутко в двері). По приказу прибувшого господина мирового посредника старшина, Коломийчиха і писар арештовані!
Всі скам'яніли. Картина.
Завіса
9 липня
1892 р.
