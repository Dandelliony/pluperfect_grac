НІЧ ПІД ІВАНА КУПАЛА
Малоруська драма з співами і музикою у 5 діях (На мотив „Наброски карандашом" г-жи Шабелmcкой)
ДІЙОВІ ЛЮДЕ:
Палажка — Молода солдатка, 24 літ.
Василь— парубок.
Наум Стрілець — підстаркуватий чоловік, заможний. Настя Стрільчиха — його жінка друга, не стара. Галя — дочка їх, 18 літ.
Катря — наймичка.
Наталка Мотря - сестри у других Галі
Денис — парубок.
Левко— молодий хлопець, придуркуватий.
Марина — перша дівчина.
Маруся — друга дівчина.
Остап — перший парубок.
Степан — другий парубок.
Парубки, дівчата, молодиці.
ДІЯ ПЕРША
Левада; кругом рови, осаджені вербами; навдалі прорізні дерева, крізь які мріє осяяне рожевим світлом село. На передкону — криниця, очеретом поросла; тут же розложиста верба. Доба надвечір.
ВИХІД І
Наталка, Мотря, Маруся і другі дівчата.
Дівчата (гребуть сіно і співають; між куплетами чути зблизу клепання кос).
№ 1
Ой гаю, мій гаю, Густий — не прогляну: Упустила голубонька, Тепер не піймаю і т. д.
Три куплети.
Голос Дениса. Уже почали горло драть. Гребіть краще!
Наталка. Нема чого за вами гребти: поки косою махнеш, то у нас уже і копиця!
Голос Дениса. Проворна!
Голос Остапа. Як качка чорна!
Мотря. Обізвались косарі, як комарі в димарі. Наталка. А гукнемо їм ще!
Дівчата. Давай!..
Наталка (співа).
№ 2
Спать мені не хочеться, І сон мене не бере, Бо нікому приголубить, Молоденьку, мене і т. д.
Дівчата.
Ox, ox, ox, ox!
Хто кохання в серці має і т. д.
Три куплети.
Маруся. Дивіться! Ми уже мало не все сіно згребли!
ВИХІД II
Ті ж і Василь.
Василь. Здорові були, дівчата! Помагайбі! Дівчата. Спасибі!
Василь (розглядаючи). А ви не всі тут?
Наталка. А тобі кого — цілого села треба?
Мотря. Мало — ще й хуторів!
Василь. На чорта мені стільки! Краще одна, та ясна, ніж хамла повні ясла!
Наталка. Ех, ти — хамла! А сам з якого села? Он уже тебе Палажка жде.
Василь (з досадою). Ет!
Мотря. А ти, Василечку, куди це з косою?
Василь. Та... помогти їй докосити леваду.
Наталка. А свою леваду уже викосив?
Василь. Ні ще: трава молода.
Наталка. Цікава річ: одного часу бог сіяв і поруч левади.
Василь (заходячи до косарів). Дурна!
Наталка^ вслід йому). Ех ти, розумний! Аж світишся!
ВИХІД III
Ті ж без Василя.
Наталка. Ач, Палажчин прихвостень; під п’ятою сидить та ще приска.
Марина. Вона його приворожила, зіллям обкурила.
Наталка. Так цуциком і біга за нею. Он свою леваду кинув, а потяг сюди!
Мотря. Та хіба він один? За нею всі гинуть. Як дівкою була, то всі казилися, а як удовою стала...
Маруся. Хіба її чоловік умер?
Мотря. Та кажуть же, що або вбито, або десь пропав, бо оце п’ятий рік ні чутки, ні вісті.
Наталка. Отож-то бо й є! Ні вдова, ні дівчина. А красива та палка — як вогонь, аж горить!
Дехто. А так, так!
Марина. Тим-то і чорти у неї на послузі.
Наталка. Ех, якби мені Палажчині очі, та Палажчині брови, та вся її краса — от би закурила! І Палажку б заткнула за пояс; у мене б всі хлопці коло ніг плазували та скавчали б, аж вили; на чоловіках би верхи їздила, а чортів би в візка запрягала.
Всі. Ой, ой, ой!
Мотря. Ох, матінко: передавила б усіх хлопців? А ми ж би як — теж гинули?
Наталка. Аі гинули б. Байдуже! Нехай би всі хлопці і чоловіки казилися, нехай би дівчата і жінки голосили та губи кусали, а мені б ще з того веселіще було: реготалась би та втішалася!
№ 3 (Вставний. Жартливий)
Всі (регочуть). От каторжна!
Маруся. Хвала богові, що рогів нема!
Наталка. Говори! А якби я Палажкою стала...
Маруся. Та то ще, може, за Палажку й брехня... Моторна, красива: чоловіка взяли в москалі, от на московку і плещуть...
Всі. Цитьте, ось і вона!
ВИХІД IV
Ті ж і Палажка.
Палажка (гарно вбрана). Здорові, дівчата! Помагайбі вам, сестрички мої любесенькі! Спасибі, що прийшли допомогти мені, бідній!
Дівчата. Здорові були, тіточко, спасибі і вам! (Почали гребти).
Палажка (цілуючись з Наталкою і Марусею). Здрастуй, Наталко! Тебе вже давно я не бачила, ніколи до мене і не завернеш.
Наталка. Ніколи все; тепер саме робота почалась, то полотна білила, потім полоття настало, а тепер косовиця
Палажка. А в неділю?
Наталка. У неділю — то в церкву, то сюди, то туди, незчуєшся, як і день мине.
Палажка (сміючись). То до криниці — де Денис! Знаю я, знаю, голубко!
Наталка. Та й до Дениса — чому ні? Теж треба часу...
Палажка. І не гай його, дівко: тільки й твого! Після не вернеш... От я поквапилась...
Наталка. Та ви ж, тіточко, часу не гаєте?
Палажка. 1-і! Що вже там?.. А от ти, Мотре, не придбала ще собі парубка? (Цілує її). То тобі, значить, вільніша година мене одвідати!
Наталка. І де б то в Мотрі та не було парубка?
Палажка. А хто ж, хто?
Наталка. Левко!
Всі засміялись.
Мотря. Почепи собі на шию того дурня!
Палажка. А, бодай вас! А давайте ще я погребу з вами! Ух, як була я молодою, то в мене робота горіла в руках! (Гребе і все поглядає на косарів). А тепер-то і тяжко... проте до танців, то ще б, здається, ноги носили. Ох, люблю я, дівчатка, як збереться молодь,— вигадки, жарти! А з молодицями та тітками ненавиджу сидіти... Мені б уже до дівчат та до парубків і не слід, а що ж, коли душа до вас верне! (Обніма і крутиться де з ким). Не хочеться старітись, та й уже! Ну, що ти його зробиш? Ех, коли б вернулось моє дівуваннячко! Ху! Мало не копицю нагребла — аж утомилась! Піти ще до косарів... (Виходить).
Маруся. Не до косарів, а до Василя.
Наталка. А справді — вона його аж очима їла...
Марина. Коло Василя і стала, тільки він немов одвертається. Сюди йде.
ВИХІД V
Ті ж і Василь.
Василь проходить мовчки до передкону, набирає воду.
Наталка. Чого це тобі, Василю, води так пильно припало? Там же у вас ціла бочка стоїть.
Василь. З твоєї криниці краща.
Наталка. А з хазяйчиної бочки?
Василь. Застоялась.
Наталка. Перебовтали?
Василь. Язиком твоїм!
Потихий сміх дівчат.
ВИХІД VI
Ті ж і Палажка.
Палажка (входячи). Там уже, спасибі хлопцям, от-от докосять леваду... Правда, Василю, небагато лишилось?
Василь. Небагато.
Наталка. То, певно, Денис так допоміг!
Палажка. Денису і стати нігде; не знаю, чого він і прийшов? (До Василя, котрий, повертаючись, виходить). Ти б одпочив, Василю: нехай, справді, Денис хоч раз косою махне!
Василь. Не люблю, як другий доробляє мою роботу! (Пішов).
Палажка (здвигнувши плечима, набік). Чи не за Дениса сердиться? (До дівчат). Та й вам би, сестрички, одпочити час; от я зараз побіжу по пблудник.
Маруся. А ми тим часом докладемо копиці.
Палажка. Коли б тільки послали якого хлопця, щоб поміг нести, а то дідусь мій не здужає.
Наталка. Кого ж? Я Василя гукну.
Палажка (пригрожа пальцем). Гукни, тільки після. (Виходить сміючись).
ВИХІД VII
Ті ж без Палажки.
Маруся. І не думай Василя чіпати: як піде туди, то не то полуднувати, а й вечеряти не діждемось.
Марина. Та він і не пішов би: адже бачили, що і тут одвертався од неї.
Маруся. З якої б то причини?
Наталка. Обридла — другої шука?
Мотря. Либонь, чи не закохався він у Галю Стрільчиху?
Наталка. О?!
Мотря. Далебі. Оце в ту неділю так у церкві і очей не зводив з неї: як устромив їх у Галю, та й не перехрестився навіть ні разу.
Наталка. Коли б ще не звів сестри, бо молода і необачна, а він як улипне...
Мотря. Твій Василь таки страшенний зводник: кільки на його нещасних дівчат плачеться: Домаха, Катря...
Наталка. Дурні, що заздалегідь вірять...
Марина. Як же його не вірити: коли начне і божитися, і присягатися... а після вже і не те заведе... '
Наталка. Ні, справді треба остерегти Галю, бо наші дівчата так за тим Василем, як мухи за медом; а, єй-богу, не знаю, що там у нього такого надзвичайного?
Марина. Ну, не кажи: парубок — орел, тільки що зрадливий...
Наталка. їх у нас на селі пара — Палажка і Василь: та хлопців і чоловіків зводить, а другий — дівчат.
Марина. Колись і вони діждуться оддяки: чужі сльози не пропадають марно.
ВИХІД VIII
Ті ж і Левко (іде з очеретяною дудкою, щось свистить на їй і не зверта уваги; без шапки).
Наталка (б'є в долоні). Левко, Левко прийшов, сестрички!
Дівчата (всі кидають роботу). Як ми за тобою скучили!
Левко. Ге-ге-ге-ге! А чому не сказали?
Наталка. Як же б ми сказали, коли тебе не було.
Левко. А чому не прийшли?
Наталка. Куди?	
Левко. Туди.
Наталка. Куди туди?
Сміх.
Левко. Де я був.
Наталка. Де ж ти був?
Левко. В очереті.
Наталка. Що ж ти там робив?
Левко. Не скажу...
Наталка. Скажи-бо, Левочку!
Мотря. Цить! Не питай, не питай!
Левко. Тю на тебе! Чого ти злякалась? Я на купині сидів та... дудку різав.
Наталка (сміючись). На чорта ж тобі дудка?
Левко. Щоб грати...
Наталка. Ану-ну, заграй!
Левко. Не хочу так.
Мотря (підскакує). Та перш поклонись нам, шапочку знявши.
Левко (хапаючись за голову). Де ж це моя шапка? Оддайте, дівчата!
Дівчата. Та ти без шапки і прийшов!
Левко. А! Це я на купині забув!
Сміх.
Мотря. Та він і шапку забув, і грать не вміє! На чорта йому дудка! Ось я її! (Хапає дудку і вибігає).
Левко. Оддай дудку! Оддай! А то я матері скажу! Оддай! (Плаче).
Наталка. То вона тебе так любить, що зачіпа... 1-і, закохана, господи, як! Ти заспівай що-небудь, то вона і дудку верне, ще й поцілує тебе.
Левко. Ге-ге-ге-ге! Справді?
Мотря. Далебі. Заспівай же! Левко (співа).
№ 4
Од Києва до Лубень Насіяно конопель,— Дам лиха закаблукам, Закаблукам лиха дам, Достанеться й передам!
Од Києва до Хорола Черевички попорола,— Дам лиха закаблукам і т. д.
А мій батько, чоботар, Черевички полатав,— Дам лиха закаблукам і т. д.
Запряжу свиню я в сани Та й поїду до Оксани,— Дам лиха закаблукам і т. д.
Запряжу я дві кобили Та поїду до Людмили,— Дам лиха закаблукам і т. д.
Запряжу я бугая,— Куди люде, туди я,— Дам лиха закаблукам і т. д.
Наталка і другі. Славно, славно!
Мотря. На за це свою дудку.
Левко. А поцілувати ще?
Мотря. От потанцюй, то і поцілую.
Левко. О?! (Сам собі співа гопака і танцює).
Дівчата. Ха-ха-ха! Ото садить! Всю леваду Палажці на тік виб’є!
Наталка. Це, Мотре, він для тебе так надривається! Марина. От щастя тобі!
Мотря. Ха-ха-ха! Ще сказюсь з радості!
Маруся. Та глянь-бо, глянь, що виробляє!
Наталка. Ой пропаду! Єй-богу, пропаду! Аж живіт підвело!
Левко (все танцював задумано і старанно, виробляючи різні викрутаси, нарешті в знемозі сіда). Мабуть, годі... бо втомився! Губи награлись... болять... та й їсти хочу!
Мотря. Слухай, Левку, збігай до Палажки; ти ж у неї за бігуна — та поможи їй принести сюди полудник: то вже тоді, єй-богу, поцілую.
Левко. Одуриш! Не хочу!
Наталка. Так сюди нанесуть всякої страви, і ти поживишся...
Левко. О? То я піду!
Наталка. Та скажи Палажці, що Василь загубив свої очі у Галиній хаті, так щоб несла швидше полуднувати, то тоді всі підемо Василевих очей шукати до Галі.
Левко. Добре.
Наталка. А чи ти ж не забудеш?
Левко. Ні!
Наталка. Ну, як?
Левко. Василь загубив... хату... у оці... у Галі...
Сміх.
Наталка. Не так: Василь загубив свої очі у Галиній хаті...
Левко. А! Василь загубив... очі... у Галиній... у тій...
Наталка (сміючись). Добре! Добре! Так біжи ж!
Левко виходить.
Мотря. Отже вона тобі не спустить.
Наталка. Здається, наша Галя з відрами? Чого ж це їй припало сюди по воду йти? Побачимо.
ВИХІД їх
Ті ж і Галя.
Галя (співа).
№ 5
Ох, і повій, повій, буйний вітер, Та й з-за темного гаю,
Ох, і приходь, прибудь, мій миленький, Та з далекого краю.
Три куплети.
ВИХІД X
Ті ж і Василь.
Василь (іде до криниці). Здрастуй, Галю! Я як зачув твою пісню, так зараз косу в росу та сюди.
Галя. Чого?
Василь. Так тебе хотілось побачити.
Галя. Куди ж пак! Василь. Бач, яка ти! Я про тебе день і ніч думаю.. Галя. Авжеж!
Василь. Єй-богу, про тебе!
Галя. Не божись, і так повірили.
Василь. Тобі, певно, набрехали; а я ні до кого... Галя. А мені що? Клопіт!
Василь. Слухай, Галю!
Галя. Ніколи: додому треба та он і люде дивляться. Василь. Бач, яка правда! Я он трохи ніг не одтяв собі косою, кинувшись до тебе, а ти тікаєш!
Галя. Без ніг ніхто тебе і любити не буде. Василь. Ти мене і з ногами не любиш.
Галя. Захотів! (Бере відра, хоче йти). Василь. Галю! Постривай-бо!
Галя. Ноги болять! Василь. Хоч трішечки! Галя. Та чого там?
Василь. Побалакати хочу з тобою.
Галя. Приходь додому та й балакай, поки не виженуть.
Василь. Тотож-бо й є, що виженуть.
Галя. А вовка боїшся, то і в ліс не ходи...
Василь. Ні, я прийду... завтра прийду... бо ти мені... така люба...
Галя. Отакої! (Хоче йти).
Василь. Постій, я тобі відра підніму! (Нарошне перекидав
Галя. За постій гроші не платять! Геть! Що наробив! (Знову почала набирати).
Василь помага.
ВИХІД XI
Ті ж, Палажка і Левко. Левко напакований провіантом; Палажка, побачивши парочку, остовпіла. Галя зараз пішла. Василь змішався.
Палажка (набік). Левко не збрехав; вони вкупі... Що б се значило? (До Василя, що виходить). Василю! Куди ти? Зараз же полуднувати будемо; я і других мерщі покличу. Зостанься, голубе! (До косарів). Агов! Хлопці! Кидайте роботу та йдіть сюди по чарці випити та чим бог послав підживитись! (До дівчат). Дівчатка, голубочки, простеліть отут скатертину та сідайте кола! Василечку, поможи, серце, отут опорядкувати: накрай хліба та тарані — я б Лейка попросила, так той і пальці собі пообрізує!
Левко. Ні, я, тітонько, вмію... он і дудку вирізав, а не пальця...
Палажка. Та ти в мене славний хлопець! (Гладить по голові). А дідуся і досі нема з горілкою, шкандиба, бідний... 1-і, сестрички мої, та ви все сіно мені згребли і в копиці склали? От робітниці так робітниці! (До Василя). Чого ти такий смутний? Може, нездужаєш?
Василь. Здоровісінький!
ВИХІД XII
Ті ж, Остап, Денис та косарі.
Хлопці. Здорові були, паніматко! З обкосинами поздоровляємо! (Паруються і здоровкаються з дівчатами).
Палажка. Спасибі, спасибі вам, пани-молодці, що допомогли бідній сироті.
Дехто нишком сміється.
Денис. То мені дякуйте, бо я кінця поклав.
Палажка. До кінця і без тебе, козаче, знайшлось би кому.
Денис. Так, значить, ми зайві...
Палажка. Не зайві, а Панас про запас.
Денис. Коли ж настане той час?
Палажка. Коли рак свисне.
Денис (засміявся). Е, не діждешся!
Палажка. Ти от краще... та ні, ти опецькуватий. (До Степана). Краще от ти,— молоденький, жвавенький, що вже і вусик чорненький,— збігай до діда хутенько та принеси пляшки.
Степан. Зараз. (Побіг).
Палажка. Сідайте ж, сідайте, мої косарики гожі, і дівчата, як повнії рожі. Зараз і по чарці буде: натомились, натрудились. А! Наталка! Хіби ти знаєш Дениса?
Наталка і Денис залицяються і сміються.
Гай, гай! А ти, Марусе, он з ким?! Ха-ха-ха! (Ударила її жартливо по плечу і сунулась в гурт вітатись з другими дівчатами і парубками).
А Денис з Наталкою вийшли наперед.
Денис (одвівши Наталку направо). Вийдеш завтра ввечері до криниці?
Наталка. До якої?
Денис. До тієї... під скелю... хіба забула?
Наталка. А чого?
Денис. Сама знаєш...
Наталка. Не згадаю... хіба до кумпанії Палажці; здається, і її ж ти запрошував?
Денис. Яка там Палажка, вигадай ще!
Наталка. А ти ж закидав їй?
Денис. Та ну, не дратуй.
Наталка. Сказишся?
Денис. І вікно видеру в хаті.
Наталка. Тобто палкий такий?
Денис. Побачиш!
Наталка. Не поможеться! (Жартливо штовха його в плече і тіка в гурт, а Денис за нею).
Левко (на лівім кутку заграв до Мотрі, а та одпиха його). Ач яка! (До Палажки слізливо). Тітко Палажко, мене Мотря не хоче поцілувати, а я для неї ганяв!
Палажка. Ай, ай, ай, яка недобра! Такого хорошуна та бравого молодця дуриш!
Мотря. Як же його цілувати, коли і шапку загубив! Нехай знайде спочатку.
Левко. Е, я увечері туди не піду: там тепер на купині чорт сидить.
Наталка. Так після уже годі і надівати шапку. (Сміється).
ВИХІД XIII
Ті ж і Степан з пляшками.
Денис. А ось і говоруха, весільна матір!
Степан. Зводьтесь, хазяюшка!
Палажка. Давай, давай! Я косарів частуватиму, а Денис (підморгує) дівчат.
Денис (бере кільки пляшок). Гаразд!
Палажка налива і підносить чарку Василю.
Василь. Чого ж починаєш з мене?
Палажка. Ну, ну! (Підносить Степану). Просю покорно!
Степан. Спасибі, дай боже на той рік діждати!
Палажка. Дай господи! Ви молоді, то діждете, а нам, старим,— бог його зна.
Дехто. Добра стара! Ого-го!
Палажка. 1-і, вже! (До Остапа). Просю покорно!
Остап. А самі?
Палажка. Будьмо здорові, в кого чорнії брови, в кого чорний вусок, тому й рибки шматок. (П'є і підморгує).
Степан. Ну, та й Палажка, моторна молодиця!
Остап. Саме полум’я!
Палажка. Опечу?
Денис (з другого боку, частуючи дівчат. До Палажки). Чисто! (До Марини). А ти чого не хочеш?
Марина. Боюсь.
Денис. Чого?
Маруся. Вона запоєм п’є.
Марина. Брешіть. Я і смаку в їй не знаю.
Денис. Так покуштуй!
Марина. Цур їй!
Денис. Ну, так я за тебе вип’ю. (П'є і налива). А ти, Марусе?
Маруся. Пий і за мене!
Денис. Так що ж це,— як за всіх мені пити, то і ноги одцураються.
Наталка. Не бійся, ноги у тебе до того привичні. Денис (морга). Звісно, од них не втечеш.
Наталка. Подумаєш!
Денис. Питимеш?
Наталка. Давай! За здоров’я твоєї суженої, вдовиці огуженої!
Дехто засміявся.
Денис. Ну і шпичка!
Василь впродовж частування одійшов праворуч на авансцену і, опершись на косу, замислився. Всі полуднують.
Палажка (підійшла до його). Тепер уже і твоя черга: пий, голубе!
Василь (п'є). Спасибі.
Палажка. Прийдеш сьогодні до мене?
Василь. Ні.
Палажка. Чому?
Василь. Не щодня бридня.
Палажка. Та ти уже з тиждень не був.
Василь. То що?
Палажка. Як що? Сердишся?
Василь. І не думаю.
Палажка. Так за віщо ж?
Василь. А, чудна ти яка, єй-богу! (Одходить).
Палажка (здивована). Щось недобре... Не хоче зайти? Цього не було зроду; чи обридла, чи, може, друга знайшлась?
Левко (до неї плаксиво). А мене й забули: ніхто і краплі не дав.
Мотря. Ти ж молодий ще!
Наталка. Та і не звісно — куди тебе притулити: чи до дівчат, чи до хлопців?
Денис. Не розберуть.
Палажка (опам'ятавшись). А, бідний хлопець! Ось я тобі трошки всиплю. На і тарані шматок!
Левко радий і сміється.
А ти побіжиш мені після до Галиної хати... Знаєш?
Левко. Знаю. (Рве зубами тараню).
Палажка (тихо). Будеш ходити, назирати... Та якщо Галя куди вийде, то ти мені скажеш, а я тобі горіхів дам.
Левко. Добре! (їсть).
Палажка. Ти мені за нею слідкуй і все переказуй, то я тобі і меду дам.
Левко. Добре! (Жвакує).
Денис. Ну, хлопці, час і додому рушати. Спасибі хазяйці за хліб, за сіль і за ласку.
Палажка. Богу дякуйте, а вам спасибі щире за поміч!
Денис. Збирайтесь, дівчата; уже пізно.
Всі збираються.
Палажка. Дівчата і хлопці, слухайте! Оце на цім тижні Івана Купала; дак не забувайте у мене справляти: всіх просю!
Дівчата. Спасибі, тітко Палажко, будемо.
Мотря. От я рада, ніде так весело не справляли!
Наталка. Не забудьте ж, хлопці, ідола зрубати і принести.
Левко. Я зрубаю у панському ліску.
Наталка. Гляди, щоб тобі не налатали.
Левко. Ого! Я втечу!
Дехто сміється; інші шепочуться і паруються з дівчатами; всі одступили далі; збираються.
Палажка (зупини Василя осторонь). Василечку, голубоньку, зайди хоч на часок!
Василь. От-таки!
Палажка. У мене твоя любима запіканочка єсть; діда не буде: вони тепер і ночують у пасіці.
Василь. Ет!
Палажка. Я ж занудилась за тобою так, що і світа не бачу. Мені без тебе у хату іти — як у домовину.
Василь. A-а! (Чуха потилицю).
Палажка. Що ж ти мене зацурати хочеш?
Василь (м'якше). Та зайду вже. Тільки слухай, Палажко: нам треба обережніше...
Палажка (злякано). Чого? Хіба не знають?
Василь. А тож-бо й є. А чоловік твій вертається.
Палажка затремтіла і руки опустила, мов підстрелена. Пауза.
Палажка. Ти жартуєш?
Василь. Добрі жарти: чув у волості.
Палажка. Чоловік?.. Живий... Вертається?.. Так це ж смерть моя!
Василь. Та ти не дуже, може, ще й брехня.
Палажка (не вважаючи). Смерть, смерть! (Сіда, мало не пада в знемозі на колоду).
Василь. Не побивайся... зайду, обміркуємо. (До гурту). А що ж, рушаймо!
Денис (до Наталки). Хоч пісню на дорогу! Ану!
№ 6
Час додому, час,
Час і пора;
Буде мене мати бити,
Та нікому боронити...
Час додому, час, час, час, час;
Час додому, час!
Додому іду,
Як пава пливу;
А за мною, молодою,
Сім кіп хлопців чередою,
Цимбалоньки тпрунди, тпрунди, Цимбалоньки тпру!
Комарі гудуть,
Спати не дають;
Ой уткну я головоньку
У яшную соломоньку,
Нехай ніжки тнуть, тнуть, тнуть, тнуть, Нехай ніжки тнуть.
Завіса
ДІЯ ДРУГА
Направо — фасад хати Стрільців з ганком; дальше тин, перелаз і ще фасад хати; недалеко од хат — гойдалка. Ліворуч, ближче,— дерева і тини; на заднім плані — шинок. Завіса — село. Ранок. Неділя.
ВИХІД І
Галя (рве квітки, що коло хати, і плете віночок, співаючи).
№ 7
Чи я в полі не травиця була, Чи я в полі не зелена була?
Взяли мене покосили І в копиці положили: Така доля моя, Гірка доля моя.
Чи я в лузі не калина була, Чи я в лузі не червона була? Взяли мене поламали І в пучечки пов'язали: Така доля моя, Гірка доля моя!
Чи я в батька не дитина була, Чи я в батька не кохана була? Взяли мене заміж дали: І світ мені зав’язали: Така доля моя, Гірка доля моя!
Ще мене і заміж не віддали, а мені уже світ мов зав’язано: стоїть Василь у очах, та й годі, а одігнать його з думок не здолаю.... І знаю, що він у Палажку закоханий, а не поборю серця... І відкіля мені ця напасть? Жила собі я віль-несенько, як пліточка у воді плавала, вигравала на жовтім пісочку, з променем соняшним бавилась, а на серці ж то було і легко, і радісно; а тепер у йому якась нудьга полягла, і ні на кого б не дивилась, як тільки на його; і куди я не піду, що не почну робити — все він перед очима та він.
ВИХІД II
Галя, Настя, а потім Катря.
Настя (у хаті). А чого ж ти, серденько, горшка не одсунеш? Та ще казала тобі золійника поставити, та і хату б підмести слід.
Катря (теж з хати). Що ви загадуєте десять робот? Не потовпишся!
Настя. А ти, голубонько, повертайся скоріше.
Катря. Та вже мало не розірвусь!
Настя. Не розірвусь! А пика — як у кота! То тебе, лебедочко, все до хлопців кортить.
Катря (плаче). Господи! Поїдом їсте!
Настя. Не рюмай, серденько, а побіжи зараз кабанові даси, та накриши кабаків, та залучи теля, та пошукай рябу КУРКУ» а т0 звикла по бур’янах нестись, та дополи мені грядку, ріднесенька.
Катря (вибігаючи з хати). Повісили б уже краще одразу.
Галя. Що там знов таке?
Катря. Катування! От уже у пекло попала, так у пекло! Людям свято, прибралися, до церкви пішли і тепер гуляють, а ти тут порайся та роби за всіх під прокльонами. Та хоч би уже лаяла, а то ще ласкавими словами очі вибива; однією рукою тіло рве, шматує, а другою гладить!
Галя. Такі недобрі мама до тебе — правда.
Катря. Звісно, до наймички та ще до покритки: над такою знущайся уволю!
ВИХІД III
Ті ж і Наум.
Настя (до Катрі). Що це ти, квіточко, приматкобожилась? Тільки з очей, зараз зложили ручки і сіли, як той ідол.
Катря. Що ж це, не можна й спочити?
Настя. Натомилась би так, зірочко, звелась? А шкура од сала аж репається!
Катря. От заступила світ! (Плаче).
Наум. Та годі вже, стара!
Галя. Хіба Катря мало робить, чи що?
Настя. Не тебе, доню, питаю! Знайшлась робітниця! Насмітила, напаскудила в хаті та й не прибира.
Катря. Так ви ж загадали до кабана?
Настя. До кабана. Тільки не до того, голубочко, що тобі вусом морга!
Катря. А щоб вони всі повиздихали!
Наум. Завелись! Ходім уже!
Настя. А бодай би ти, ріднесенька, сама здохла, як на мого кабана таке лихо...
Катря (уходячи). Та ковтайте вже: мало ще гризли. Настя. Ах ти, шелихвістко, моє серденько, шльондро! Наум. Та цить,— он дзвонять.
Настя. Ох, прости господи мої согрішенія! І встанеш, і молитву наготуєш, а тут, як на злість, щоразу спокусять, ну й согрішиш. Ох, як мене оці наймички їдять, так одна
ти, мати божонько, бачиш! (До Галі). А ти, доню, до церкви?
Галя. Я зараз, мамо!
Настя. Ну, ну! (Пішла з Наумом).
ВИХІД IV
Галя, Наталка і Мотря, а потім Катря.
Галя. Нещасна Катря: сирота бідна, нікому і заступитись; та ще хтось з розуму звів, обидив, а мати вже мокрим рядном. Ну й доля, така доля,— не доведи господи!
Наталка і Мотря (вбігають). Здорова, сестро! Галя. Здорові, ріднесенькі!
Обнімаються.
Мотря (до Катрі). Здрастуй, Катре!
Катря. З неділею! (Цілується з ними).
Наталка. А ми оце простяглись тебе тягти до гурту. Галя. Куди?
Мотря. Та отут зараз зібрались дівчата і з парубків дехто... (Сіла на гойдалці).
Наталка. Степан, Денис, Дмитро, Василь...
Мотря. Цить про Василя: бач, як спалахнула... Галя. Одчепись!
Катря. А то що?
Наталка. Хіба не знаєш, що Галя у його вляпалась?
Мотря. Аж горить!
Галя. Брешіть!
Катря. Борони господи! То отой вовк, певно, уже на неї оком накинув.
Наталка. А то й ні? І відра вчора перевернув Галі.
Мотря. Та і вона повіялась аж до Палажки по воду: . ото, щоб з ним здибатись.
Галя. Зовсім ні! Там гарна вода.
Наталка. Ха-ха-ха-ха! Близький світ! (Сіда на гойдалку і гойдається з Мотрею).
Катря. Та ти і справді закохана?
Галя. То вона за Денисом ганя, а на мене...
Наталка. Я з Денисом і не криюся, одбила його од Марусі, та й байдуже!
Галя. Гріх від подруги жениха одбивати!
Наталка. А ти Василя од Палажки не одбиваєш?
Галя. Отакої!
Катря. У неї не то Василя — печінки треба одбити. Наталка. Швидко і одіб’ють: чоловік вернувся. Галя (радісно). О? Невже? Москаль тут?
Мотря. Та ти не радій!
Катря. А обходь Василя: зводник, пройдисвіт, лиходій... а-а! (Взялась за голову і пішла в хату).
Наталка. А Палажка хіба не відьма?
Галя. Я і сама її боюсь.
Мотря. Вона з нечистою силою знається.
Наталка. Вона і тебе спортить.
Галя. Ой Наталка, що ти кажеш!
Мотря. Та і мати не оддасть тебе за Василя.
Галя. Того я не боюсь: мати мої хоч і круті, та против волі мене не зігнуть; я з ними не сварюсь, а як чого не схочу, то не схочу.
Наталка. Так, значить, як наважилась, так ніхто не зупинить?
Галя. Ніхто.
Наталка. Це по-мойому. Тільки я б раяла принаймні до часу не цілуватись.
Галя. А ти уже свого Дениса цілуєш?
Наталка. Денис на губу не звис! Ми і почали з того: він як піймав мене та цілував — ледве вирвалась.
Галя. І ти його цілувала??
Наталка. Атож, дивилася б!
Галя. Ой гріх же так!
Наталка. Гріх у міх, а спасіння в торбу! Не бійся, розуму не процілую. По-мойому он як. (Співа).
№ 8
Ой дівчино,
Переяслівко,
Дай я тебе поцілую,	t
Моя ластівко!	Л
Ох, ти, козаче,
Що за гульвіса,
Цмокни раз мене у щічку Та й іди до біса!
Тільки не важся,
Що я кохаю,—
Бо такими козаками Тини підпираю!
2
В море ускочу —
Вийду сухою:
З ОДНИМ хлопцем поцілуюсь, 2 А з другим постою!
Катря (знов вийшла). Ну, ну! її тільки зачепи!
Мотря. Звісно: треба так дівувати, щоб було що і на старість згадати, щоб можна було проспівати:
№ 9
Ой я в батька єдиниця,
Полюбила Гриця, чорнобривця. (2)
Я нічого не робила,
Тільки по садочку походила. (2)
По садочку походила,
Волоський орішок посадила. (2)
Рости, рости, орішечку,
Мойому батеньку на втішечку. (2)
Рости, рости, коренися,
А ти, мій батеньку, не журися. (2)
Рости, рости, розвивайся,
А ти, мій батеньку, утішайся. (2)
Рости, рости вище тину,
Кохай, мій батеньку, як дитину! (2)
Галя. Ця краща!
Катря. Аж мене розвеселила.
Мотря. От і гаразд! Ну, Галю, ходім же на вигін! А ти, Катре?
Катря. Де вже мені! (Сіпа за рукав Галю). Тривай! Галя. Я зараз.
Мотря і Наталка виходять.
ВИХІД V
Катря і Галя.
Катря. Слухай, Галю, чи то вони правду кажуть, чи брешуть, що ти закохана у Василя?
Галя (то гляне на Катрю, то очі опустить; руками перебира стрічки. Наївно). Не знаю.
Катря. Та ти не крийся переді мною: я як сестра, як мати.
Галя. Справді, я не знаю чого... а тільки от як побачила його в церкві, так аж страшно стало,— такий хороший! Ну, я все на його дивлюсь та дивлюсь; Степанида і Гапка, що бік мене стояли, сміятись почали, штовхають, так я давай поклони бити перед Миколаєм-угодником, та, щоб не повертатись до Василя, рукою підіпру щоку, та і витріщусь на святу сиву бороду... Що ж ти думаєш, голубко? І руку, і щоку поверта до Василя, поки наші очі не стрінуться...
Катря (перебила її). Ой лишенько, ой гріх який!
Галя. Єй-богу, правда. А і він, каторжний, очей з мене не зводить. Я вже то на Миколу святого, то на його гляну, аж голова у в'язах заболіла, а то уже давай дивитись на святу Варвару, а до його б то потилицею. Що ж, серденько, чую, що і в потилиці стримлять Василеві очі.
Катря' Це нечиста сила!
Галя. Ой не лякай, сестричко, бо я і без того всього боюсь. Я вже нестямилась, як і додому дійшла, а він за мною, тільки здалеку. Та от з того часу мов хвора, і обідать не обідала, аж мати злякались. Оце підніму вареника, та і не донесу до рота, замислюсь, і мені вже здається, що то не вареник гречаний, а чорнявий вус Василя, так я аж заплачу.
Катря. Так он то чого?.. Наврочено, наврочено...
Галя. А, нещасна я! Уже після того і на службу божу боюсь ходить, а тільки до вечерні. Так що ж? Хоч і нема його, а думка все про його, і молитви забуваю. Дивлюсь на святу Варвару, а думки мої далеко, далеко! Я мерщі додому та в постіль — так і не спиться, і вечерять не хочеться, і під серцем нудить, а у очіх таке ввижається... (Засоромилась. Пауза). Тільки б одну воду і пила...
Катря (сплеснувши руками). Закохалась, закохалась...
Галя. Крутишся, вертишся з одного боку на другий, а сон і не загляне в вічі, а то ж як часом і засну, знурена,
то такі сни вбачаються, аж соромно казати. (Закрива очі руками чи фартухом).
Катря. Що ж тобі сниться?
Галя. Та сниться... Не можу, не скажу.
Катря (ласкаючи і обнімаючи її). Ні, скажи, при-знайся-бо, голубонько,— слід.
Галя. Та сниться, що... буцім місячно так... тепло... я когось жду... а це, мов... не можу, не можу!.. (Закриває зовсім вид фартушиною).
Катря. Та що ти? Хіба я хто — чужа?
Галя (рішуче). Ну, так ото я жду, сиджу під калиною в садочку, а вітерець на мене пахощами віє і яблоновим цвітом укрива. А це зирк! З-за яблоні виходить Василь, та такий гарний, що і господи, а очима аж серце пройма; тихо підходить і говорить ласкавії речі, і що він говорить — не знаю, і чи він говорить, чи соловейко тьохка — не розберу, а тільки у мене на серці становиться тепло та радісно, а він іще присяде до мене та обніме злегка рукою, і таке мене щастя огорне, що аж світ у очіх переміниться і все мов веселкою заяскрить...
Катря. Знаю, знаю я чарівні ті хвилини, і дурману, і солодкої отрути повні: уп’єшся ними, а після того так вчадієш (тре собі долонею лоб), що і до смерті чад той не вийде... А!! (Торопливо з тривогою.) Ну, ну! Що ж далі?
Галя. Шепоче ото щось, говоре... а далі візьме... та тихо, тихо... що і незчуєшся...
Катря. Ну, ну!
Галя. Прихилиться... в щічку цмокне... Мене так жаром і обсипле...
Катря. Ага, ага!.. А далі?
Галя. А далі... туманом візьметься і полине за вишню...
Катря. Та й тільки?
Галя. Атож!
Катря. Більше нічого не сниться?
Галя. Хіба мало?
Катря (радісно). Фу! Слава богу! (Обніма її голову і цілує). Яка ще ти дурненька дитина! Це все дівочі химери, а ти тільки не гадай про його.
Галя. А коли щодня сниться?
Катря. Нісенітниця! Жени його з думок!
Галя. Коли несила моя!
Катря. Слухай, Галюсю, це настав і тобі час кохання... Тільки не закохайся в Василя: це не парубок, а звірюка,
вилюдок,— хоч груди йому розшарпай, а серце не знайдеш. Підластиться лисицею, а далі кинеться вовком! І віри на нього не покладай: насміється тільки, славу пустить.
Галя. То, може, Катре, ще на нього вигадують: в його такі добрі очі...
Катря. Вигадують? Глянь на мене,— і я його рук не втекла: це він мене звів, наймичкою пустив по світах...
Галя (з жахом). Невже?!!
Катря. Він, він! А як присягався, як заклинався богом, землю їв... та і кинув до півроку!
Галя. І це він, він?! Господи, така зрада, таке душогубство!
Катря. І душогубство. (Пауза). Не ходи, не бачся, не говори з ним, тікай од його, як од чорта з пекла: він мене проміняв на Палажку, а тепер од Палажки одкинувся та до тебе.
Галя. Ой Катре, мені страшно.
Катря. А Домаха хіба не через нього повісилась? Ходім, ходім у хату... я тебе не пущу на вигін.
Заходять.
ВИХІД VI
Наталка і Левко.
Наталка. Ніде нема. (Розгляда). Невже Галя ще дома? (Зупинилась, підглядаючи Левка).
Левко (пританцьовує і співає).
№ 10
На собаці вовна, А в матері коси... Коли б мені чобітки, То не був би босий.
У корови роги,
А у батька пута...
Коли б не ці ноги, Так не був би тута!
На вороні крила,
На бабі намітка...
Тим ти мені мила, Що дебела литка!
На городі бузина, А в Києві дядько... Тим я тебе полюбив, Що на п'яті перстень!
Наталка. Що це ти за нісенітницю співаєш? Левко. Нісенітниця! Здрастуйте! Це пісня... славна! Наталка. Хто ж тебе навчив?
Левко. Дмитро, він мене ще кращої навчив... (Співа).
Пішла баба на базар Та купила рака...
Наталка. Цить! Не хочу я слухати...
Левко (сміється). А там далі славно. Наталка. Так і співай батькові.
Левко. Я вже співав... так батько не люблять пісень... зараз у пику та по потилиці...
Наталка. То і добре.
Левко. Е, якби добре, а то дуже недобре... боляче. Наталка. Бідненький! А куди це ти простягся? Левко. Кругом Галиної хати ходити...
Наталка. Чого?
Левко. Не скажу... так Палажка... щоб не пустить... Наталка. Кого?
Левко. Того... як його... що чуб на голові... Наталка. Василя?
Левко. Еге, еге! Тільки не кажи Палажці, а то горіхів не дасть.
Наталка. Так вона тебе посила підглядати? Левко. Не підглядати, а кругом хати ходити... Можна через перелаз?
Наталка. От ти попоходиш, поки буханцями не нагодують. Геть звідціль! (Погналась за ним).
Левко тіка.
ВИХІД VII
Галя сама.
Галя (виходить з хати). Господи, як мене налякали Василем тим, аж руки тремтять... Невже він такий?.. (Замислюється). Он і віночок кинула, треба доплести.
(Бере в руки, роздивляється, сіда). Мабуть, треба тепер і васильки повикидати? (Бере кілька квіточок). А які вони гарнесенькі!.. Як їх шкода! Квіточко моя! (Цілує її і заплакала). Одкинеться... насміється... зведе! (Кида квітку, а далі хапається за серце). Ох, як же його звідціль викинути? Не можу, не можу!! Орел, сокіл!! (Закриває вид руками). Тільки ж та Палажка... відьма... відьма! А... смерть моя!
ВИХІД VIII
Галя і Василь.
Василь (тихо підходить). Здорова, Галю, з неділею! Галя (схопившись). Ой!
Василь. Чого ти злякалась?
Галя (тремтить). Ой не підходь, не підходь! Василь. Та що з тобою?
Галя. Боюсь тебе! Василь. Хіба я вовк? Галя. Боюсь... боюсь...
Василь. То, може, я тебе боюсь, бо ще ніхто мені так памороки не забивав.
Галя. Не кажи цього...
Василь. Хіба що?
Галя. Не треба, не треба.
Василь (ображено). Не дозволяють, чи тобі обидно? Галя. Хто його зна.
Наталка виходить, бачить удвох пару, заміча і проходить направо.
Василь. А ти ж сама? Хіба не знаєш, чи я тобі противний, чи ні?
Галя (глянула на його і знов з страхом закрила очі). Не питай... Христом-богом... не питай! Бо я не вдержусь, скажу, а тоді вже я пропала навіки...
Василь. Галю, серденько, рибонько моя! (Хоче її взяти за руку).
Галя. Ой не торкайся, не торкайся!
Василь. Тобі, певно, набрехали на мене... Та щоб я в землю вріс, коли брешу... коли ти не скувала мого серця навіки.
Галя (дивиться полохливо, але трохи сміліше глянула на нього). Глузуєш, глузуєш...
Василь. А щоб наді мною глузувало так щастя! Слухай...
Галя. Одступись далі, то слухатиму, а то страшно. Василь. Яка-бо ти! Як од чорта, од мене...
Галя. А хто тебе зна? Всі таке кажуть...
Василь. Знаю, вони б мене і розчавити раді, а тільки я тобі кажу, що не брешу перед тобою, не так мене за серце взяло.
Галя. Справді?
Василь. Глянь!
Галя. Боюсь на тебе очі звести. (Трошки вхмиляеться).
Василь. Та не бійся, не з’їм.
Галя. А як з’їси?
Василь. Тоді ковтну, щоб тут у мене завжди сиділа. (Показує на горло).
Галя. От бачиш, ще і не бояться його?
Василь. Серденько моє! (Хоче її обняти).
Галя. От тільки підступи: утечу! (Глянула на його лукаво). Онде Наталка дивиться.
Василь. Прийди до великої криниці сьогодні увечері. Галя. А там мене відьма не вхопить?
Василь. Не бійсь! Я вже всім відьмам хвости втяв навіки.
Галя (в роздум’ї). Страшно.
Василь. Та я росі на тебе впасти не дам.
Галя. А що мати скажуть?
Василь. Так ти виходь, як засне.
Галя. Не знаю.
Василь. Та нам же побалакати треба.
Галя (нерішуче). Боженьку, що ж мені робити?
Василь. Невже ти не віриш мені?
Галя. Бог тебе зна; мені і хочеться вірити,— що вже брехати,— а як подумаю, так отут зараз холоне.
Василь. Вір, вір! (Озирається полохливо на всі боки). Так прийдеш?
Галя (соромливо). Може...
Василь, завваживши, що ідуть, одскакує і одходить ніяково наліво.
ВИХІД IX
Галя, Палажка, Настя, Наум.
Настя. Зайди-таки, свашенько, зайди! Тебе, голубонько, щось і в вічі не видати.
Палажка. Та знаєте, тіточко, робоча пора.
Наум. Звісно.
Палажка (набік). Знов з Василем стояла! Ой, щось недарма! (Підходить до Галі). Здрастуй, Галю, ач, як погарнішала, мов троянда, пишаєшся: очі горять зорями, щічки — полум’ям...
Галя опустила очі. Засоромилась.
Настя. Чого ж ти, доню, не привітаєшся? Скажи: того, мовляв, і красуюся, що під материним крилом.
Наум. Або під батьковою шапкою!
Палажка (ядовито). Може, ще під чиєю? (Бере вінок в руки). Ач, який віночок! Ану, примірю... (Надіва його Галі на голову). Ну і красунечка ж ваша донечка,— хоч на папері малюй. (Жартливо крутить її і трошки одводить набік). От, думаю, од парубків одбою нема! (Тихо до неї). А що, признайся: це ти для Василя цей віночок плела?
Галя (злякано). Що ви? Для чого?
Палажка. Щоб принадити його, дівонько.
Галя. Крий мене боже від такого.
Палажка (пильно дивиться). Невже? А він, дівонько, в тебе закоханий.
Галя. Хто вам сказав?
Палажка. Сам признався.
Галя. Вам? Про це?
Палажка. Мені... Ми з ним, дівонько, давні і близькі приятелі...
Галя одкинулась.
Не жахайся! (Набік). Так ось хто ворог мій, моя розлучниця! (До Галі). Та я з тобою пожартувала, моє серденько! Заходь до мене — побалакаємо... розвеселиш мою самоту...
Галя. Я без матері нікуди...
Палажка. Так пустіть, тіточко!
Настя. Біга вона, сватонько, до подруг і не питаючись...
Наум. Удержиш?!
Палажка. Так одпустіть її до мене у вівторок: Купала справлятимем, повеселимось...
Галя (тремтить). На Купала?
Палажка. Атож! З сестрами і прибіжиш...
Настя. Та і гаразд! Просимо ж до господи! Іди і ти в хату.
Галя. Я погуляю трохи... зараз сестри прийдуть...
Палажка (глянувши). А то і брати! (В хату).
Галя. Ух! Мало не з’їла очима.
Настя. Іди ж! Іди ж!
Всі заходять у хату
Наум. Просимо.
ВИХІД X
Наталка, Мотря, Денис і Остап.
Наталка (біжить сміючись). А що, догнав?
Денис. Догнав було, тільки не вхопив. Наталка. Значить, просто у руки не дамся?
Денис. Та звісно... налигача треба...
Остап. А я піймав. (Веде Мотрю за руку).
Мотря. Штука! Наперейми побіг.
Наталка. Давайте гойдатись!
Денис. Давай! Ставай, Остапе!
Починають гойдатись.
ВИХІД XI
Степан і 3-й парубок, Левко і ще зо два парубки.
Степан. Давайте тут сядемо, в холодку.
3-й парубок. Давай! А карти в тебе?
Степан. Ось. (Вийма).
1-й парубок. Ху, бра, які! Не видно і парсун!
3-й парубок. З кварту олії можна видушити. Степан. Нічого. В носа — саме добре.
Сміх.
Гвалт собачий і крик Левка.
Левко (перескочив через перелаз і оббивається лозиною; зачепив штани). Ой рятуйте! На шматки порвуть!
Парубки. Ха-ха-ха! Полатали штани!
Левко (плаче). Ой, ой! І штани пропали!
Степан. Та чого ти лозиною махаєш? Тут собак нема! Левко. А може, вони женуться!
Наталка (з гойдалки). Не ходи по ровах.
Левко. Коли казано.
Наталка (до парубків). Посадіть його, хлопці, в карти грати, щоб не тинявся.
Степан. Сідай, Левку, в носа грати з нами.
Левко. Справді сідати? Чи дурите?
3-й парубок. Сідай, сідай! З тобою весело...
Левко. Я люблю в карти... (Сміється), Тільки не розберу оцих морд: що і зверху морда, і під черевом морда!
Сміх.
Наталка. Що це ви поснули? І гойдати нездатні, а ще парубками зветесь!
Денис. Коли хочеш, то ми так вихонемо, що аж дух захопить.
Остап. Аж навкруги облетиш.
Мотря. Та ну, цур вам! Я боюся! .
Наталка. Ану-ну! Я не злякаюсь!
Гойдають вище.
Степан (до Левка), Куди ж ти дивишся, йолопе? Левко. У землю.
Сміх.
Степан. У карти, дурню, дивись, а не в землю.
Левко. Та коли карт багато: чорти його зна, на яку і дивитись!
3-й парубок. Оце ще грач! (Насовує йому шапку на рота).
Мотря. Ой годі! Цур йому!
Наталка. Вище! Вище!
Мотря. Ой голубчики, стійте! Не треба!
Денис. Піддай, Остапе! Ану, гоп!
Остап. Шквар!
Денис. Гойда! Гойдаша! Де кобила, там лоша.
Наталка. Ух, славно, ух! Ану, ще вище!
Мотря. Ой лелечки! Ой матінко! Ой не буду! Рятуйте! Рятуйте!
Степан і 3-й парубок (з гурту). Не потурай бабі! Гони! Жар!
Левко. Ха-ха-ха! Гля! Плахіття! Плахіття!
Другі парубки. Ловко!
Мотря. Ой голова! Голова! Упаду!
Наталка. Стійте! Справді зомліє!
Мотря. Ой!
Степан. Та що ви, чи не показились?
3-й парубок. Зупиніть гойдалку!
Остап. Зсаджуй мерщі, бо впаде!
Зупиняють гойдалку, Наталка і Остап підводять Мотрю.
3-й парубок. Бач: Левку, виграв.
Левко. Ге-ге-ге! Виграв!
3-й парубок. Ну, бий же мене по носу.
Левко. Кулаком чи ногою?
Другі. Тю на тебе! Картами!
Левко. А давай, давай! (Б'є).
Сміх.
Мотря (з плачем). Каторжні! Прокляті! Щоб вас на рогачах чорти у пеклі гойдали.
Денис. Не любиш!
Степан. Слаба на втори!
Сміх.
Мотря. Щоб ти луснув!
Степан. На твою голову!
Остап. Ну, не сердься, голубочко! Ходім, води вип'єш. Мотря (ідучи до хати Галиної). Геть! (Виходить). Наталка (до Дениса). А що! Не злякалась?
Денис. Звісно, ти б і на чорті верхи поїхала.
Наталка. На чорті — не знаю, а що на тобі — то поїду.
Денис. Так би то і дались!
Наталка. І не писнеш!
Денис. Овва!
Наталка. Не овва, а гей!
Остап. А що, бра, непереливки?
Денис. Та що і казати! Ця і Палажку за пояса заткне!
Наталка. І заткну! З вашим братом так і треба: осідлала, та й поганяй, та ще і віжок з рук не пускай... а то слините, слините, поки не попустиш волі, а далі і голоблями назад. Ух, я б вас!
Денис. Така-то страшна!
Наталка. Не страшна, а в кашу наплювати не дам. (Одходить вглибину, за нею Денис).
Степан. Куди береш взятку?
3-й парубок. Мій вишник.
Степан. А моя хвалька.
Левко. А ця розідрана краля моя.
Степан. Ні, ні! Програв, програв!
3-й парубок. Держи носа!
Левко. Я не хочу.
3-й парубок. Як не хочеш? А мене бив? Держіть його!
Левка держать; він кричить.
Левко. Галя! Я так не хочу! Хай йому біс! Я Палажці пожалуюсь.
Степан. Зате навчився в карти грать!
Левко. Хай вони сказяться! (Відходить).
Другі ще грають і сміються.
ВИХІД XII
Ті ж і Василь.
Наталка (назустріч). Я тебе все виглядала.
Василь. А що?
Наталка. Ти до сестри Галі залицяєшся: скажи мені, що маєш на думці?
Василь. Женитись.
Наталка. А Палажка?
Василь. Набік!
Наталка. І не побоїшся цього їй в вічі сказати?
Василь. Хоч перед усім миром.
Наталка. А вона тебе так пустить з рук?
Василь. Не вдержить.
Наталка. Ой не кажи! Вона на все здатна. Уже постерегла; підсила Левка підглядати за вами... недарма! Щоб ще не занапастила Галі!
Василь. Я їм пельку заткну!
Наталка. Дивись! Не зведи сестри! Я з ока її не спущу. Коли думаєш чесно, то розцурайся перш з Палажкою, а далі і до церкви прямуй.
Василь. Так і зроблю. А ти, Наталко, вір, що я Галю щиро люблю!
Наталка. Побачимо! Он і вона біжить з Мотрею.
ВИХІД XIII
Ті ж і Галя з Мотрею, а далі Палажка, Настя і Наум.
Галя (підбігаючи). Насилу вирвалась!
Мотря. Все Палажка задержувала.
Наталка (до Василя). Бачиш,— вона вже там. Василь. Не покурить!
Мотря. Ходім те он до наших та сюди завернемо. Наталка. Ходім.
Василь тихо говорить з Галею. Палажка, виходячи, постерегла.
Палажка( набік). Знов? (До старих). На мене багато плещуть: звісно, московка — чоловіка нема,— ротів заціпить нікому... (З тривогою). А правда, що в волості бамага прийшла, що мій вертається?
Наум. Ніякісенької!
Палажка (радісно). О! Значить, брехня! (Потім, спохватившись). Нещасна моя голівонька! З’їдять тепер!
Наум. А ти, кумо, плюнь.
Настя. Людський поговір — як шум по воді.
Палажка. Легко сказати. У мене чоловік є, як за ним побиваюсь — тільки постіль моя холодна про те зна! А вони мені Василем очі вибивають...
Настя. Так, так!
Палажка. Найшли кого і рівняти! Думають, що як він зводить тут усіх, соромом окриває батькам голови, то, певно, і московка його рук не минула! Знайшла б кого, отакого дурисвіта, блазня, що промантачив усе добро.
Настя. Скажіть на милость!
Наум. Лодар, лодар парняга. І так-то усю батьківщину і рішив?
Палажка. Пропив, прогайнував усе чисто, а тепер шука по селу дурних батьків, щоб оддали за його дівчину: то він би їхньою загорьованою працею штани собі полатав... та і жид, бачите, більше набір не вірить.
Настя. Та хто ж би за такого оддав дочку свою?
Наум. Або пустив добро до рук голодранця.
Палажка. Не кажіть! Він — враг його не взяв — якийсь такий улесливий, що дівчата за ним попару не знають: закрутить голову, з розуму зведе... Ну, всякому ж шкода своєї дитини,— не допустить же до того, щоб покрили: потужать та і оддадуть.
Настя. Не доведи, господи!
Наум. Його слід і од хати дрючком одгонити.
Палажка. Іменно; тільки як за хатою встережеш?
Настя. Ой горенько тільки матері, та й годі!
Наум. А ти дивись за дочкою, не пускай її з свого ока!
Палажка. Та ваша Галя як янгелятко... До неї такий жених зазіха, що тільки он який!.. (Тихо говорить і все позира на гурт — на Галю і Василя).
ВИХІД XIV
Ті ж, Наталка, Денис, Галя, Василь, парубки і дівчата.
Степан. Кидай карти; ходім до гурту! Другі. Рушай.
Хор.
№ 11
Ох, ох, та не люби двох!
З рибкою борщ їж коли хоч, А не хоч — вибачай І ложечки не вмочай. Ох! Ох! Та не люби двох! Люби ж мене самую, Як я тебе шаную, Як собаку рудую, Під припічком годую. Ох! Ох! Та не люби двох!
Палажка. З ким це ваша Галя стоїть? От і молоді очі, а не добачаю.
Настя. З ким би ж це? Чи не з Василем? Наум. Він, він!
Палажка. Не казала вам? Настя. Галю! Галю! Галя. Чого, мамо?
Настя. Іди сюди зараз! Палажка. А що, як у вас рої?
Наум. Поки ще один. Палажка. А у нас дав бог третього. Наум. Хочете глянуть на пасіку? Палажка. Ходім!
Наум і Палажка пішли.
Настя (до Галі). З ким це ти думала стояти? Галя. З ким прийшлось!
Настя. З Василем? І в голову собі не клади! Щоб його і духу не було!
Галя. Ще і не дума він про мене, а ви вже... Настя. Ого! Не думав би! Полатати свої дірки нашим добром заміря...-тільки дулю з’їсть: у мене єсть тобі кращий жених.
Галя. Не треба мені женихів: ви хоч би пускали мене гуляти, а то і людей не бачу... тільки лайка та сварка! (Плаче).
Настя. Годі, годі мені рюмати; іди краще обідати. А про того пройдисвіта і не думай! (Виходить в огород).
Наталка (гука). Давайте танок водити! Мотря. Короля! Короля!
Наталка. А хто ж королем буде? Мотря. Василь нехай з Наталкою.
Наталка. Гей! Галю! Галю! Чого ти там стоїш? Іди в танка грати!
Галя (здригнувши). Коли так, коли тобі, мамо, нема діла до мого серця, то я сама собі дам пораду! Не пускаєш мене розмовляти, з ким мені любо,— без тебе знайду дорогу! Хоч замкни мене, а я і в вікно видерусь.
Наталка. Галю, го!!
Галя. Зараз, зараз,— біжу.
Починають танок; Галя з Василем всередині.
Хор.
№ 12
Король коло городу ходить, Король у город заглядає: — Виводу, виводу, Чого не йдеш по воду?
— Боюся, боюся.
— Кого ж ти боїшся?
— Короля, короля! — А короля нема дома, Королиха сама дома,— Одчиняй ворота! Король у город заглядає, Король дівочок викликає: — Виводу, виводу і т. д.
Король, поклонися низенько, Король, поцілуйсь хорошенько! — Виводу, виводу і т. д.
Галя з Василем цілуються.
ВИХІД XV
Ті ж і Палажка з Наумом і Настею.
Палажка. Добра пасіка! (Зуздріла, що Василь з Галею в колі цілуються). Ой!!
Наум. Що вам, кумо?
Палажка. Під серце щось... он гляньте! Наум. Я зараз води.
Настя. Ах, каторжний! (Кидається одтягти од Василя Галю).
Завіса
ДІЯ ТРЕТЯ
Між горами — криниця, осаджена вербами, тополями: великий камінь на передкону.
ВИХІД І
Денис і Наталка.
Денис і Наталка (сидять на камені і співають).
№ 13
Ой на гору козак воду носить, Дівчинонька козаченька просить: — Козаченьку, мій соболю, Візьми мене із собою — Помандрую я з тобою!
Не сама ж я по садочку ходила, Козаченька за рученьки водила, Цілувала, милувала, До серденька пригортала,— Я ж думала, що він буде мій!
Козаченько, сухотонько ти моя, Кажуть люде, що не буду я твоя; Кажуть люде, сама бачу, Не раз, не два на день плачу — Літа свої марно трачу.
Наталка. Уже пізно, засиділись... он і місяць почав із-за верб вирізуватись... мати кинуться мене — лаятимуть!
Денис. Вигадай!
Наталка. А то ні хіба?
Денис. Така ти і полохлива!
Наталка. Сількісь! А вже ж, чого я буду даремно лайку слухати?
Денис. Як даремно? За мене можна і бійку прийняти! Наталка. Куди ж пак! Яке щастя!
Денис. Атож! (Обніма).
Наталка. Та ну тебе! Здавив як!
Денис. Не тікай, а то ще більше здавлю...
Наталка. Геть! Єй-богу, по руці вдарю. (Б’є). А що? Денис. Ой! Та ти мені і кістки переб’єш?
Наталка. Не звикай!
Денис. Коли і жінкою будеш, то так мене милуватимеш?
Наталка. То друге діло, а тепер рукам волі не давай. Денис. А коли ж те свято буде? Чи можна за рушниками до тебе присилати?
Наталка. Коли? Тепер — у жнива?
Денис. Та ні, я знаю... отож і досадно, що довго ждати...
Наталка. Не поможеться! Ти собі на Василя не вважай: он він уже і Палажку кинув та до Галі липне!
Денис. Та казав, а Палажка як постерегла, так уже тричі за ним Левка присилала — і ніби по ділу, і що слаба...
Наталка. Ну що ж, пішов?
Денис. Ні! Так вона, бісова, аж до його прибігала, а він з хати та і викрався левадою.
Наталка. Ну й як?
Денис. Не знаю: я його більше не бачив.
Наталка. її легко не здихається,— не така; я боюсь, щоб вона Галі чого не вчинила!
Денис. Од неї станеться.
Наталка. От напасть Галі! Надало ж отому зводнику зачепити!
Денис. Каже, закохався.
Наталка. Та признавався й мені... але чи не дурить?
Денис. Ні, мов не похоже...
Наталка. Та вір вам, клятим!
Денис. Мені можна повірити...
Наталка. Не на дурну напав! Слухай, я казала Василю, та і ти скажи: коли він справді дума за Галю, то щоб оту відьму зараз кинув, уладнавшись чесно... а за Василем мені наглядати... Добре?
Денис. Добре.
Наталка (прислухаючись). Хтось іде, ходім!
Денис. Та і не хочеться!
Наталка. Минеться! (Повертається і придивляється). Чи не Левко то? Гля! Єй-богу, він! Знов оце Палажка послала підглядати...
Денис. Ну, попаду я його! Намну чуба.
Виходять.
ВИХІД II
Левко і Палажка.
Левко (озираючись, з страхом). Чи пішов, чи, може, крадеться? У мене і душа замерла... Хай йому чорт! Тітка носила, а тут через неї трясись... Ой! Хто там? Я не буду! Гм! (Плаче). Тітко! Тітко Палажко! Де ви? Я не хочу стоять поночі тут: я боюсь! Тітко! Ой, щось лізе, тітко!
Палажка. Цить! Не репетуй!
Левко. Коли я боюсь сам...
Палажка. От сорому нема: уже півпарубка з тебе, а ти ревеш, як дитина!
Левко. Денис трохи не бив.
Палажка. А то Денис тут був? З Наталкою?
Левко. Еге ж.
Палажка. Що ж вони говорили?
Левко. Цілувалися... Він її руками душив, а вона пручалася...
Палажка. А Василя бачив?
Левко. Ходив тут біля криниці... співав і щось бубонів...
Палажка. Не розібрав ти?
Левко. Щось каже... говорить... чи рано, говорить... чи пізно...
Палажка (набік). Жде, жде її! Певно, змовились уже!
Левко. Каже, що не їв... та і я, тіточко, їсти хочу... усе стою та ховаюсь... Тільки лопуцьки їв.
Палажка. Біжи до діда: він тобі дасть пиріжків і меду, а після збігаєш до Галиної хати, чи не стоїть у садку Василь з Галею? В селі ж ти не боятимешся?
Левко. А собаки!
Палажка. Хліб візьми у діда та й кидай, то вони і не зачеплять...
Левко. А дід дадуть?
Палажка. Дасть, дасть; тільки ти не кажи нікому, куди я тебе посилаю; то я тобі і стьожку подарую, і шапку справлю!
Левко. Ге-ге-ге! Стьожку і шапку! Я зараз! (Побіг).
ВИХІД III
Палажка одна.
Палажка. Змовились, змовились! Все укупі й стояли, може, і після ще бачились... Хіба ота стара догляне дочку? А!! У мене аж горить отут! Мов на жару лежиш, пекельним вогнем всю пече, а думки про них мов розжеврені молоти стукотять у голову... Нема ж у мене на світі нічого і нікого, крім Василечка; краще мені життя своє, ніж його втратити! А як він любив мене, цілував, обнімав, до серденька пригортав, а тепера? Восьмий день і не навідається! Ох, тяжкі мені ніченьки сиротливі, нудьга гризе... Невже ж він мене кине навіки? Невже закохався у Галю? Та ні! Він, певно, до добра Галиного моститься, бо куди їй до мене? Моя краса ще не злиняла. Всі за мною гинуть! Хіба в тебе такі брови, такі очі, такий стан, як у мене? Хіба ти здолаєш так палко кохати? Ні, тобі Василя я мого не оддам! Не вирвати тобі його в мене, не вирвати!
ВИХІД IV
Палажка і Василь.
Василь (підкрадаючись, обніма). Голубонько, таки діждався, таки прийшла...
Палажка. Прийшла...
Василь (одхиляючись і пильно глянувши). Хто це? Палажка?
Палажка. А ти кого дожидав?
Василь. А ти чого тут поночі блукаєш? Кого підглядаєш?
Палажка. Твою нову милу, твоє кошеня обсмикане. Василь. Кого? Кого?
Палажка. А я, думаєш, не знаю? Галю Стрільчиху, оту тихоню слиняву.
Василь. Ти її не лай!
Палажка. Мені її не лаяти? Коли ота гадина, ота жаба мені світ заступає; розлучницею моєю, паскуда, наважилась стати!
Василь. Кажу: не лай її і не пінь на неї: вона чесна дівчина.
Палажка. Вона чесна? А я ж хто? Себто вже я — безчесна, я — повія?! Певно, тим, що я, сирота, покохала тебе щирим серцем, всю душу віддала, сором людський прийняла, гріха не побоялася... Так, певно, тим і повією стала?
Василь. Та воно, звісно, що ж? Не заціпиш...
Палажка. Кому — і тобі?! А ти ж який? Чесний парубок, з людським серцем, з правдивою душею? А як же ти мені присягався в коханні? Як же ти богом святим заклинався, що коли прийде бамага про смерть мого чоловіка, то зараз звінчаєшся зо мною! Як ти благав мене не барити твого щастя!..
Василь. Мало чого парубок не каже! Світова річ... Хіба тебе хто силував? Твоя ж воля була...
Палажка. Хто силував? Ось хто силував. (Показує на серце). Оце дурне та нерозсудливе серце, що повірило клятьбам свого милого, що покохало його над життя, над себе! А чим же ти мені платиш за це? Украв мій спокій, славу пустив, пестощів напився та і кидаєш на поглум!
Василь. Що ж, як напився, то і напився... Щодня і п'яним бути обридне. Не все ж горілка, може, захочеться й меду.
Палажка. Ще й знущається, паскудник! Так для твого розбещеного серця переміни тільки треба? Для твоєї неситої душі чуже життя за іграшки, за жарти: Домаха, Катря, я — потоптані, а тепер ще вищирив зуби на нову.
Василь. А тобі яке діло, на кого я вищиряю зуби? Бач, чим вибива очі: Домахою та Катрею!, Не вішайтесь на шию! А то, скажи на милость, пальцем кивни — аж біжать, а потім ще дорікають.
Палажка. А щоб тобі язик так руба став, коли цьому правда! Хіба і я намоглась, хіба і я тобі на шию вішалась? Будь же ти, мати божа, свідком! (З запалом до його).
Скажи, ти мене розлюбив? За що ти хочеш мене з світа зігнати?
Василь. Або я знаю?
 Палажка. Закохався б то так у ту білобрису? Не повірю, брешеш: до добра її мостишся.
Василь. Там чи до добра, чи не до добра, то вже моє діло.
Палажка. Ні, і моє: ти думаєш, що мене так легко збутися? Гей, Василю, стережись: мені тебе втратить — все одно що життя стеряти; а життя свого дарма я не віддам: мене і каторга не зляка.
Василь. Та, звісно,— ти відьма.
Палажка. Відьма чи не відьма, а не попущу тебе з другою побратись.
Василь. Та цур тобі: з тобою страшно й стояти. Ще нічого і нема: заклала собі дурницю в голову і лізе гадюкою в вічі!
Палажка. І лазитиму, вужем обів’юсь, а не пущу на спіткання. Ждав тут її, зрадниче? Обнімати хотів, цілувати, милувати,— та не вдасться, кате!
Василь. Та цур вам і пек вам! От напасть, так напасть! Покарав мене господь цією відьмою... Тьпху! (Виходить і натикається на Катрю).
ВИХІД V
Палажка, Василь і Катря.
Василь. Катря?! От, мало однієї, ще й друга.
Катря. Та будь ти проклят, як прокляв мене бог через тебе. Іди до своєї полюбовниці: не заступлю дороги.
Василь (повернувшись в другу сторону, до Палажки). Це ти скликаєш на мою голову галич?
Палажка. Ще і Домаху стрінеш...
Василь. А цур тобі, осина тобі з твоїм кодлом чортячим! Прожогом тікати! (Виходить у другу сторону, мало не біжачи).
Палажка (до Катрі). Ти мене ненавидиш, проклинаєш, а тепер радій: бачила — кинув, зацурав, до другої моститься.
Катря. Значить, є правда на світі, хоч гадюці на хвоста наступив.
Палажка. Бог з тобою,— ти все на мене плачешся, нарікаєш. А чи ж я так і винна? Хіба я знала, що діється
в другому селі? Хіба я в думку собі клала, що він таким паскудником був? Та якби мені хто хоч на вухо шепітнув, якого змія я до себе в хату пускаю, то я, може б, до схід сонця у леваді повісилась.
Катря. Я до тебе приходила, в ногах твоїх валялася... Палажка. Коли вже ти приходила,— коли моє серце на ножі кипіло. Та і що б я змогла? Хіба б він повернувся до тебе?
Катря. Що не кажи, а не можу я свого серця повернути: ворог ти мені, поневіряюсь через вас і до самої смерті клястиму.
Палажка. Так його ж кляни, а не мене, і клянім його разом удвох, бо і мені він таким ворогом став, що одно тільки щастя зосталось: помститись!
Катря. Зненавиділа б то так зразу?
Палажка. Зненавиділа. У мене серце таке: або життя віддам, або чуже страчу. Ти знаєш, куди він пішов оце? До вашої Галі; як вовк той блука та чатує ягницю: зарізати хоче.
Катря. Господи, од нього станеться, я і сама помічаю... Палажка. А тобі хіба Галі не жалко?
Катря. Ні, жалко, я Галю люблю і не попущу до погибелі.
Палажка. Так іди ж, пантруй, бо він і побіг до неї. Вони на сю ніч змовились: Левко мені казав.
Катря. Цьому я не повірю, щоб батьківська дочка... Ха! Ти мене хочеш сторожем узяти до своїх полюбовників?
Палажка. Хай з мене дух виб'є, коли брешу... він не полюбовник мені, а ворог лютий! Хочеш, ходім з тобою і знайдемо їх або в садочку, або на вигоні вкупі?
Катря. Не може буть.
Палажка. Ходім — своїми очима допевнишся.
ВИХІД VI
Денис, Василь, Остап, Степан і другі парубки.
Всі ідуть з косами.
Ще до кінця першої сцени чується оддалеки хлоп’ячий спів. Кін кілька хвилин порожнює; спів все наближається і міцніша.
Хор.
Ох, із-за гори
Та буйний вітер віє,
Ой там удівонька Та пшениченьку сіє!
Співають куплета три, а один на самім кону.
Остап. Запізнилися сьогодні.
Степан. Та і натомилися, аж рук не чую.
Остап. Славне раннє жито, ледве косою потягнеш!
Другі (ззаду). Та ну, тягніть там воду которий: тут в горлі пересохло, а вони блягузкають.
Остап. Та пусти, не лізь, ще цебра розіб'єш.
Парубок. Ось і в мене барилко є.
Степан. Ну, так не товптесь же!
Витягають воду, п’ють.
Денис (обнявши Василя, осторонь). Відкіля се ти так прожогом в село біг?
Василь. І не питай краще, бодай тобі такого не знати.
Денис. Косив де, чи що?
Василь. Та ні, отут, коло криниці, здибали...
Денис. Дошкуляють!
Василь. Печуть.
Денис. А ти не потурай, а кинь оту відьму справді.
Василь. А ти думаєш? Я такий, що мною не покурить: одрізав, та й уже.
Денис. Та і Галю жалко: дитина... гріх великий її загубити.
Василь. Побий мене боже, коли я що...
Денис. Вірю, друже. Слухай, у мене до тебе просьба є: мені сю ніч громадський табун тра стерегти за цариною, так потоваришуй мені.
Василь. Гаразд, тільки не зараз: мені ще тут треба почекать дечого.
Денис. Може, декого? (Б'є його по плечу). Ух, та й зайдиголова з тебе!
Василь. Що ж? Не два віки жить!
Денис. Справді, справді. А воно і мені треба декуди збігати, попрощатись.
Василь. Так і збігай, а я тебе тут триватиму.
Денис. Дивись же, не зведи! (До гурту). Ану, хлопці, гуртової, та і рушаймо!
Хор.
Ой орав мужик край дороги! (Bis) Тпру, цоб, край дороги і т. д.
При послідньому куплеті всі виходять.
ВИХІД VII
Василь сам.
Василь (спочатку проводжа гурт і заходить за куліси, а далі вертається і трохи погляда в той бік, куди вони зайшли, поки не стиха пісня; ховається на хвилину за дерево, потім крадькома відходить до колоди, сіда, позираючи в їх сторону). Ні вже за горою скрилися... Ще як здибають Галю?.. (Скида шапку, чуха потилицю). Ач, уже як місяць високо!.. Обіщала... Невже збреше? (Пауза). Може, та каторжна наполохала? (Кида об землю шапку). Ну, вже як попаду! (Робить цигарку і закурює). Тьпху! І дим якийсь противний з досади! (Кида. Знов ходить тривожно, позираючи на гору). Анікогісенько! (Знов пройшовся, визира). Ні, он немов якась тінь... легесенька... може, і вона? Ну, скажи на милость, як забилося серце! А он друга чорна тінь... ховається... Ця ближче. Вона, єй-богу, вона! (Пильно дивиться). Стала... зупинилася... подума, що нікого нема, та вернеться?! Хоч піснею чутку подам... (Співа).
Хата моя рубленая, Сіни на помості, І сам іду, й коня веду До милої в гості.	
Три куплети
ВИХІД VIII
Василь і Галя.
Галя (оддаля на пісню Василя одповіда піснею).
Там за садом, виноградом
Брала дівка льон дрібненький... (Bis)
Василь (між куплетами вставля фрази). Озивається, озивається!.. Голубонька, зіронька! Квіте мій рожевий!!
Галя співа остатній куплет на сцені і підходить до криниці.
Василь (підкрадається, обніма і цілує її, не даючи скінчити навіть фрази). Серденько моє, задавлю!
Галя. Ой! Геть! Чи ти не сказився?
Василь. А то через тебе і не сказишся!
Галя. Одступись, не держи мене, бо зараз втечу... і то налякав...
Василь. А ти не перелякала мене, що ждав, ждав, аж ноги уросли в землю,— а все не приходила.
Галя. Чого б я хапалася? Хіба пожежа?
Василь. Пожежа, зірко моя, пожежа! (Обніма).
Галя (випручуючись). Туди ж, пусти! Нема часу...
Василь. Що ж це, Галю, дратувати мене хочеш, чи що? Я он занудився так за тобою, що два дні і ріски в роті не мав, а ти...
Галя. Хвалити бога, обідала.
Василь. То-то ж!
Галя. Так я збігаю та й тобі винесу хоч цибулі.
Василь. І без цибулі через тебе сльозами умиваєшся.
Галя. Через мене ще ніхто сльозами не вмивався, а от через тебе...
Василь. Не вір усьому, що плещуть... у мене багато ворогів... Я тобі все розкажу, нічого не потаю. От сядь тут.
Оддалеки чути спільну гуртову пісню, а часом і соловейка.
Галя (сідаючи). Ну? Тільки далі, серденько, бо у мене душі нема...
Василь. Що про мене кажуть, ніби я дівчат усіх з розуму зводжу,— то, єй-богу, брехня...
Галя. І про Катрю брехня?
Василь. Ну, про Катрю, може, трохи і є правди... тільки я вже не такий і винуватий: даймо, що ми з нею і кохалися... так вона спочатку сама нав'язалась, а потім до Микити стала моргати, ну, я і кинув...
Галя. Насміявся та ще звів і причину на неї... Ти думаєш насміятись і з мене?
Василь (бере за руку). Та нехай я не доживу до святого причастя, коли тебе зраджу! Зазнав я баловства — правда, а кохання до цієї хвилини не знав: нікого я не любив так, як тебе, мою рибоньку!
Галя. А Палажку?
Василь. Не люблю я її і не любив навіть: вона мене дурманом поїла... тільки я і перше хотів одкаснутись од неї, та нелегко було вирватись з чаду... А як тебе пізнало моє серце, то Палажка мені огидною стала!
Галя. А ти мене любиш? Щиро кажеш?
Василь (обніма). Так люблю, що і себе не тямлю. Ти як зоря на небі — од тебе не одірвеш і ока.
Галя. Стій! Якась тінь там, у кущах, сколихнулася... Може, Палажка? Страшно мені, аж серце в грудіх упало!
Василь. Не бійся при мені нікого...
Галя. Ходім краще звідціль... вона може спортити, загубити... до неї, кажуть, і змій літа!
Василь. Не знаю.
Галя. Вона зведе мене з світа... не попустить тебе даром — я знаю! На погибель мене ведеш, на погибель!
Василь. Голубко моя!! Що тобі в голову лізе? Я тебе на обиду нікому в світі не дам!
Галя. Василю, голубе мій! Не одури мене, не потопчи мого рясту, не загуби моїх літ молодих... Нікому я в світі лиха не вчинила, не вчини ж і мені лиха! Коли не любиш мене щиро, коли пожартувати маєш на думці — то яка тобі слава світ мені зав'язати? Покинь мене... залиши! Глянь на мене — я не винесу горя, я зразу пірну...
Василь. Горличко моя! Та розпадись я на цім місці кістками; коли і на думці що лихе маю! Може, тобі наговорено, що я за твоїм посагом побиваюся, на твоє багатство очі пасу,— не вір, не вір! Я тебе без шеляга, в одній сорочці візьму — і до смерті не каятимусь...
Галя. Чи згодяться тільки батько і мати за тебе віддати? Вони важким духом на тебе...
Василь. Наговори, наклепи...
Галя. Ну що, як не впрошу і не вмолю?
Василь. Коли твої батько і матір не вважатимуть ні на благання, ні на сльози своєї дитини, то ми втечемо: я продам і оселю, і остатню худобу — подамось на Бессарабію або на Кубанські степи, там повінчаємось та і заживемо, як гетьмани!
Галя. Що ти? Без благословенія?
Василь. Поблагословлять потім, ще і проситимуть, щоб вернулась: ти ж одна дочка у них...
Галя. Я краще їм у ноги впаду.
Василь. Хто каже... а коли напосядуть...
Галя. У мене чогось отут (на серце) щемить, і здається, що не бачити мені мого щастя...
Василь. Щастя в наших руках, моя зірочко! Пригорнулись.
Співи чутніші, і соловейко тьохка.
Пауза.
Галя. Як славно співають... а соловейко як тьохка! Чи то у мене, може, на серці?.. Слухай, а під Івана Купала чорти по землі ходять?
Василь. Чого це ти їх згадала?
Галя. Боюсь... Я як згадаю про Купала, то в мене аж під серцем холоне...
Василь. Чого ж то, квітонько?
Галя. А як який чорт перекинеться тобою... як же я розберу? От і пропала! Може, і ти чорт?
Василь. Ех, коли б я був чортом, зараз би тебе, не питаючись батька і матері, потяг в пекло! (Обніма).
Галя. Ой, ой! Цур тобі і пек! Не хочу я до пекла! (Прислухається). Хтось співа! Сюди наближається...
Василь. Певно, Денис...
Галя. Так я побіжу.
Василь (вдержує). А коли ж побачимось?
Галя. Колись...
Василь. Не дратуй! Приходь післязавтра до Палажки на Івана Купала!
Галя (злякано). До Палажки? Ох, мене мов ножем шпигнуло... Чого мені до неї? Краще і ти не ходи... я побиватимусь...
Василь. Сонечко моє ясне! Та хіба мені Купало кортить? А от тільки що: тебе одпустять до Палажки, а я тебе там мерщі перейму, та і погуляємо самі.
Галя. Хіба... Ой, сюди іде! (Схоплюється).
Василь. Так поцілуй же на прощання...
Галя. А як ти чорт? Перехрестись!
Василь. От дитина!
Галя. Ну, хоч шапку здійми!
Василь (здійма). На!
Галя (маца рукою). Ні, можна. (Цілує і одскакує до криниці).
Василь. Заховайся за кущ; я Дениса одведу, а ти вільно і підеш. (Заходить з нею).
ВИХІД IX
Денис сам.
Денис (наближається з піснею і два куплети співа на кону. Пісня ad libitum). Агов! Го-го! Василю, де ти? (Хоче йти за криницю, а Василь назустріч).
Василь. Та я тут, тут!
Денис. Чого ж ти не озивався? 
Василь. Та, признатись, заснув...
Денис. А я вже думав, що потяг з дівчиною...
Василь. Борони боже!
Денис. Ну, так ходім: пізно!
Пішли.
ВИХІД X
Галя і Палажка.
Галя (виходить крадькома до криниці). Коли б справді не помітили? (Дивиться в той бік, куди пішли Василь з Денисом). Василечку, радість моя, щастя моє! (Повернулась хутко і взяла відро). Ой, треба мерщі додому... (Простяглась іти).
Пал ажка. (заступа дорогу). Стій, сонечко!
Галя (опустила відро). Ой лелечко, хто це?
Палажка. Я, не пізнаєш?
Галя. Палажка?!
Палажка. Чого ж перелякалась? Ти не така? Ти як зоря на небі: від тебе не одірвеш і ока! Палажкою гидують, а з тобою на Кубанські степи помандрують. Ха-ха-ха! Ач, батьківська дочка! Ха-ха-ха! У полюбовниці напрошується! Свята та божа! Ха-ха-ха! (Хапає за руку). Ходім до матері.
Галя. Ой лишечко! Пропала я! Ти загубиш мене.
Палажка. А ти мене не наважилась згубити? Не намірилась пазурами серце з мене вирвати? Тобі весело, що я горю на вогні? Та з такої муки за ніч можна посивіти! А, пропадеш же і ти, пропадеш!
Галя. Не губіть мене, тіточко, не занапастіть мого віку; що ж я вам вчинила?
Палажка. Що? Ти украла у мене мій спокій, моє щастя, мої радощі, ти одібрала у мене остатню утіху, як з сироти сорочку зняла; ти одірвала від мого серця того, хто йому був наймиліщим, найрідніщим у світі, та ще питаєш що?
Галя. Палажко, голубочко, хіба я цього хотіла, хіба я цього лиха шукала? Само воно підстерегло мене, і тріпаюсь я, як у сильці, а вирватись не можу. Не йде Василь з думок.
Палажка. Брешеш, брешеш, ти сама його зачіпала.
Галя. Неправда ваша, не я його зачіпала, а він мене зачепив.
Палажка. Неправда? I на леваду мою бігала так тільки, аби вітру вхопити, і сюди б то опівночі по воду прийшла? А піснею не вигукувала його сюди на милування?
Галя. Не моя вина, коли він на пісню йде,— значить, любить.
Палажка. А, любить? Ти певна в тім? Ха-ха-ха! На переміну треба батьківської дочки! Ха-ха-ха! На переміну! А бодай же ти після його всесвітнім посмішищем стала; бодай він і над тобою насміявся і кинув тебе на посміх людям! Бодай ти повією пішла попідтинню! Бодай ти його дитину своїми власними руками задавила!
Галя (ридає). За що ви проклинаєте? Хіба можна серце спинить, щоб не билося? Хіба можна вирвати з його того, хто йому милий? Що ж я зроблю, коли я люблю Василя!
Палажка. Ти любиш його - а я його хіба не любила раніш! Ним тільки дихала, ним тільки й жила! А тепер ти хочеш наступити мені на горло і одняти його.
Галя. Так що ж ви од мене хочете? Щоб я своє серце власними руками вирвала з грудей вам на спокій! Щоб я сама себе задавила вам на втіху?
Палажка. Так ти не одступишся од його?
Галя. Несила моя.
Палажка. Втекти думаєш з ним? Не втечеш, не втечеш!
Галя. Хоть би на мене весь світ завалився, хоч убийте мене, а Василя я не перестану любити.
Палажка. А, так така ти? Пропадай же! (Кидається і валить її на землю).
Галя. Ай! Рятуйте! (Істерично рида).
Палажка (опам'ятавшись, одскакує). Що це я? Одведи господи. (Підніма). Слухай, ти ще не зазнала тієї муки, коли милий зраджує? О, тяжка вона, і чорти в пеклі гіршої не вигадають! Галю, голубочко моя, недоленько моя, відкинься од Василя, не одривай його од мене: ти і спізнати не можеш того кохання, яким я його люблю! (Плаче). Так люблю... так люблю...
Галя. Ох, тіточко, голубочко! Що ж і мені робити, коли я не здолаю перебороти свого серця! (Ламає руки). Такий він мені любий, такий милий — господи... Але... нехай... (рида) не ходить, нехай і не говорить зі мною... нехай на мене і не дивиться! Нехай уже мене з нудьги та журби в сиру землю положать!
Палажка. Ти молодесенька, хороша, багата: коло тебе того парубоцтва — як мотилю біля квітки. Вибереш собі по душі, а з Василем ти не будеш щасливою; він зрадник, розпуста, п'яниця. Він од тебе до мене ходитиме...
Галя. Ох, не крайте вже мене, не добивайте, бо і без того я на смерть підбита! Беріть його, рвіть і мов серце, пийте кров! Бо несила, несила мені жити без його!
ВИХІД XI
Палажка сама.
Палажка (дико поводячи очима). Тобі несила! Ти його любиш? Брешеш! Ти ще і не тямиш, як можна любити! З розкошів та з пестощів поквапилась на мою остатню радість..., а я... о! У мене тут ціле пекло клекоче! Я не знаю, що з собою зроблю! Щоб таке кошеня вп’ялось мені в груди і випило мою кров — не буде цього, не буде!
Завіса
ДІЯ ЧЕТВЕРТА
Пасіка. Між деревами стоять вулики, посередині капличка, коло неї діжечка води; направо курінь.
ВИХІД І
Палажка і Левко.
Палажка (до Левка, котрий входить). Ну що? Левко. Що?
Палажка. Як що? Ти був у Василя? Бачив його? Левко. Був.
Палажка. Ну?
Левко. Бачив.
Палажка. Ну, ну! Та кажи ж швидче! Мов неживий!
Левко. Ні, я живий! Палажка. A-а! Кликав його?
Левко. Ні!
Палажка. Як ні? Ти мене уморити хочеш, чи що? Адже для чого я тебе посилала, що наказувала?
Левко. Для того, щоб... щоб йому... еге! Щоб йому... отут тільки я трішки забув...
Палажка (крізь сльози). Господи! За що мене ти ще і оцим дурнем караєш?
Левко. Я про це не питався...
Пал а ж к а. Було б спитатись.
Левко. Так я побіжу.
Палажка. Тю на твою голову! Стій! Скажи Василю зараз, що дід його жде по дуже пильному ділу.
Левко. А-га-га-га! Згадав... я про діда казав, що... як його... діло, чи що!
Палажка. Ну, а він же що тобі одказав, чи прийде?
Левко. Еге-ге! Каже — прийду.
Палажка. Справді?
Левко. Еге, казав: «Прийду, прийду!» Ще і шапку мені насунув аж на самісінького рота...
Палажка. А бодай тебе! Чого ж ти мені зразу не сказав, що прийде.
Левко. Бо затуркали.
Палажка. Ну, нічого, нічого! Так зараз буде?
Левко. Еге... а горіхів, що обіщались?
Палажка. На, на, спасибі тобі! (Сипле горіхи у жменю). Тепер же ти, голубчику мій, побіжи до Стрільців, до Галиної хати; як старі спитають — чого? — то скажи, що дід просили долота, а тим часом шепітни Галі на вухо, що Василь її чекає у пасіці. Розумієш?
Левко (кусаючи горіхи). Розумію.
Палажка. Ну, як же ти скажеш?
Левко. Як? Скажу, що Василь, ага... що Василь долото приніс Галі.
Палажка. А, ні-бо, який ти нерозсудливий: то старим про долото, а Галі про Василя... Нишком тільки, чуєш?
Левко. Чую, чую. Ага-га... Так Галі не про долото?..
Палажка. Ні, ні! Галі скажи, що Василь дожидає у пасіці.
Левко. Добре, скажу: Василь жде у пасіці, Василь жде у пасіці, Василь жде у пасіці, а старого долотом! (Вибіга).
ВИХІД II
Палажка сама.
Палажка (дивлячись вслід). Перебрешеш ти... невже не вдасться? І остатня надія порветься! (Пройшлась; визира в другий бік). Чи співа хто, чи у мене в голові гуде? (Здавлює руками голову). Як болить, як давить! Ох, нічого не тямлю, що роблю: думок не зберу! Хоч би води... (Іде, хитаючись, до каплички, п’є з кухля і примочує голову; відходить і сідає на колодці). Та не може буть, щоб це правда! Щоб він мене розлюбив без причини? Це приверзлось мені: я хвора, я хвора... Ху! Як душно! (Роз-стіба корсетку). Щоб я одна у своїй пустці сиділа? Щоб він не стукнув мені в віконце? Не може бути, не може бути: це набрехали, це жарти... (Скида машинерно очіпок і пов'язує однією хусткою голову). Ах, вітрець славний!.. (Відходить на задній кін і стоїть довго, дивлячись в одну сторону). Нічого не бачу... нема... тільки місяць сліпить очі... (Підходить ближче, іде повз дерева). Що ж це? Не прийде? Одурив, догадався! (Лама руки). Ах, нудьга, яка нудьга!..
Пауза.
Чути з другого боку пісню Василя. Палажка аж затрусилася.
Він, він, його голос! Коли б ще здалеку не запримітив! (Ховається за курінь).
ВИХІД III
Палажка і Василь.
Палажка (кидається на шию). Умирала, тебе дожидаючи!
Василь. Палажка!
Палажка. Я, нещасна, мій любий, мій коханий!
Василь. Так і вийшло, що дідом дурять; якби знав, не прийшов би.
Палажка. Тим-то і дурила, що для мене б не прийшов.
Василь. Та навіщо я тобі здався?
Палажка. Бо без тебе мені не жити...
Василь. Сількісь... проживеш!
Палажка. Василю! За що ти наді мною знущаєшся, за що мене кидаєш? Я за тебе і душу оддам.
Василь. Не треба мені твоєї душі, держи собі про запас!
Палажка. Не смійся хоч з мого горя!
Василь. Та яж зубів не скалю! Прощай!
Палажка (бере за шапку), Василю, голубчику! Зостанься хоч цей остатній вечір поговорити зі мною; я ж тобі нічого не вчинила, за що ж ти мене кривдиш?
Василь. Охота мені дорікання твої слухати!
Палажка. Я дорікати нічим не буду, зостанься тільки... Мені про щось побалакати треба... Зразу думок не зберу... Зостанься, голубе, остатній раз. Невже тобі легко буде, коли я через тебе втоплюся?.. Адже ж важко буде з таким гріхом ходить!
Василь. Чудна ти, єй-богу, та й годі; ну, кажи вже, що там маєш? (Сіда),
Палажка (сіда біля його). Спасибі, спасибі і за цю ласку... Дивилась би і не надивилась вік на тебе, соколе мій, скруто моя!
Василь. Та кажи про діло.
Палажка. Слухай, от і забула, про що мала спитати... Слухай, чого ти мене зрадив, за віщо?
Василь. А! Яка-бо ти... Ну, покохав другу...
Палажка (важко дишучи), Галю!
Василь. Та хоч би і так.
Палажка. Чим же Галя у око впала? Невже вона краща за мене? Ні погляду, ні поступу, ні попалу...
Василь. То вже моє діло.
Палажка. Чи вона ж тебе зуміє любити? Чи у неї достане душі, щоб одважитись все віддати за тебе? От її батько і мати не згодяться повік тебе зятем мати, і вона з тиждень поплаче, а далі забуде тебе.
Василь. Почім ти знаєш?
Палажка. Знаю, знаю... Не піде вона за тобою, не піде!
Василь. То ти відьмуєш так своїми чарами? (Хапає за руку),
Палажка. Якби я мала змогу, то я б краще тебе приворожила до себе.
Василь. Ти мене чарами при собі і держала...
Палажка. Були чари, та, либонь, втратили силу... хоч і не знаю від чого? Хіба моє личко злиняло, хіба мої брови опали, хіба мої очі опухли, хіба вуста мої не пашать вогнем, хіба я забула уже, як пригортать свого милого? (Лащачись), Згадай, скільки кохання було, скільки
пестощів? Від щастя, від раю того серце мліло, дух забивало... Мало дня було, мало ніченьки!
Василь. Чарами обпоювала...
Палажка. Та хто ж тебе чарами напоїть, хто приголубить так палко? (Обніма).
Василь. Та що і казать: задурманиш мозок...
Палажка. Ніхто тебе так не любитиме, як я, ніхто! Я б за тобою пішла на край світа, я б за тебе в землю лягла!
Василь. От, єй-богу... Коли ж — що тут удієш?
Палажка. Слухай! Я не жаліла для тебе ні добра, ні грошей... а тепер, коли хоч, все продам до нитки і втечу з тобою світ за очі — хоч і в Бессарабію, хоч на Кубань... там і заживемо... Як я кохатиму тебе, як годитиму,— вітру дихнути на тебе не дам!
Василь. Ет-таки, як коржа, так коржа: їй кажи обра-зй, а вона тобі луб’я!
Палажка (з сльозами обніма Василя), Не кидай, не кидай мене! Краще порсни мене по горлу ножем, та не пускай на сміх та на глум людський. Що я тобі зробила, чим провинилась? (Кидається в ноги). Розтопчи мене, роздави зараз ногами! Убий!
Василь (підніма її). Що ти? Бог з тобою! Встань, встань! Мені шкода тебе... але що ж ти від мене хочеш! Коли я не можу повернути серця до тебе.
Палажка. A-а! Не можеш?! Значить, до чортів у пекло! Я сама не тямлю, що і кажу... я божеволію, голубе... у мене мозок горить...
Василь. Заспокойся, серце!
Палажка. Я бачу вже, що мені потопати треба... нема і соломинки, за яку б ухопитись...
Чути здалеку дует.
Василь. Ну, заспокойся ж, заспокойся, голубко!
Палажка. Я вже бачу, що мені не жити... Що ж? Бог з вами — раюйте, милуйтесь!.. Тільки одного благаю, не смійся наді мною, не банітуй при людях...
Василь. Та крий боже, серденько, що ти?
Палажка. Коли ти на мене зла в серці не маєш, то хоч приголуб мене.
Василь. Шкода мені тебе, нещасну... (Обніма). Та що вдієш!
Палажка (горнеться). Соколе мій, орле мій! Як же я тебе кохаю, яким жаром до тебе палаю... умерла & тут з радістю... в пестощах згоріла б!
Василь (чуха потилицю). Ех! Ну, що його? Аж пашить!
Палажка. Вустоньки мої! (Цілує). Хоч напитись би любощів перед смертю...
Василь (почувши пісню). Іде хтось. (Встав). Не муч себе, Палажко! Як бог схоче, так і буде... Прости мені і прощай!
П алажка. Тривай, тривай! Не тікай ще! Хоч на хвилину...
Василь. Та ти тільки даремно рвеш своє серце... Палажка. Байдуже! Хоч би його швидче дорвати!
Здалеку чути тихо дует:
Шумлять верби коло греблі, Що я насадила,— Нема ж мого миленького, Що я полюбила!
Василь. Сюди йде?
Палажка (набік). Вона, вона. (Швидко балакаючи). То дівчата шляхом ідуть!.. Слухай, серце! Не одмов в остатній раз мені, я тебе так прошу, так прошу, як перед смертю краплину водиці...
Василь. Що ж там?
П алажка. Прийди завтра до мене, під Івана Купала: всі зберуться, і Галя обіщала прийти... В остатній раз пом'яну свої молодощі і попрощаюсь з вами навіки... Прийдеш? (Все прислухається).
Василь. Прийду, прийду!
П алажка. А, от згадала! Я тобі на незабудь дві сорочки вишила... і образок на щастя дам... вони там, у курені... ходім! (Бере за руку і мало не силоміць веде). Не одцурайся! Не образь мене! Від щирого серця.
Виходять.
ВИХІД IV
Галя і Катря.
Обидві співають.
№ 14
Баламуте, іди з хати. Хочеш мене закохати,
Закохати та й забути —	
Всі ви, хлопці, баламути! 
Баламуте, бійся бога
Ти багатий, я убога,—
Не женися ти зі мною,  Бо заклянеш свою долю. 
Баламуте з сього світа, Баламутиш мої літа,
Баламутиш мою душу, Через тебе плакать мушу.

Поки тебе не любила, Тільки в світі я і жила;
А тепер я гірко плачу, Поки тебе не побачу!
Катря. Чи ба, куди зайшли!
Галя. Чия воно левада?
Катря. Це пасіка, либонь, Палажчиного діда...
Галя. О! Так ходім звідціль.
Катря. Чого? Тут так славно!
Галя. Воно і славно... та якось моторошно та сумно...
Катря. Що ти? Про пасіку? Це чисте місце! Он у каплиці і святий Зосим стоїть... тут безпешно — і Палажки нема, чого боятись: вона, певно, десь-інде.
Галя. Не згадуй про неї!..
Катря. Боїшся? Я ж кажу тобі, начхай на це діло, бо та відьма зурочить, а що Василя знов одіб’є, то певно.
Галя. Цить! Цьому я зроду не повірю!
Катря. Побачиш.
Галя. Він так присягався, так заклинався, що аж страшно!
Катря. Всім він так заклинався.
Галя. Боже мій! Невже ж він мене дурить? Очі його так щиро дивились мені в душу, що у мене розтала до його зневіра...
Катря. Ох, оті очі пекельні! Ваблять вони і отруюють серце! (Закрива вид). Я тебе пантруватиму од погибелі, не одступлюсь...
Галя (з сльозами принада до неї). Що ж мені робить, коли я люблю його!
Катря. Нещасна!
Пауза.
Тихо! Хтось з куреня виходить...
Галя (тривожно). Хто? (Придивляється). Жінка якась.
Місяць ясно світить.
ВИХІД V
Палажка, Василь, Катря, Галя.
Палажка (кинула погляд на другий бік кону і запримітила пару). Тікаєш уже?
Василь. Пора!
Катря. Це Палажка!
Галя. З ким же? З ким?
Катря. Приглядайсь сама!
Палажка (тихо). Попрощайся ж хоч зі мною, як перше, адже вірнішої дружини не знайдеш!
Василь. Прости ж і прощай, моя голубко! (Обніма).
Палажка так і пригорнулась.
Галя (хапається за груди). Хто? Хто з нею?
Катря. Спиною стоїть... але я догадуюсь... Палажка^ обніма і голосно). Голубе мій! Щастя моє!
Раю мій! Прийдеш, прийдеш і завтра!
Катря. Це він; а що, не вірила?
Галя (шалено). Ні, ні! Не може бути!.. Це було б...
Василь повернувся.
Ай, Василь! (Зомліла).
Василь (виривається). Хто там?
Катря (одпихаючи його). Геть, зводнику! Палажка (шалено). Ха-ха-ха!
Картина
Завіса
ДІЯ П’ЯТА
Левада. Декорація першої дії.
ВИХІД І
Палажка і Мотря.
Палажка сидить зажурена і замислена, не звертаючи ні на що уваги.
Мотря (виходить з-за окопа). Я там уже все приладнувала, тіточко; а оце куди покласти? Тут горіхи, насіння, ріжки.
Палажка мовчить.
Чи тут де приховати, чи куди?
Палажка мовчить.
Тітко Палажко! (Підходить вже зовсім близько).
Палажка (здригнувшись). Га?!
Мотря. Чого ви, тіточко, такі смутні та зажурені, аж не чуєте? Торік які були веселі!
Палажка (проводить рукою по голові і говорить іритованим голосом, ховаючи сердешну гризоту). Мені чогось неможеться.
Мотря. З чого б же то?
Палажка. Не знаю, голубко... тільки... під серцем пече... і на світ би не дивилася... Я вже жалкую, що і на Івана Купала до себе запросила...
Мотря. От горенько!
Палажка. Та ні... я переможу себе... воно, може, і пройде... поскачете... і я розвеселюсь... не вважай... (Через силу усміхається весело).
Мотря поцілувала Палажку і одійшла на задній план поратись.
ВИХІД II
Наталка і Палажка.
Наталка (входячи). Здорові були, тітко, з Іваном Купалом; дай боже цього Івашка проспівати, проскакати та на той рік діждати. Оце ж вам від мене з самого граба і курочка ряба.
Палажка (показуючи вид веселий). Спасибі, спасибі, моя цокотушечко! (Цілує). А другі дівчата де? Уже б час і збиратися, почина смеркати...
Наталка. Та вони побігли у панський ліс з Левком дерево на ідола рубати.
Палажка. Щоб їм там не нарубали литок. Ну, як таки не попросить якого путящого парубка?
Наталка. Та яж просила Василя, дак куди! Ходить, мов неприкаяний, круг Галиної хати та руки лама... (Пантруючи, дивиться).
Палажка. Чого ж то?
Наталка. Либонь, хоче конечне побачити Гальку, розказати їй...
Палажка. Що розказати?
Наталка. Та я і не розберу: він ніби не при собі... Щось таке торочить, що немов якась відьма чи гадюка підстроїла йому штуку... Що він ні при чому...
Палажка. Так відьма, каже, чи гадюка? Наталка. Еге!
Палажка. Про кого ж це?
Наталка. Та і не розбереш... чи він когось ненавидить, а та в вічі лізе, чи що...
Палажка. А за Галею б то гине?
Наталка. Та либонь...
Палажка. І її ото жде і чатує?
Наталка. Прохав, щоб я викликала, так я сказала, що Галя до Палажки обіщала прийти на Купала, так щоб і він приходив.
Палажка. Ну!
Наталка. Він не повірив, щоб Галя до вас прийшла...
Палажка. А ти що?
Наталка. Побігла розказала все Галі і просила прийти; вона дала слово; я так і Василю сказала.
Палажка. А він?
Наталка. Зрадів.
Палажка. Так зрадів?
Наталка. Страх як! (Набік). Пошкварчи, пошкварчи на вогні!
Палажка. Оті справді... Я така рада, що в мене сьогодні більше молодят збереться.
Наталка. Авжеж, раді...
Курка почина вириватись.
Ой, трохи моя курка не полетіла! Куди б її, тітко, посадити?
Палажка. Перекинь за окіп або однеси в сіни, коли ласка.
Наталка. Ну, курко, пробігаємося! (Біжить, вхопивши Мотрю і шепнувши їй щось на вухо).
Палажка (сама). На глум усім пішла?! Зійдуться тут на моїх очіх перемовитись; обніматимуться при мені... О!! Я не переможу цього, не переможу! (Виходить).
ВИХІД III
Маруся, другі дівчата, а далі Остап.
Маруся (вбігає). Ой лелечки! Ой лишечко! Насилу втекла: аж духу не одведу!
Марина. Ха-ха-ха! Ну й оказія!
Остап (входячи). А що, дісталось, дівчатка, на горіхи, щоб чужого лісу не крали!
Маруся. Не мені... більше Левкові...
Наталка (вертається). А ти чого не пішов дівчат визволяти?
Остап. Ото б іще заходився?
Наталка. Так і зась тобі до нашого гурту! Остап. Розкажи мені завтра, а я вчора послухаю.
ВИХІД IV
Денис, парубки, а потім Левко.
Парубки (входять з піснею).
На пісню виходять Наталка і Мотря.
№ 15
Ой бре, море, бре!
Сип, шинкарко, ще!
Єсть у мене та і рідний батько 
Викупить мене!	
Ось батько іде,
Грошей не несе;
Отепер же я та, шинкарочко, Засів у тебе!
Ой бре, море, бре,
Сип, шинкарко, ще!
Єсть у мене мила чорнобрива, Викупить мене!	
Ось мила іде,
Грошики несе!
Отепер же я та, шинкарочко, Піду від тебе!
Хома п’яний у млині Хропе мов убитий, А я тебе поцілую і Мов несамовитий. І
Гоп, кумо, не журись, Сюди-туди повернись, Отакички скоком, боком, Перед моїм рудим оком!
Нехай Хомі у млині
З рогами присниться, Ми ж з тобою, кумко-душко, Будем веселиться...
Гоп, кумо, не журись і т. д.
Наталка. Та годі вам горло драти. Мотря. І не обридне?
Степан. Скучили, бідні, за нами — невидержка! Наталка. Без вас веселіще!
Мотря. І повітря чище... Степан. Заговорило і кадило.
Мотря. А хіба тютюном зараз не начадите?
Наталка (глянувши набік). Нема Василя... чи не дожида Галі? Я їй переказала про вчорашнє... Ну, і Палажка ж каторжна,— тільки не витанцює свого: пантру-ватиму!
Левко (плаче і тягне за собою гілку). Гм! Гм! Ге! Хай йому чорт! Хай йому біс, щоб я удруге пішов! Ге!!
Остап. Та перестань уже, Левку! Сядь на стерню, то воно пройде!
Другі. Або на колючки!
Всі сміються.
Левко. Ще й сміється! Якби тобі таке! Ге!! Степан. А ти не слухай дівчат!
Левко. Нехай вони сказяться! Ге!.. Наталка. Оце так, Левку! Славно!
Левко. А що ж, коли мені тепер через них, каторжних, боляче...
Наталка. Гай, гай!.. Ну, як же вам справді не сором не підсобити було такому бравому молодцю? (Одходить далі з Денисом).
Маруся. Та ми ж з ним укупі й тікали...
Денис. Добре і підсобили!
Степан. А ти тепер, Левку, роздай їм оті подарунки, що від побережника взяв!
Дівчата. Нехай сам здоров зносить!
Сміх.
ВИХІД V
Ті ж і Палажка.
Палажка (вертаючись, держить заполу * в руках). Знов на Левка чогось напали? І чого ви всі мого хлопця зобижаєте? Аж плаче, бідний!
Остап. Та то, тітко Палажко, не ми, то він через дівчат постраждав.
Мотря. Дзвони, дзвоне, бо порожній.
Остап. А то ні?
Палажка. Ну, годі ж! Цур їм! На ось горішків тобі і ріжків! (Дав).
Мотря. А я ще тебе поцілую, то і загоїться... (Цілує). Левко. Го-го-го! Так у мене ж не пика болить!
Палажка (до парубків і дівчат). Ну, здорові ж були, парубки і дівчатка!
Всі. Здорові, тітко! З Купалом!
Палажка. Спасибі! 1-і, ще не всі і зібрались, а час би і починати! (Ходить, здоровкається зо всіма). Та не сидіть мені мовчки, а ворушіться: уже коли справляти Купала, так справляти, а не спати! От я, хоч і стара, а кров у мене грав. 1-і, господи, як я ще й досі люблю подуріти, бо на душі так весело, так весело!.. На все мені байдужісінько... Хто шипить, а мене смішить; ха-ха! Ну, крутись, Наталко, нам нікого не жалко!
Наталка (ядовито). Авжеж! Ануте, хлопці, чого вже ви полягали та люльки позапалювали? Обтешіть зараз мені оцю гілляку на ідола!
Маруся. Та славно обтешіть, а ми приберемо в гарного хлопця! 
Остап. Давайте сокиру: я вам витешу, дівчатка, такого хлопця, що й поскубетесь.
Маруся. Ану-ну! Он у Дениса сокира.
Остап пішов тесать; дівчатка попарувались, деякі сидять. Садять Левка, той кричить.
Степан. Та не руш-бо його, бо там вава!
Палажка (роздивляючись на всі боки з тривогою, ходить і сипле горіхи). Нате ж і вам поки що горішків на забавку!
Дехто. Спасибі, спасибі!
Наталка. Та ви їх, тітко, дарма не годуйте, нехай хоч співають... Ануте, дівчатка! Нуте ж бо! (Запримітила Василя, котрий входить).
Палажка не примітила його.
(Співа, підморгуючи).	
№ 16
Дощик, дощик
Капає дрібненько!
Я ж думала, я ж думала — Запорожець, ненько!
Коли б знала, коли б знала,
Відкіль виглядати,
То найняла б, заставила
Стежку промітати.	
Аж він іде, аж він іде, Тупає дрібненько;
То-то милий, то-то любий, Дивітеся, ненько!
Дощик дрібний
Аж із стріхи капотить,— Розсердився мій миленький — Аж ногами тупотить!
Розсердився, розгнівався Мій милий на мене! А як гляне, серце в'яне І в його, і в мене!
Що ж це одна я співатиму, чи що? Хоч би ти, Василю, поміг, а то тільки очима ганяєш!
ВИХІД VI
Ті ж і Василь.
Василь. Співай уже ти: я вчора одспівався.
Палажка (побачивши його, аж затрусилась). Василь тут... певно, з Галею. Господи, яка мука! Знов моє серце окипіло смолою...
Василь шукає очима Галю і підходить до Наталки.
Наталка (до Василя тихо). Прийде, прийде, обіцяла! Василь. А чого ж її і досі нема?
Наталка. Насті дожида; не бійся! Тільки очі насторожі держи, бо Палажка мов на вугіллях.
Василь. Припече ще не так їй! (Одходить).
Наталка. А що ж, дівчата, пора вогнище палить, а хмизу нема... Хто по хмиз?
Деякі. Я! Я! Я!
Наталка. Ану, гайда за мною!
Парубки. Тю!!
Мотря (б’є одного і другого). А ви, ледачі, чого повивертались? За нами?!
Парубки і дівчата. Лови! Хапай! Стережись! Ха-ха-ха!!
На кону далі одна-дві пари і парубки, що рубають ідола. Левко задумано їсть горіхи і чухається.
ВИХІД VII
Палажка і Василь.
Палажка (підходить до Василя). А ти, Василю, і честі хазяйці не хочеш віддати?
Василь (знехотя кланяється). Вибачайте, не примітили.
Палажка. Непримітною стала? Бог з тобою, а позаторік примітною була?
Василь. Найшла що згадувать!
Палажка. Забув уже?
Василь. Та вчора ж нагадала!.. Зашипіла гадючим язиком.
Палажка. За що ж ти лаєшся? Не до мене прийшов, знаю, а до моєї розлучниці...
Василь. Ще щоб до неї приходив! Захотіла!..
Палажка. Так хоч не знущайся ж наді мною у моїй оселі...
Василь. Ми тут тільки здибаємось, а підемо собі далі, в окремну місцину...
Палажка (спалахнувши). Пошануй же хоч мене з своєю милою... хоч на очі не лізь... я вам світа не заступлю... (Утира сльозу).
Василь. Святою хочеш прикинутись? Не прикинешся: ніхто не повіре, а надто я.
Палажка. Так ні в чім не віриш мені?
Василь. Хоч і землю сиру тепер їж!
Палажка (з злобою). Так і не вір же, а стережися! Василь. Аж пополотнів!
Палажка. І перекажи отій твоїй... щоб не приходила сюди... Краще буде, краще... Я з серцем не справлюсь... нехай не дратує, бо звіром стану!
Василь (дивиться пильно). Що ж це ти задумала? Палажка. Нехай не приходить!
Василь (кепкуючи). Із’їси, проковтнеш?
Палажка. Не знаю що... А тільки... Богом тебе прошу: не дратуй! У мене живого місця нема... Я і не збагну, де я і що я...
Василь. Не збагнеш? Чорти напутять! (Зсунувши набакир шапку, сплюнув і обійшов).
Палажка. А, катюго! Не попущу, не попущу насміятись: один кінець!
ВИХІД VIII
Наталка з оберемком хмизу і другі дівчата і хлопці.
Наталка. Кладіть сюди хмиз, тут добре.
Левко. Чи ба, скільки хмизу нанесли!
Остап. Ціле б село підпалити можна!
Левко. Ану-ну! Чи займеться все?
Степан. Ти осмали перше свою дурну голову.
Левко. Тю на тебе! Хіба я кабан?
Остап. Ось вам ідола зробив!
Наталка. Ні, славний ідол буде; оце руки вийдуть, а отут із рушника пику зробимо, та розмалюємо, та шапку іадінемо... Онто-то який буде! Ставте його тут; Денисе, ходи сюди, застроміть його в землю!
Денис. Зараз. (Разом з Остапом забивають). Ану, разом! Ще, ще! От тепер твердо стоїть, хоч на шию повісся йому!
Левко. Ану, чи видержить! (Злягав на дерево).
Денис. Геть! Ти ще і дерево зломиш! От ідол так ідол! На чорта вам було, дівчата, і оцю деревину рубати: укопати було його в землю, та й годі!
Мотря. А справді, було б гаразд!
Остап. Так давайте зараз.
Левко. Ой я не хочу! (Тіка).
Остап. Лови його, хапай!
Левко почина бігти, але шапка насовується, і він з криком пада під ноги.
Наталка. Іди сюди, Левку, не плач! Поможи нам ідола убирати, та і ви, дівчата!
Левко крутить головою, але підходить боком. Дві групи, одна починає одягать ідола, а друга порається коло багаття.
Василь (до Наталки). Що за знак? Нема Галі!
Наталка (убирає дерево). А ти подивись надокола: може, заблудилася, а може, боїться сама йти... Довідайся у Катрі...
Василь пішов.
Наталка. Агов! Ідіть сюди, Марино і Параско, та поможіть одягти ідола, бачите: і сорочку, і спідницю наділа, і корсетку; а ось я рушник навертіла на пику, коли б намалювати... Денисе, намалюй мені зараз славного парубка з вусами, з бровами, щоб гарний був!
Денис. Такий, як я!
Наталка. Куди ж пак! Обізвалася верша з болота! Денис. Коли верша, то і малювати не буду!
. Наталка. Та ну, годі! Не вередуй, а малюй!
Денис. Давай уже: коли наше невлад, то ми і назад! Я тобі намалюю такого гарного, як Левко.
Левко. Так я ж у штанях, а воно в спідниці.
Денис. Так ти скинеш!
Левко. Хіба...
Сміх.
Наталка. Учи, учи! З його станеться.
Денис (мазнув Левка квачем). Ось! Левко. Геть! Хіба в мене пика яка?
Денис. А що, чи не красень?
У сі (разом), Ох, який страшний!
Марина. Не дивіться проти ночі, присниться!
Денис. Ти б і від такого не відцуралася!
Марина. Дарма, кого не дурити, аби забавка! Наталка. Чим ідолу голову покрити?
Мотря (здійма шапку з Левка). Так ось же нехай він у Левковій шапці попишається!
Левко гониться за нею, Мотря вспіла надіти на ідола шапку; загальна зам’ятня.
Наталка (спинившись). Годі, годі! Час нашого ідола привітати, час йому шану віддати!.. Ну, ставаймо кола, а ви там і вогнище розпаліть!
Багаття почина впродовж цієї сцени розгоратися і освіща фантастичне «коло», а на кінці ясно займається.
ВИХІД IX
Ті ж і Палажка (входить).
Наталка. Благословіть, тітко, Івана Купала зачинати!
Палажка (озирається з тривогою). Боже благослови! Наталка. Ставайте ж до кола!
Палажка. Та у мене чогось голова болить...
Наталка. Е, тітко, без вас і Іван не Іван.
Мотря. Адже той рік і через вогонь скакали — так весело було!
Палажка. Було весело... (Набік). А тепер така нудьга, такий смуток, мов мене чека неминуче лихо. Е, та все одно. (До дівчат). Давайте вже і я стану.
Наталка. Оті гаразд!
Всі стають до кола, тримаючись за руки, і починають плавно ходити круг ідола.
Хор ЖІНОЧИЙ.
№ 17
Через наше село
Та летіло помело Стовпом дим; (Bis) Григоркова голова
Занялася була Та й горить. (Bis) А Тетяна з радощами Носить воду пригорщами Та і гасить. (Bis) А з того деревця Будується церква... Калино-малино, ягода червона! Як ви будували, То ви й малювали...
Калино-малино, ягода червона!
Хлопці, взявшись за руки, ходять біля другого вогнища і співають.
Хор хлоп’ ячий (окремо і разом з жіночим).
Палай красно, Світи ясно, Вогню наш! (Bis) Сонце ясне, Тепло боже, Землю грій! (Bis)
Наталка. А тепер звеселим нашого парубочка з кленочка, щоб цілий рік реготався та в тугу не вдавався! Ануте, хлопці, чи готовий у вас вогонь?
Хлопці. Готовий, беріть!
Усі беруть по головні в руки і починають танцювати біля ідола; інші крутяться на місці, приспівуючи, а Левко, Мотря, Наталка і Палажка попереду соло.
Хор жіночий і парубочий (приспівує).
№ 18
Ой гоп на Купала Танцювала та й упала; А Іван, як той пан, Підіслав ще й жупан!
Ой гоп, лежи тихо, Щоб минуло тебе лихо! Не боюся я біди Та й утечу до води!
Палажка. Годі! Час топити ідола: нажився вже, натішився!
Мотря. Нехай ще постоїть хоч трохи.
Палажка. Хоче ще пожити, щастя зазнати? Смерть йому і його милій смерть!
Наталка. Чи топить, то й топить! Поможіть, хлопці, ідола витягти! Кидайте його у криницю!
Кидають ідола.
Левко (кричить). Шапку, шапку мою віддайте! Маруся (кидає). На, лови! Бач, яка я добра! Спільний хор.
№ 19
Купала на Івана!
Купався Іван та в воду впав, Купала на Івана!
На Івана Купала Пішли дівочки по ягідочки — Купала на Івана!
На Івана Купала;
А молодиці по полуниці — Купала на Івана!
На Івана Купала Прийшлось річку брести, Уплав плисти — Купала на Івана!
На Івана Купала Всі дівочки перебрели — Купала на Івана!
На Івана Купала Дівка Марина утонула, На Івана Купала!
Мотря. Ану, через вогонь, Левку, починай!
Левко (побіжить і спиниться). Коли б притушити трохи, а то високо пала!
Денис. Та не видумуй, скакай!
Левко. Я розбіжусь! (Розбігається, а проти нього Степан).
Степан. Стій!
Левко. Ай! Що ж ти лякаєш! Трохи в багаття не впав! Мотря. Геть! Розступіться! (Перескакує через одно і друге вогнище).
Остап (розставивши руки, обніма Марусю). Піймав! Степан. Кожна жаба найде свого граба!
Наталка (стриба). Ану, хлопці, за мною! Гоп! Гоп!. Денис. Перескочила ловко! (Обніма).
Наталка б’є його кулаком. Два парубки перескочили.
Левко (переступив ногою через край). І я перескочив. Марина. Хіба так стрибають? Ось як! (За першим вогнищем впала).
Степан. А що, ось як?
Сміх.
Славно гепнула!
Марина. Чого ти причепився, як смола! (Уходить). Денис. Набік! (Перескакує через обидва).
Ті, що перескочили, знов починають співати, а другі плигають. За незграбними скоками — сміх. Чутно покрики: «Протруси!», «Підберіть плахіття!», «Держи матню!».
Спільний хор.
На Івана Купала Купався Іван Та в воду впав, На Івана Купала!
Наталка (до Палажки). А ви, тіточко? Палажка (увесь час сиділа під калиною і ламала руки). Га? Гуляйте собі, гуляйте!
ВИХІД X
Ті ж та Василь.
Василь (вбігає збентежений). Не приходила сюди Галя?
Наталка. Ні, не було.
Василь. Нема ж її ніде; з дому вийшла — Катря казала — сюди. Я ціле село вибігав і до других купальників забігав — ніхто не бачив... що його в світі робити?
Всі збентежені, групируються навколо.
Марина. Ох, щоб, бува, біди не сталося цієї ночі! Мотря. Правда! Адже під Івана Купала усім чортам воля: ганяються, хапають кого хотять!
Василь. Одведи господи! Тоді мені один кінець!
Палажка (бліда під деревом, нервово трусить його. Набік). Як він її любить! Ох, пропала я! (Зрива з голови очіпок). Ох, пропала я! Пропадайте ж і ви! Пропадайте ж і ви!
Дехто. Ой, гляньте! Яка Палажка страшна!
Василь. Чиста відьма!
Левко. Ой, сховайте мене!
Денис. Тю на тебе!
Палажка. Погине, погине! Чорти вхоплять душу того, хто одрива милого од серця! Пропаде вона неприкаяною!
Денис. Це ти чортів напустиш?
Василь. А щоб вона краще сама пропала!
Палажка. Так так? Привселюдно проклинаєш! Це за те, що задля тебе я і бога забула, що пошматувала своє серце?! Це за те, що обігрівся, облатався у мене?! Що все добро моє пішло на твою пельку та на неситу утробу?
Василь. Що ж ти мене своїм добром наймала, каторжна? За гроші б то я продавав свою душу? Та ти чортячою силою, відьмуванням держала мене!
Денис. О, вона з чортами знається!
Наталка. За нею і тепер чорт стоїть.
Мотря. А може, і два.
Левко (до Марини). Ой, чого ти на мене витріщаєш очі?!
Марина. Цить, ідоле!
Палажка. А, коли ви мене всі відьмою величаєте,— так будете ж мене знати, будете знати!
Чути здаля: «Ой лелечки, рятуйте!»
Дівчата. Ой господи, свят, свят з нами!
Парубки. Що воно таке? Отам десь!
Василь. Може, хто гине?!
Палажка (говорить, рвучи слова шаленим тоном). Гине, гине! Я знаю, хто гине! Позаторік Ганна одбила парубка від Оксани та йшла по греблі під Івана Купала... а чорти з-під потоків вхопили її за косу та й затяг ли у болото... кричала вона, кричала пробі... та тільки щось гоготало, а вранці і витягли її синю, синю та зелену... а очі аж вискочили спідлоба, а рот аж сміявся, вищиривши зуби!
Денис. Та хай тобі біс з твоїми страхами!
Марина. Ой страшно, ой втечу!
Дехто. Цить!
Чути ближче крик: «Хто в бога вірує!»
Василь. Та чого ви отого д’явола (показує на Палажку) слухаєте?! Рушаймо!
Палажка. Стій! А через кого той рік під Івана Купала Домаха повісилась?
Василь. Через тебе, через тебе! А тільки чого і тебе досі чорти не хапають?
Палажка. Перше твою Галю вхоплять! То вона кричить, то її тягнуть за коси!
Чути ближче: «Ой рятуйте, женеться!»
Дехто. То справді Галя: її голос...
Другі. То Палажка наслала чортів!
Василь (теж несамовито). А! Так ти здумала задавить Галю? Я сам задавлю тебе швидше, а з Галею раювати буду!
Палажка. Не будеш! Здохне!!
Василь. Пропадай же і ти, ненависна! (Кидається, давить її за горло і кидає об землю).
Дівчата (з гвалтом). Ай, ай! Лишечко! (Розбігаються).
Голос Галі зовсім близько: «Рятуйте!»
Денис (одрива Василя за руки). Кинь її! Рятуймо Галю!
Василь (одскакує). Біжім! Де, де!?
Дехто. Там, здається! (Забігають з парубками наліво).
Пауза.
Палажка (підводиться на одну руку і поводить навколо збожеволілими очима). Не задавив ще... Зоставив на поквіл... оплювали всі... (Сіда). І на моїх очах цілуватиметься... милуватиметься?.. (Хапається за волосся обома руками і рве несамовито). Ай, чого ж не луснуло, а тріпотиш ще, прокляте серце? (Впивається пазурами в груди). Розірвати тебе, розчавити ногами і собакам викинути! (Схоплюється, мов скажена). Та де ж ти, нечиста сило? Чом мене не береш з цього клятого світа?.. І ти злякалася?!
ВИХІД XI
Палажка і Галя.
Галя (вбіга з правого боку і. кричить). Ой лелечки, ой лелечий!
Палажка. A-а! Так ось де моя розлучниця! Пропадай же ти, гадино!
Галя. Палажка! Рятуйте!
Палажка (хапає її за горло). Мене давили за тебе, так я ж тебе задавлю! (Кида об землю і почина давити).
Галя (задавленим голосом з криком). На бога! Пусти!.. Пробі!..
Палажка (шалено). Задавлю... не будеш мене топтати... не будеш цілуватись з моїм милим, не будеш милуватись!..
Галя. Ой!.. Ой!..
Палажка. А, ще борсаєшся?.. Хочеш ще жити? Де ж ніж? Де ніж, де ніж? (Озирається і одскакує до місця, де був ідол; хапа там ніж).
Галя (плазує до неї на одній руці і хоче обхопити ноги Палажки). Прости мене!.. Дай світу!.. На бога!.. (Побачивши, що та вхопила ніж, з нечоловічим жахом хапа рукою за руку з ножем). Христа ради! Зглянься!.. Зглянься!..
Палажка (по короткій боротьбі затоплює ніж). А ти зглянулась? Зглянулась?! Здихай! (З жахом одскакує з ножем у руці).
ВИХІД XII
Василь і парубки.
Дехто. Сюди вона бігла.
Парубки набігають і остовпіли.
Василь (кидається до Галі). Галочко! (Глянувши). Зарізана!
Палажка (зовсім божевільно). Ха-ха... ха! Тепер бери її!..
Василь. А, пропадай же і ти! (Вихоплює в неї ніж і б'є в груди).
Палажка падає.
В с і (кричать з жахом). Що ти?!
Василь хитається і кида ніж.
Завіса
