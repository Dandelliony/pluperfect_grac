Зимовий вечір
Драматичний етюд в 2-х одслонах
(Сюжет позичено з повісті Е. Ожешко "Зимовий вечір")
Посвята артисту М. К. Садовському

Подорожній - напівсивий, обдертий бродяга.
Дід Микола Струг — селянин, білий як лунь, в бороді. Антон — його син, бондар і столяр.
Ликерія — жінка старшого сина Струга, 30 літ. Олекса — другий син Струга, більш франтуватий. Орися — жінка Антона, 20 літ.
Ганнулька — менша дочка Струга, 18 літ.
Ясик — синок Ликерії, хлопчик 11 літ.
Баба Наталя — сестра Миколи Струга.
Дем’ян — парубок.
Христя — дівчина.
Парубки і дівчата.
Діється на Поділлю.
(Між першою і другою одслоною — кілька хвилин часу). 
ДІЯ ПЕРША
Середина хати Струга. Просто двері вхідні, наліво — в кімнату. Біля дверей піч вариста, ближче до завіси піл, засланий рядном, і подушки. Коло полу, ближче до печі, висить зіп’ята колиска. Направо на передкону — верстак столярський з причандалами; біля його стіл, накритий обрусом. Біля верстака обручі і бочки. Під стіну, під вікна — лави. Серед хати — підпора сволока, слуп, на якому прибита дощечка задля каганця. Зима. Надвечір. Виє завірюха.
ВИХІД І
Ликерія і баба.
Баба. От виє та стогне... аж сумно сидіти... Ликерія. Мов пугач у комині.
Баба. І як ти там шиєш, я вже нічогісінько не бачу. Ликерія. Я ще бачу. То воно не пізно, а тільки що вікна геть заліпило. Ще тільки починається вечір.
Баба. Ох, і сумний зимовий вечір який! Он по кутках які діди стоять! (Потягається). Ох, спина болить!
Ликерія. А у мене тільки душа болить та думки обсідають голову.
Баба. Що там знову? Ликерія. Так собі, бабусю... сама собі. (Пауза). Ох-охо-хо-хо! (Співа).
Та коли б мені воля, Та коли б мені доля — Та я б не журилась, А все б веселилась. Ой піду на долину, Погукну на дружину, Озвися ж до мене — Бо нуджуся шалене. Ой прилинь на хвилину, Хоч промов слово сину Та поглянь на нас стиха, Щоб позбулися лиха. Ой мовчить мій коханий, Чи не чує, чи п'яний...
Тільки вітер ридає — • Що в снігах він конає.
Баба. Ликерочкр, що се? Чого ти? Усе сумуєш та журишся? Пісню яку завела?.. І плачеш?
Ликерія. Так, бабусю... Згадала, як вік мій марно пішов, як дощова година — без сонечка і без просвітку.
Баба. Що там згадувати колишнє? Пора вже давно забути. Ликерія. Ох, не забуду, не забуду до смерті. Баба. Та годі! Вже мертве.
Ликерія. Мені б, здається, легче було, коли б знала напевне, що він вже в ямі спокійно лежить: а то як здумаю, що, може, мучиться, що його катують.
Баба. Ні, вмер, мій голубчик! Він би не видержав — не такої вдачі... Де ж, мало не десять літ ані вісточки.
Ликерія. Ох, тату, тату! Якби були одділили нас, то й він би схаменувся, а то як напосіли...
Баба. Що там... Така вже воля божа була. А так довго ремствувати та на діда жаль мати теж гріх: адже свекор тебе прийняв?
Ликерія. Та яке ж моє життя? Приймачка, вдова сибірна!
Баба. А я хіба не приймачка на старість. Хоч і брат, а все ж таки чарчина часом тільки і втішить.
Ликерія. Моя душа не прийма.
Баба. Бо дурна! Та й сама ти нерозсудлива. Чого не пішла заміж? Хіба мало статечних людей сватало?
Ликерія. І не нагадуйте того, бабусю! Не то, що за другого заміж, а й жити б я не жила, коли б не синок,— не Ясько мій, тільки й поневіряюсь для його, тільки мені і втіхи на світі!
Баба. Так коли дбаєш про сина, то марною тугою себе не надсаджуй!
Ликерія. Та я, бабусю, терплю... Як назбирається тілько ваги на серці од горя, то виплачусь добре, і мов трохи полегча.
ВИХІД II
Ті ж і Ясько.
Ясько. Ой змерз, мамо, змерз! І пальці подубли, і вух не чую.
Ликерія. Матінко! Аж побіліли! Чи не одморозив? (Кидається до нього).
Ясько. Ой мамо, так боляче!
Баба. І гаразд! Щоб знав, як у таку завірюху бігати! Мороз надворі аж очі вбира, та вітер, та сніг, а він ганя!
Ясько. Еге, якраз! Хіба я даремно гуляв? Так весело ж, бабусю: на річці сковзались та в свинку грали.
Баба. Поки очей не повибивають.
Ликерія. Не бігай на річку, бо в мене і душі нема — ще в ополонку вскочиш!
Ясько. Хіба я дурний! Я теж ганяв свинку аж-аж! А Ганнулька як пхнула Дем’яна, так він так і посунувся на сковзалці та й поїхав потилицею... Сміху, сміху! Парубки давай за дівчатами ганятись, а я за дівчат заступився.
Баба. Заступився! От любий! Ну, іди сюди, я вже пожалую... Медовика дам.
Ликерія. Стережись, щоб тебе не побили!
Ясько. Ого! А я хіба здачі не дам! Так засвітю, що ну!
Баба. Любий, любий! А які в нього очі сині-сині, як і в батька були.
Ясько. А де ж мій тато?
Ликерія. Не питайся, дитино!
Баба. Умер, давно вмер!
Ясько. Мамо, ви плачете?
Ликерія. Ні, ні... то я так... сирітка... безталанний мій!
Баба. Годі, годі! Іди ось сюди, та на піч ляж, та погрійся.
ВИХІД III
Ті ж і дід.
Дід. Ху, трохи не пропав! Трохи в провалля не влучив... Ще день надворі, а я заблудився... Ну, просто глянути не дає... біло кругом, мов море, а нічогісінько не видно... Чи ви хіба не чули, як я гукав?
Ликерія. В хаті не чуть було.
Баба. За таким стогоном та воєм що й почуєш?
Дід. От водило,— так мов усі чорти позривалися з пекла. І знаю ж, що близько й хати, а не піймаю тропи, та й годі... то в замет, то на камінь, то трохи з скелі не шубовснув.
Баба і Ликерія. Не доведи боже!
Дід. Отут вже спускаюсь з гори і не збагну, куди й ногою ступить, коли чую, щось у білій пітьмі засвітилось;
я на світло підійшов близенько, щось ніби гомонить,— а що, не бачу,— чую, вимовля таким трудним голосом та плаче... Я гукнув та туди; так поки з каменя зліз, світло зараз погасло... Перехрестився, увійшов у капличку — нікогісінько, ані знаку!
Ликерія. Хто б же то?
Баба. А нечистий, не при хаті згадуючи.
Дід. Так, так! Ото, якби зразу на голоса кинувся, так би сторч головою і зірвавсь,— бо я ту ману знаю,— перехрестився та помацки далі... тільки гукаю для охоти... що ж би ви думали? Посуваюсь узбіччю, а це на хвилину мов промінь проглянув... повернувсь, аж коло фігури хтось припав до хреста і мов голосить... я перехрестився, гукнув, і знов зникло!
Баба. Нечистий... нечистий!
Ясько. А хіба він може до хреста доступитись?
Баба. Він не доступиться, а удає тілько, щоб хто кинувся та в колодязя влучив.
Дід. Ну, годі! Антін де?
Ликерія. Коло кошар; там трохи чи не зірвало покрівлі.
Дід. Од такої бурі станеться... тілько що ж він удіє. Хіба вранці вже, як стихне... А Олекса що,— з ярмарку не вернувся?
Баба. Та в мене за його і душі нема; тут он яке, господи, а що ж то в полі?
Дід. Ну, він на конях; та сам у таку негоду й не рушить. А овечат у повітці гляділа?
Баба. Куди мені? Там такі замети!
Ликерія. Певне, Антін до кошар зайде.
Дід. Один на одного. Де треба найбільше ока, там ніхто без мене і не заглянув! Старий, старий! А без старого ніхто нічого. (Виходить).
Баба. Багато ти вже наробиш! Тілько носа свого всюди встромля! Мало хіба молодих рук? Так ні! Я та я! — і не супереч йому, а як крикне «годі», так щоб усі, як мертві, замовкли!
ВИХІД IV
Ті ж, Ганнулька і Оришка.
Ганнулька. От каторжні парубки, аж у замети загнали.
Ясько. Сторчака стала, ха-ха-ха!
Оришка. А ти не чіпай!
Ганнулька. Якраз! Та й я одного з кручі як пхнула, то він так і покотився.
Оришка. Ой не казися!
Ганнулька. Тілько й мого тепер. А ти чого втік? Ясько. Змерз.
Ганнулька. У, бабій! А ми з дівчатами змовились, а це як зберемось... ха-ха-ха! Ну й важко ж гепнув, а ми покотом, ха-ха-ха!
Ликерія. Та тихо! Дід тут... у кімнаті.
Ганнулька. О!
Оришка. А чоловік не приходив?
Ликерія. За свердлом та й знов пішов.
Оришка. Намерзнеться.
ВИХІД V
Ті ж і Антон.
Антон. Нічого не вдієш у таку хурдигу: чисто тобі з рук рве.
Оришка. Змерз!., аж посинів.
Антон. Та й змерз, і їсти аж шкура болить!
Оришка. На, а то пісний хліб.
Антон. Спасибі, голубко! Бо я голодний як пес.
ВИХІД VI
Ті ж і дід.
Дід. Овечат навідав?
Антон. Та овечатам у кошарі затишно, а он повітку чисто розкрило.
Дід. Що ж ти зробив?
Антон. Та перекрутив деякі сніпки обручами, а то вже як утихне...
Дід. Так, так... тепер нічого не вдієш.
Баба. Певно, Олекса! От хвалити бога!
Олекса. Тпру! Куди! Подержте, бабусю!
Баба. А замело як, господи!
Антон. Диво, як і втрапив.
Дід. Іменно!
ВИХІД VII
Ті ж і Олекса з бабою.
Олекса. Слава богу!
Ликерія. Хай буде похвалений.
Дід. Амінь!
Олекса. Здорові, тату!
Дід. Здоров! Що ж, благополучно?
Олекса. Та у мене, хвалити бога... а там, на ярмарку, так налякали, що сполохали й торг.
Дід. Чого ж то?
Олекса. Та Довбня, кажуть... знов отой розбишака проявивсь тут з бандою.
Антон. Довбня?
Баба. Ой лишечко!
Ганнулька. Ой страшно!
Дід. Один ляпа, а другі дзвонять.
Олекса. Далебі, правда! Щоб я здох, коли брешу! Увесь мир провадить одно — що то Довбня.
Баба. Ой лишечко, ой пропали!
Дід. Годі там! Досить! А як бичка?
Олекса. Двадцять вісім.
Дід. Продешевив, здається, синку!
Олекса. Ціна, тату, впала; я ще до страшної чутки продав, так взяв добрі гроші.
Баба. Ох, така страховина всіх наполохала, піде скотина ніпочому.
Антон. А надто, як протягне зима, то й дарма.
Дід. Добре, синку, гроші всі. Дай йому, Наталю, хоч чарчину, а то він чисто задуб.
Баба. Я пляшку внесу з хижі.
Дід. Та там же на миснику трохи зосталось.
Баба. Та що там тієї. Тілько на дні блищить, і на дві чарки не вистачить...
Дід. Буде, годі! Ти б вже радніша щодня по кварті.
Баба. Гріх вам, братику, я на неї й дивитись не можу.
Олекса. Спасибі вам.
Баба. Ач, і не повна! Цю вже я за твоє здоров’я вип’ю.
Дід. Це так ненавидиш.
Баба. Тим і випила, щоб не дивитись.
Дід. Ага!
Олекса. Ще й досі мов крига всередині.
Антон. А певно. (їсть з миски). Бач, не женишся, то й пісний хліб їси, а ось ми так з рибкою таранькою. Ярино, дай йому чого попоїсти!
Оришка. Зараз. (Дає). На, бо тебе нікому й пожалувати.
Олекса. Спасибі, я й сам себе пожалую.
Оришка. Дарма! Фрося б краще.
Олекса. Гм! О!
Оришка. Ощ бач, як мій чоловік через мене поглад-чав.
Антон. Гм! Хто його зца, хто через кого гладча.
Оришка. Противний! (Штовха Антона). А дуже змерз?
Олекса. Не приведи господи!
Антон. Та то він труситься більше від переляку. Баба. Може б, ще чарочку?
Дід. От кому Довбня так на руку ковінька. Та то він нарочито!
Олекса. Ні, тату! Щоб мені язик дуба став! Там розказували, як його за втьоки з Сибіру кат на кобилі карав... Аж сто кнутів уліпив... Шкура з мнясом летіла.
Ганнулька. Ой матінко!
Ясько. Мені страшно. Не витріщай на мене очей! Ганнулька. Тю!
Ликерія. Не вмер нещасний? Ховай нас сила божа! Олекса. Але! Чорт його не візьме. В больниці покачався, а далі знов погнали на Сибір, а він узяв та й утік.
Дід. З каторги? Вдруге?
Олекса. Аз каторги, тату, з каторги! Побув там рік чи два, та знов узяв ноги на плечі, та й гайда в світи. По цілому царству його тепер шукають. До губернаторів, до поліцмейстерів, до станових, до урядників і до волостей розіслано бумагу, що, мовляв, такий-то такий утік з каторги, так щоб усякий шукав його, і ловив, і крутив. Такий приказ усім чисто під карою; ото й шукають його по всіх усюдах; рік, два айітелень! А він, щоб його грець убив, у нас опинився!
Баба. Ой лишенько!
Дід. Де, де ж він? Де знайшли? Е, дурні брехеньки — дурням витребеньки.
Олекса. Присяйбі, тату, правду. Тут-таки й надибали позавчора, чи що, та ще не піймали: дві милі од нас сидів на фабриці; фальшивого пашпорта піймали і його мали вже злапати, так не на дурня наскочили,— до нього,
а він круть-верть та в ноги,— тільки п’яти й побачили. Он-то який мудрий собака, ха-ха-ха!
Ганнулька. Ой, пробі, рятуйте, хтось дивиться в вікно бородатий.
Антон. Та то коров’ячий хвіст, анічогісінько!
Олекса. їй тепер і Рябко здасться за чорта. (Смісться). Ну, як його злапають, так і руки, і ноги, і спину всю в заліза заб’ють; та кат йому вже встругне не сотню, а дві або й три, до кісточок.
Ликерія. Не кажи так,— все ж людина, божа душа... такі муки терпить. Нещасний, нещасний! В його ж була колись мати!
Баба. Рятуй нас од такого, боже!
Дід. Так шельмам всім і треба робить: справедливо! Не руш чужого, не марнуй безневинної крові, бо сам бог милосердний заборонив теє, та й мусить же бути усім безневинним людям оборона і обезпека... Годі!
Баба. Ох, зглянься, божа мати!
Дід. Годі, кажу!
ВИХІД VIII
Ті ж і подорожній.
Подорожній. Хай буде похвалений!
Дехто. Бо віки віків!
Дід. Амінь!
Подорожній. Пане господарю, пані господиня! Я подорожній і вашої ласки просю: дозвольте мені годинку в теплій хаті посидіть... одуб, замерз! Огріюсь і далі посуну... довго вам не докучатиму.
Дід. Просимо, ввійди й посидь.
Баба. Погрійтесь.
Ликерія. Сідайте, будьте ласкаві! Ясько, дай пану ослінчик.
Баба. До печі, до печі ближче.
Подорожній. Ух-ух! холодно; холодно й голодно.
Олекса. Вітер сьогодні як вогонь, не дай боже! Антон. Хочете їсти?
Подорожній. О, пообідав би, певно б, попоїв,— та дастьбі чого. Запасу на дорогу не взяв... два дні в дорозі... Що я, два дні? Мені заморозило й памороки,— два тижні. Іду, та й іду, та й шукаю, чого не губив,— невідомо тільки, чи знайду? Ха-ха-ха!
Дід. А маєте що їсти, баби? Так потрахтуйте гостя. Ликерія. Пісний борщ та каша. Біжи-но всип! Оришка. Зараз.
Дід. Здалеку?
Подорожній. З Га-ли-ції...
Дід. Певно, до якої хвабрики, бо найбільше сюди німців заходить.
Оришка. їжте, будьте ласкаві.
Ясько. То пан німець?
Подорожній. Ні, я не німець, мій любий... я русин. До хвабрики іду, де полотна роблять... чув, що добрий зарібок. А недалеко, кажуть, і кошари будують... може, чим наймусь... бо я і мулярство знаю... Ат, аби заробити, аби прожити!
Ликерія. Ох, то правда: бідній людині аби заробити, аби прожити.
Подорожній. Спасибі! Не гнівайтесь, пане господарю... Але задуб, як кістка... коли б панська ласка, хоч би чарочку горілки розігрітись. Чи не можна б горілочки?
Дід. Чому не можна! Гей ви, баби! Ану, встань котора. Баба. Я, братику, зараз до хижі!
Дід. Та ти до горілки найпроворніша!
Олекса. І молодчі не встигнуть!
Антон. Одна тілько і втіха.
Баба. На здоров'ячко!
Подорожній. На щастя!
Олекса. Ануте! Будьмо! А ти, Антоне?
Антон. Не хочу — жінка битиме, я через неї і не п’ю.
Оришка. А щоб ти скис, коли через мене!
Баба. Можна?
Дід. Та пий вже!
Подорожній. А скільки тобі, серденько, літ?
Ясько. Тринадцятий.
Подорожній. Так, так, славний хлопчик, моторний, і очі ясні, і личко чисте, і ухмилка така приятненька... Чий синок?
Ясько. А онде мати!
Подорожній. А як зовуть тебе?
Ясько. Яськом.
Подорожній. Яськом! A-а. (Похопився). А матір як зовуть?
Ясько. Мати — Ликерія.
Подорожній. Ой! Лике... ой, ото...
Баба. Ясько! Води подай!
Дід. Що то з паном?
Подорожній. Захлепнувся! (П'є). Спасибі тобі, дитино, за послугу... Хай тебе господь...
Баба. Дітей любите: певно, свої єсть?
Подорожній. Єсть,— давно не бачив. (Кланяється). Спасибі!
Баба. Богу дякуй!
Подорожній. А давно, пане господарю, збудували ви цю хату?
Дід. Хата стара. Я її тільки підважив, та деяку деревину перемінив, та вікна більші зробив.
Подорожній. То-то я бачу, що хата мовбито й не та.
Ликерія. Хіба ви тут коли бували?
Дід. І в моїй хаті? Видко, що пану не первина!
Олекса. Не первина!
Подорожній. Ну й був... був... давно... не вернеться... А був тут... за робітника наймався, коли новий двір будували...
Баба. Ага! При новім дворі?
Дід. Давно то було, мо! За десять літ!
Подорожній. Ох, більше!.. Давно, давно!
Дід. Щось мені морочиться в очах... от якась давнина, та не згадаю... і очі сліпі, і вуха слабі, і пам'ять стара: або я знаю, або не знаю.
Баба. Бий мене сила божа, і мені так... от щоб я не зійшла з цього місця, і мені так само: або здається, що вас знаю, або здається, що не знаю. Мусить бути, що ви колись зо мною розмовляли.
Ликерія. Голос його мов чула колись... просто в душу лине.
Подорожній. А при будуванню двору... Ви ж, бабусю Наталю, господинею були у фольварці.
Баба. Так, так!
Антон. Усе зна!
Олекса. Щось непевне!
Подорожній. І розмовляли... ой розмовляли зо мною, бабусю!.. Розмовляли не раз, і не два, і не десять!
Баба. А щоб мене задавило сьогодні вночі, коли пам'ятаю... от-от, а не згадаю! Чи я з вами розмовляла, чи не розмовляла? Нічогісінько не пам'ятаю, тілько мені здається, або я вас знаю, або не знаю... Таки знаю/ Так ні! Ну, що воно за оказія!
Дід. Мріється! Мріється щось, та не піймаю.
Подорожній. А ти господарська дочка?
Ганнулька. Але... дочка!
Ликерія. Слухай, Антоне! Чи тобі не нагадує кого оцей подорожній? У мене просто мозок горить, та не згадаю.
Антон. Змучений якийсь — блідний... очі запали... не пригадаю.
Ликерія. Змучений, нещасний, а очі хоч і запали, а блищать... і той вогонь мов знайомий... мов бачила колись, а надто голос!
Подорожній. Певно, найменша? Отакою знав. Двадцяти літ ще нема?
Ганнулька. А нема!
Подорожній. А старша сестра, Мариська, умерла чи жива?
Ганнулька. Ні, жива.
Подорожній. Заміж пішла?
Ганнулька. Пішла! У Содовій... у чоловіка в хаті сидить.
Подорожній. Ага! Це добре! Що то за щастя, коли у людини є свій куток. А як і п’яді нема, де б буйну свою голову прихилить!
Оришка. Усіх зна, про усіх розпитує!
Ликерія. Я не знаю чого... а кожне слово отого нещасного мов ножем пробива моє серце... і голос знайомий, і щось мов отут ворушиться.
Оришка. Слухай, голубко, збігаєм до моєї матері: мені треба їй бузини однести; вони слабі, а тепер через того розбишаку боюсь я сама.
Ликерія. Мені не хотілося...
Оришка. Та ми духом... тут же рукою подать.
ВИХІД IX
Ті ж без Ликерії і Орисі.
Олекса. Ой щось непевне!
Антон. Ти вже зараз...
Ясько. А ви вже другу?
Баба. Брешеш, як пес!
Ясько. Ану, я діду скажу!
Баба. Цить мені, миршавий! От я тобі ні вареників, ні пундиків.
Ясько. То я жартую: не скажу, не скажу!
Подорожній. А жінка ваша, пане... господарю... жива?
Баба. Е, давно вмерла! Буде вже з десять років, як умерла... того самого літа, як мене з двору бдправили і брат прийняв.
Подорожній. Умерли! Ая! Кара, кара божа! Умерли... убито... ох!
Олекса. А про Довбню не чули чого? Ви ж вештаєтесь по світах, га?
Подорожній. Чому не чував? Цілий світ тілько про нього й дзвонить.
Олекса. А, дзвонять... не дай тільки боже, щоб про кого так дзвонили. А як думаєте — піймають його чи не піймають?
Подорожній. Або я знаю! Може, піймають, а може й ні!
Олекса. Борони боже, щоб не піймали: писар каже, розбої підуть, грабежі, душогубства... підпали... Бо як отака шельма зостанеться на волі, то скілько буде людям нещастя, га?
Подорожній. Може, той Довбня і краплини крові не пролив, а на нещасного люд все верне!
Олекса. Ого! Такий він!
Антон. Мудрий зух! Двічі з каторги утікав!
Баба. Засвітити б світло, а то сутеніє і страшно!
Дід. Подожди! Ще на вечорницях скільки спалите!
Олекса. І цікаво ж мені аж-аж! Як то може вирватись з тюрми, що мури ж тобі височезні, хіба птиця перелетить, і солдати навкруги.
Подорожній. А от якби посиділи, то знали б, до якого одчаю може спровадить нудьга! Як звір у клітці, сидиш, сидиш — ні голоса людського, ні світа божого... сидиш, сидиш... жаль давить серце, так би полинув на рідну сторону, хоч на хвилину, хоч і життям за те наложити! А тут кругом тільки мури давлять та обійма мертва тиша, і так тягнуться дні за днями, тяжкі, душні, безкраї! Не чуєш, що сам звіром стаєш, кидаєшся залізо гризти зубами, цеглу колупати пазурами. A-а! Такої нудьги не дай боже, од неї сторч головою з вікна вискочиш, під землю кротом вриєшся.
Олекса. Щось то ви, пане, про тюрму добре знаєте? Може, самі сиділи?
Подорожній, Чого ж то? Знаю, бо чув... розказували... Мало чого по світах...
Олекса. Може, й Довбню бачили? Знаєте?
Подорожній. Де ж би там... іду з Галичини!
Олекса. Шкода, шкода! А то б подали нам його прикмети, щоб піймати. Ех, коли б мені його в руки, то я раніш ката здер би з його шматок шкури!
Подорожній. Ой, ой! Такий молодий, а вже на людську шкуру ласиться!
Олекса. А коли він розбійник, так отаку падлюку жалувати? Сам писар казав: «Бий!»
Ганнулька. Ой боженьку.
Баба. Тихо, Олексо! На бога, не кричи.
Олекса. Ого! Ще як би шкуру зідрав! Хай не вбива!
Антон. Уб’є чи не вб’є, а коні покраде.
Олекса. А, не до чекання! От як йому кат всипле двісті кнутів, як пошматує до кісточок тіло...
Ганнулька. Ой рятуйте!
Баба. Боже ж мій, боже!
Ясько. Жалко його!
Олекса. От перелякались, що розбійник позбудеться шкури.
Антон. Цікаво, чи витрима двісті кнутів?
Олекса. Ой, ой! Такий би не витримав! Ще потім у ланцюгах на кінець світа піде і буде в залізах під землею, поки не здохне!
Баба. І такого ж колись мати на руках носила і колихала.
Дід. Справедливо! Над таким сам бог милосердитись не казав! Справедливо! Вже нам оті грабіжники, конокради, фальшевники та інчі злодії надокучили досить! Чи то ж безневинні люде на те горюють, працюють — аби їх добром, а то, крий боже, і кров’ю годувалися шельми, і щоб для таких тяжких гріхів та не було кари! Не можна, ніяк не можна! Годі!
Подорожній. Годі! Добре вам, пане господарю, говорити «годі»! А тому, кого, як хижого вовка, по світу ганяють, чи годі тому, чи не годі! То вже він у своїй безщасній душі тілько зна, проклинаючи день, коли і на світ появився! Кожного чоловіка лихо може спіткати!
Дід. Лихо може; але той, що поривався вбити людину,— найгірший, найподлійший!
Подорожній. Найгірший, найподлійший! А хіба не буває і так, що наклепом причину зведуть, даремно засудять? Всі на тебе вчинки зіпхнуть, а оправдатись несила, ну, й неси кару, терпи мовчки! Все попущення боже! І як
часом близько, близесенько лежить добрий учинок од злого — так, волос один... Лиха пригода, і чоловік згинув, навіки пропав! (Зітха глибоко). Годі! Добре вам говорить, а чи знаєте ви, яким способом отой Довбня, якого тепер уганяють, як вепра, яким способом він упав у біду? Може, перший раз його лихо вхопило за таке діло, за яке поклонитися треба? Так біда кого окульбаче, то трима в пазурах добре... та трясе... ой пане господарю, як трясе! Так трясе, що часом у людини і душу підшивкою догори виверне. (Наближається). Годі! А коли б усім тим чортам, що душею людською торгують, кожен міг крикнути «годі», і щоб вони усі від того покрику зникли і пропали! А чи ви думаєте, пане господарю, що як чорти душу людську порвуть на погибель, то чи захоче хто її од них боронить? Ха-ха-ха! Соломинки ніхто не подасть, за яку б людина могла учепитись! Коли чоловік підсковзнувсь і впав у багнюку, то чи знайдеться хоч хто-небудь на світі такий, щоб подав лежачому руку? Ніхто не обернеться, а коли і обернеться, то хіба на те, щоб ногою підпихнуть. Часом і самому багно те обридне — утік би од його, так куди? Не позволять чесно робити, не позволять совісним чоловіком бути, не дадуть, зацькують і поженуть, як вовка хорти, та знов у багно, тільки збивши на падло, порвавши до кісток тіло!
Баба. Ох, правда, правда!
Ганнулька. Який він нещасний! Олекса. Кажу тобі, що на шельму вдаря! Антон. Та ну!
Подорожній. Чи то ж кожен по своїй волі душу свою запакує? Ой ні, ні! І той Довбня, що клянете, був же колись коханим в сім’ї: голубила його мати, головку чесала, сорочечку білу надівала, любив його і батько, привчав до помочі, ласковим словом голубив, були в його і милі браття, і сестри. Ах! Усе було... і куточок рідний свій був.
Дід. Ох, щось у мене тут зрина — доволі, доволі! Досить смутку!
Подорожній. Невже ви думаєте, що з такого раю легко до «пекла шугнути? Ой тяжко, тяжко! Тут не одна нечиста сила, а може, й свої винні... Ей, покопайтесь у совісті, розворушіть сумління!
Олекса. Ге-ге-ге, пане! Щось ви занадто бороните розбишак!
Подорожній. Одягся в теплий кожух, та й світ за очі, а над тим, хто мерзне, з голоду пухне, кого собаками цькують, і милосердя нема!
Дід. Не треба, не треба!
Олекса (тихо до Антона). От коли б швидче прикмети та хватограпію.
Антон (тихо). Хіба писар пришле?
Олекса. Сьогодні безпремінно... От-от будуть.
Подорожній. Одначе час... огрівся і наївся... спасибі богові й вашій ласці... прощавайте!
Дід. Куди ж ти?
Баба. Та ще проти ночі... на розбишак!
Олекса. Вони розбишак не бояться...
Антон. А завірюха, мороз... певна смерть.
Подорожній. Е, свого не минеш! Треба мені поспішать... спасибі за ласку.
Дід. Та хоч переночуй... а то біда!
Антон. Хоч пересидьте погоду... може, стихне.
Олекса. Справді пождіть, не пустимо!
Подорожній. Не можна мені, присяйбі не можна.
Баба. Та хоть годинку спочиньте, погрійтесь он у кімнаті на лежанці.
Ясько. Зостаньтесь, пане... мені так жаль вас!
Подорожній. Жаль? A-а! А мати твоя де?
Ясько. І мати жалують... зараз прийдуть... Ганнулька. Хтось кричить: «Хто в бога вірує!» Дід. До помочі!
Антон. Чи не зірвався хто з скелі?
Олекса. А мо, розбишаки напали!
Баба і Ганнулька. Ох, і ми самі не зостанемось! Ясько. І яз вами!
Олекса. Бери і ти, Антоне, сокиру.
Дід. Рушаймо!
ВИХІД X
Подорожній сам.
Подорожній. Тепер тілько і можна втекти — пішли, на моє щастя, а то б злапали, запакували... за мир постраждав, за своїх рідних селян ціле життя на катування оддав, а тепер ті ж самі селяне мене зв’яжуть і кинуть у пекло... Що селяне? Брат, рідний брат сам хоче зняти шкуру... а! і не помилує, не пожалує... не пожалує... а там знову... кат... кнут... бр-р-р! Тікать відціль!.. Хато ж моя рідна! Привітала на хвилинку і гониш геть? Чужий вже я, сибірний, проклятий! Боженьку мій! Нащо ж ти мене
держиш на світі! Ох, як тяжко! Несила! З цього раю та в пекло! Краще б було і не заглядати! Тікати тепер! (Вагається). Та краще ж вмерти отут, під рідною стріхою. (Припав з сльозами). Земле моя! Сюди, до... серця... серця. Серце Ликерія, Ликерія! Чи простила мене? Хоч би слово їй сказати, хоч би ще раз глянути! (Озирається). Скрутять, і знов на муки, на катування!.. А, все одно!
Завіса
ДІЯ ДРУГА
Декорація 1-ї дії. Повні сутінки.
ВИХІД І
Ликерія і Орися.
Орися, (вбіга). Чуєш, нікого нема!
Ликерія. Як нема? Що ти?
Орися. А глянь, нікогісінько!
Ликерія. Що б воно за знак? А засвіти каганець. Орися. Сірників не знайду!
Ликерія. У кімнаті на припічку.
Якась тінь на дверях з'явилась і зникла.
Орися. Цур їй, я туди поночі не піду, такого страху нагнали... Та й нема нікого, чути ж! Агов! Озовися хто! Нема...
Ликерія (сіда до столу). Що за диковина! Куди б вже вони гуртом всі пішли? І хату пусткою кинули...
Орися. Може, яка пригода... або подорожнього, певно, пішли проводжати тропами на битий шлях.
Ликерія. А він вже пішов? (Зітхнула).
Орися. Так, так, певно... він і впросивсь на хвилину... Ну, так гуртом і пішли. (Перелякано). Xi! І дитиночку саму кинули! От господи! (Підбіга). Вже ворушиться. (Співа колискову). А-а-а-а! Люлі, люлі, люлі, полетіли гулі і т. д. (Скінчивши колискову, тихо колише люльку).
Ликерія. Жаль мені отого подорожнього... такий нещасний! Видко, що лихо його скрутило та знівечило — і згорблений, і недужий!
Орися. Та й одягнений якимсь жебраком... у таку завірюху та стужу ще замерзне!
Ликерія. І як його пустили у таку глуху, страшну ніч? Ох, людям чуже горе за шутку, а мене такий жаль обніма, що не попрощалися.
Орися. Та тобі, звісно, за кожним старцем, за кожним жебраком побиватись: ти в нас така!
Ликерія. Бо й сама на тій стежці стою... а тільки знаєш, сестро, оцей мов рідний мені, мов розмовляла з ним.
Орися. І не диво: певно, не раз його бачила, не раз слухала; отже, він тут бував, сам каже, і всіх зна.
Ликерія. Та хто він такий? Думаю, гадаю, і от-от, здається, нитку знайшла, а вона і увірветься... аж голова болить, а на серці мов камінь тяжкий лежить...
Орися. Та тобі все чогось тяжко.
Ликерія. Ох, мої веселощі давно зав’яли. А сьогодні — щось занадто вже смутно, мов здавило що серце, мов причуття яке...
ВИХІД II
Ті ж, дід, Олекса, Антон, баба, Ганнулька і Ясько.
Дід (входить). А хто тут? Засвіти світло!
Йому помагають роздягтись.
Ликерія (скинулась). Зараз... тільки де ті сірники? Ганнулька. Ось тут, в печурць (Подає).
Світять.
Антон. Ну й перелякався сердешний...
Баба. Хіба й не було чого...
Ясько. Там, мамо, дядько Свирид виїхав кіньми на оту вузьку чортову скелю, що над прірвою звисла, та ні туди, ні сюди! Повернутись не можна, а він одно — «пробі» та н «пробі».
Ликерія. А що ж би, синку, він сам, без помочі! Ясько. Але так кричав... Дід думали, що ріжуть!
Ликерія. А якби не кричав, то ніхто б і не прийшов. (Цілує його).
Дід. Справедливо.
Олекса. Ну, й налякався! Я одтягую задом візка, розпитуюсь, як його умудрило на таку кручу спертись,
а він тільки зубами цока та бормоче одно: «Розбишака!» Нагнали холоду! Ха-ха!
Антон. Та я й не розібрав, гнались, чи що?
Олекса. Та ні! Пеньок стояв, а йому втелющилось, що то Довбня, ну, він і давай манівцем обминати, поки не сперся на узбіч!
Дід. Звісно, водило. (Набива люльку, сівши на піл).
Баба. Нечиста сила може прикинутися чим хочеш, аби на людину ману напустити. (П'є похапцем чарку горілки). Та до загину її попхнути...
Дід. А що, це од нечисті?
Баба. З холоду, братику, і з страху! (Сіда під слупом).
Олекса. Та з холоду і я вип’ю, бо не встиг одігрітись, та знов. (Налива, п'є).
Ганнулька (до Орисі). А ми як вертались, так Дем’яна встріли; я регочусь собі, а він мене хтів піймати!.. Так я все коло діда!
Орися. Ой як піймає!
Ганнулька. То що! Не злякаюсь. Облизня з’їсть!
Всі починають робити: Антон бондарює, баба дере пір’я і т. ін.
Ясько (Ликерії). А може, то і справді стояв розбишака! Он як і тому подорожньому? Як здибають самого, то заріжуть.
Олекса. А що, справді, подорожній?
Антон. Видима річ — пішов!
Олекса. Ну, щастя його: мудрий!
Дід. Ох, бідаха, бідаха! Пропаде під таку негоду.
Ликерія. Чого ж не задержали, не попросили переночувать?
Баба. Як не просили, просили... так намігся, та й намігся.
Олекса. Якби не ця пригода з Свиридом, то я б його задержав!
Дід. Видко, у його лихо велике, коли у таку страшну ніч гонить з теплої хати!
Олекса. А певно, у його за плечима більше страху, ніж серед хуги.
Антон. Ти все одно!
Олекса. А одно ж! Он роздивіться, чи не потяг чого з хати...
Ликерія. Гріх тобі, брате, на нещасного таке зводити! У його і погляд не такий!
Дід. Дуже, дуже знайомий... от-от, а не пригадаю... а голос так чув не раз... і пішов, зник!
Антон. Може, й бував тут за робітника, а він же то хто? Дід. Годі!
Олекса. Якби був певним чим, то так би не втік. Дід. Годі, кажу!
Пауза, на порозі з'являється подорожній.
ВИХІД III
Ті ж і подорожній.
Всі разом
Подорожній (тихо). Я й не тікав, а, дякуючи вашій ласці, зостався.
Ясько. Пан тут?
Дід. Боже мій!
Баба. От гаразд!
Антон. Слава богу!
Олекса. (Ликерії). Ну що!
Ликерія. Не розберу!
Всі зрушені.
Дід. Се добре, що послухався. Де ж проти ночі та в таке лихо! Сідай же тут ближче до мене!
Подорожній, боязко озираючись, підходить.
Олекса. Невже я помилився?
Подорожній. Пане господарю, а що про вашого Яська чути?
Дід (аж кинувсь). Про якого Яська? Стій, стій!
Подорожній. А про третього вашого сина! Двоє тут є, а третього, найстаршого сина, нема. Чи ви вже про його, пане господарю, забули?
Дід. Найстарший, найстарший... ах, яка давнина!
Баба б підходе до їх та й голосить). А бодай я не дожила віку, щоб на моїй могилі хреста не поставили, коли я забула мого соколика ясного; то ж я його на руках своїх не раз, не десять носила... своїх діток не мала, а його як ріднесенького сина полюбила...
Подорожній. Бабусю, пам’ятаєте? А ви, пане господарю, зовсім вже Яська забули? Він же у вас первим був, найстаршим...
Дід. Чому забув? Пам’ятаю, давнина... Тілько боляче... ворушити не треба. А ви його добре знали?
Подорожній. Ох, як ще й добре: моторний був хлопець, розторопний, смілий!
Ликерія. Боже! Він зна його! (Заніміла; слуха).
Дід (вибиваючи попіл з люльки). Занадто вже сміливий... і лихо через те сталося...
Баба. Ой сталася з ним біда, лишенько тяжке! Бодай їм господь так не простив, як вони не простили!
Подорожній. А що ж йому сталося таке?
Дід. Ат, за абищо пішло! Позивать нас пішли карпівці, сусіди, бодай їм добра не було! Ну, мене громада за ходака вибрала, так от я часто і їздив до аблаката і Яська щоразу брав з собою... на згубу брав, щоб наслухався всячини, а через що! Через те, що любив його...
Баба. Ой любили і голубили його всі, всі добрі люде і на все йому дозволяли, бо такий вже був милесенький, та гарненький, та ласкавий... ручки, було, на шийку закладе і тулиться до людини, як те ягнятко, а оченята мав, як волошки у житі...
Дід. Так, так... а й розумний був напрочуд, тільки завзятий занадто, і робота у нього, і забава були не такі, як у інших хлопців; коли працює, було, то рве, як шалений той кінь, а коли гуля, то так, що й не даси ради. Часом кинеться на шию, обійме, цілує, мало не задушить, а іншим разом упреться згорда, та хоч би кому тобі, а осою кинеться в вічі. І лаяв я його часом, а більше поблажав. (Замислився). Позви ми через давність програли, хоч земля таки справедливо до нас належала. Карпівці одібрать землю хотіли, а ми не даємо: «Не оддамо, та й годі!» Цілою громадою боронились од напасників, а на чолі і мій Ясько запальний, як вогонь. Ну, думаю: що ж, коли всі, так нехай і Ясько там! Коли це гурк — начальство, ми і руки опустили. Нехай вже буде нам кривда — Христос більше терпів! Та не думала, на лихо, так молодь... вискочило хлопців з двадцять, за приводом Яська, і не дали межувати землю, прогнали урядників геть; значить, бунт! Значить, супротивлення владі, начальству. Ну, взяли їх до тюрми і на суд, інших випустили, інших покарали трохи, а мого аж на три роки В тюрму — зачинщик, кажуть. Добре! За справедливість хай три роки — не вік; воно ще молоде, думаю, розуму набереться...
Подорожній. Що ж, набрався? Ха-ха-ха-ха!
Дід (дивлячись у землю). Але ж набрався, щоб вже чорти так набирались злих дум. Як повернувся додому, то й дня не було спокійно в хаті. Кричить, було, розказує, як уночі
треба красти, як замки одбивати, що він усі способи тепер зна. «Охота,— каже,— у такій халупці сидіти кривавицею заробляти, коли на світі дукарів, здирщиків сила і до їх легкий спосіб достатись». А я його кулаком межи плечі: «От тобі легкий спосіб до чужого добра, до злодійства». А він мені: «Не бийте, татку, бо втечу!» Та в шинок — уп’ється та по селу гармидер. Бодай тих навчителів, що його вчили!.. (Замислився).
Подорожній. Ой пане господарю, в хуторі сидите, а нічого не знаєте: та коли б чули, як вони вашого синка на добро наставляли, у вас би з страху руки і ноги однялись би! Ох, пане господарю, не ремствуйте на вашого Яська — він озвірений був, вас його серце любило... Ех, ласка од батька, од матері, тепле слово — то сила велика, свята! (Утер очі і похилив голову на руки).
Баба. Ох, правда, правда!
Орися підійшла і сіла біля Ликерії.
Дід (весь трясеться). Стій, стій! Що це зі мною? Щось ожива тут, встає... пам’ять стара... але все зрина у ній... невже я не мислив добра? Я ж і женив його на сироті, на бідній, на якій він бажав...
Подорожній. І він вас за те благословляв, а надто матір... бо свою дружину кохав над життя. (Одвертається, щоб сховати сльози).
Ликерія (до Орисі). Боженьку мій! Він зна його! (Рида). За віщо мучиться кормилець?
Орися. Заспокойся! Перестань! Мало натерпілась, та ще додає жалю!
Дід (озирається, божевільно щось шепоче). Невже я... хіба такої долі... бажав я? Чому ж він не схаменувся, чому не слухався?
Подорожній (обертаючись хутко і нерівно, давлячись словами). Поки він сам всяку жорстокість зносив... а коли почали уїдати і його дружину, то він просився, щоб відділили його!
Баба. Ой просився, і всі ми просили!
«Никерія рида.
Орися. Заспокойся, серце! Що се?!
Дід. Що се зі мною? Чи одура, чи правда? Голос... Голос! Хто він, хто він, на бога? (Пішов до кімнати).
Подорожній схопився і вагається.
ВИХІД IV
Ті ж без діда.
Баба (підійшла, озираючись, до подорожнього). То ви нашого Яська знали? Ох, натерпівся він муки од батька, поки на вічну муку в світ не пішов. (Пошепцем). Бив, як того пса, бив, чим попало... та вміє он до неї чіплявся, що бідна, що він намігся бідну взяти... бувало, я і мати заступаємось, так і на нас кидається, як скажений. Ясько, було, за жінку аж побіліє як крейда, а губи посиніють, та тільки зуби зціпе, та прошипить: «Утечу од гріха...» І втік... мати по йому плакала, бідна... потім почала кашляти... сохнуть.
Подорожній. Плакала, в'яла. (Хапається за груди). Ох, мамо! (Відходить).
Ликерія. Ясю, наче бачу його, чую тиху його розмову! Ох, як же я його любила, як люблю! Ох, і кохала ж я його! (Зірвалась і до дверей, та й потягнула Яська до печі, почала цілувати).
Орися. Нещасна! Безталанна!
ВИХІД V
Ті ж, Фрося, Дем’ян, дівчата і парубки.
Дівчина (вбіга). Ой дівчата, рятуйте, хлопці женуться!
В вікна і двері стукають.
Дівчата. Замикайте, замикайте двері на засов! Не пускайте тих розбишак! Яську!
Ясько. Ага, тепер до Яська. (Став біля дверей).
Хлопець (за дверима). Та пустіть вже, змилуйтесь! Дівчата (з рогачами). Не пустимо, очі окропом випечемо, ребра поламаємо!
Ясько. Хі! Ціле військо!
Хлопці. Та ми вам одчіпного дамо!
Дівчата. Не звикайте, померзніть.
Орися. Що ж це за мода хлопців не пускать? Які й вечорниці без хлопців? За що ви їх морозите?
Ганнулька (одчиня двері). Ходіть вже в хату та кланяйтесь нам!
Дівчина 2-а. Фросе! Лий воду, лий!
Фрося. Ось вам! (Облива).
Парубок. Ух, навіжена! Держи!
Фрося (до Олекси). Ой рятуйте!
Дем’ян (кланяється). Ну, так добрий вечір!
Парубки вітаються, трактують дівчат гнилицями, горіхами, попарувавшись, а дівчата насінням... тихий шепіт, сміх, жарти.
Подорожній (до Ликерії). Веселі у вас вечорниці!
Ликерія (здригнула). Ще веселіщі бувають... сьогодні батько щось дуже смутний!
Подорожній. Чого ж то?
Ликерія. Мабуть, згадав дещо, і гадки змією біля серця... Ви його знали... мого Яська? Подайте мені про його хоч вісточку, чи живий ще?
Подорожній. Живий!
Ликерія. Боженьку мій! (Закрива вид).
Подорожній. А ви його пам’ятаєте? Ви не забули... Не прокляли того безталанного! (Ледве здержуючись). Що присягався вам у щирім коханні біля криниці?
Ликерія (з жахом). Хто ви? Хто ви, що все знаєте?! Подорожній. Признався мені, сам розказував...
Ликерія. Він не винуватий був... у його таке серце... нема другого на світі!
Тихо говорять.
Ганнулька. Що ж ви сидите мовчки? Хоч би ти, Дем’ян, загадки загадав!
Дем’ян. Давайте, давайте! Ану?
Іду, ІДУ,
На дорозі ні сліду;
Коня дрючком поганяю, На смерть поглядаю.
Одгадайте, що то?
Дівчата (проміж себе). Ні сліду... дрючком...
Хлопці. Смерть...— не второпаю...
Дівчата. Не вгадаєш...
Фрося. Ні ладу, ні прикладу!
Дем’ян. А брешеш, це човен.
Фрося. Човен? Бач що!
Ганнулька. А так, так: ні дороги, ні сліду; дрючком, тобто веслом. (Тихо Дем’яну). Чом ти мені не шепнув?
Дем’ян. Постривай, ось я другу:
Повен хлівець білих овець, Один баран белькоче.
(На вухо Ганнульці). Язик!
Ганнулька (по паузі). А я знаю: язик!
Дівчата. Чи ба! Справді одгадала!
Хлопці. А може, Дем’ян сказав? Ганнулька. Ні, ні! Сама одгадала...
Дем’ян. Далебі, не казав...
Фрося. Ану, я Ганнульку візьму до себе, а ти загадай, ще побачимо...
Олекса. Ось я тобі загадаю.
Фрося. Геть, знаю!
Ганнулька. Не треба більше загадок, краще казку! (Підбігла до баби)). Бабусю, розкажіть, серденько!
Баба. А ви б почастували бабусю! У неї, може, пересохло в горлі...
Дем’ян. Та знайдеться, знайдеться, бабусю: ануте, хлопці, у кого пляшка та чарка.
Обступили бабу, частують.
Ганнулька (підходить). Що з тобою, Ликеро? Чи не сказав чого?
Ликерія. Не займай мене, не руш!
Ганнулька. Тихо, тихо!
Дем’ян. Ані тхніть!
Баба. Був собі та жив собі на світі козак, а у нього було троє синів: двоє ледачих, а третій робітник. От батько і загадав їм стерегти у садку грядки: два старші мерщій заснули, а менший на своїй грядці і очей не стулив. А уночі де не взявся веприк та й порив у старших грядки. Прокинулись брати, дивляться, а у них чисто порито грядки, а у найменшого цілісінька... От вони зі злості та з досади взяли його та й вбили, ніж в серце встромили...
Ганнулька. Ай!! (Закрива вид руками).
Дем’ян. Так би зразу вбили?
Баба (сердито). Взяли та й вбили, ніж в серце встромили, в землю закопали, піском засипали; в головах бузину посадили та й пішли додому. А тут їде якийсь пан та й каже собі: «Ану я виріжу з цієї бузини сопілку!» Вирізав, зробив її та й заграв, а сопілка співа:
Помалу-малу, паночку, грай, Мого ти серця вдруге не край, Брати мене вбили, ніж в серце встромили За те, що веприк їм зрив грядки вкрай.
Дем’ян. Ну, сама б грала?
Ганнулька. Та ще б і словами?
Баба (п'яніючи, засипа). От пан до того батька: таке і таке... а батько синам: «Ану, заграйте ви!» Взяв один та й почав грати, а сопілка співа й вимовляє словами:
Помалу-малу, братику, грай!
Не врази серденька мого ти вкрай, Ти ж мене вбив, ніж в серце встромив...
1-а дівчина. Ой господи, страх який!
Ганнулька. А бабуся заснули!
Дем’ян. Хі, як полякались!
Ганнулька. Бабуню, бабуню!
Баба (кинувшись). «Брат мене вбив, другий ніж встромив».
Олекса. Ховайтесь, хто в бога вірує, — розбойник Довбня тут... з таким ножем!
Дівчата. Ой! Ой! пробі, рятуйте!
Подорожній зразу кинувся до ціпка і став у кутку, як вовк до оборони.
Олекса. Ха-ха-ха! (До Антона). Ти бачив, як він схопився; ходім до писаря!
Антон. Ходім.
Орися. Ну, як таки проти ночі згадувати такого страшного чоловіка? Ще наврочиш, і прийде колись...
Олекса. І прийде, конешне, прийде, з отаким здоровим ножем... гайда.
Дівчата кричать.
Дід. Годі... от заспівайте краще!
Дем’ян. Давайте... Та якої ж?
Начинають тихо співати.
Подорожній (зауваживши, що на нього не звертають уваги, осмілився і підійшов, коли співали, до Ликерії). Заспівай, голубко, і ти ту, що співала коло криниці...
Ликерія (кинувшись). Голос... голос знайомий... хто, хто... ви?
Подорожній. Заспівай... скажу...
Ликерія (бореться, а потім почина тихо):
Тихо, тихо Дунай воду несе...
Подорожній за другим куплетом підспівує і при кінці — рида; припада головою до ніг батька.
Ликерія. Ясю, Ясю, дружино моя! Тату, це ж Ясько!
Дід (трясеться і підводиться). Во ім’я отця і сина... во ім’я бога святого... (Придивляється). Сину мій, сину безталанний! Сили небесні!
Олекса (вбіга з бамагою і вірьовкою). Ага! Піймався! Ось прикмети! Поможіть, братці, скрутить... Це розбійник Довбня!
Всі. Ой рятуйте! Довбня!
Всі вибігають.
Олекса (до парубків). Він самий!
Дід (трясеться, хоче підвестись; простяга руки, силиться крикнуть, але виліта хрип та стогін). Поможи: то Довбня!
Антон. Так ось же як! В’яжи!
Ясько (спочатку тілько трусивсь). Ой не бийте, не руште! (До діда). Ой, діду! Вони замучать його! Бабо!!
Ликерія (вибіга, несамовито). Антоне, не руш! Пальцем не коснись. (Обороня).
Антон. Та що ти! Це Довбня, розбійник!
Ликерія. Каїн ти! Це ж брат твій!..
Дід (нарешті встав і грізно стукнув ціпком). Годі! (До подорожнього). Нещасний, іди, іди собі з батьківської хати та не гріши... (За слізьми не може говорить). Прости мене!..
Подорожній (пада до ніг батька і обніма їх). Мене простіть! Простіть! Я людської крові не лив...
Дід (підійма його). Богу хвала! Си-ну мій! (Засовує йому гроші за пазуху). Візьми! Дитино нещасна!
Ликерія (припада). Ясю мій!.. Єдиний, страдалець нещасний, дружино моя! (Голосить).
Дід. Іди ж... Господь з тобою! (Кладе йому руки на голову і цілує).
Ликерія (несамовито). Не пущу! Не дам на муку! Ясько, то батько твій!
Ясько (підбіга). Тату, тату!
Подорожній^ ридаючи, пригортає обох). Любі мої... рідні мої... Боже! Над ними хоч зглянься!
ДІД- Одтягніть! (Мало не пада).
Олекса піддержує.
Антон. Ликера! Що ж робити! Божа воля! (Старається одвести).
Ганнулька припала до баби.
Ликерія (б'ється на руках). Пустіть і нас з ним разом!
Подорожній хутко, мов божевільний, цілує у батька руки, обніма братів, Ликеру з дитиною і до дверей). Земле рідна! Хато кревна! І всі, всі, навіки!
Дем’ян і парубок виводять його; Олекса держить діда, той хитається, ухопившись за голову руками; Антон з Орисею держать Ликерію.
Завіса
