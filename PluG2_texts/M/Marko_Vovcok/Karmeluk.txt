Кармелюк
[Скорочено]
(П. – А. – К.)
І
Хто бував на Україні? Хто зна Україну? Хто бував і знає, той нехай згадає, а хто не бував і не знає, той нехай собі уявить, що там скрізь білі хати у вишневих садках, і весною… весною там дуже гарно, як усі садочки зацвітуть і усі соловейки защебечуть. Скільки соловейків тоді щебече – і злічити, здається, не можна. Одного разу, у дорозі, вилучилося мені заночувати на селі, у маленькій такій хатці, у вишневім садочку. Приїхали ми пізно ввечері і зараз спати полягали. На селі хутенько, як сонечко закотилось, помовкли голоси і рух усякий позмер. Усе округи дуже тихо було, – чутно тільки, шорошать листя під віконечком, та леління води річкової коло млина, та десь недалечко хтось потихесечку дитину люляв – і очі стулялися. І вже почало снить й марить, що бистра річка, що як минали – в очі лиснула, приливає усе ближче та ближче, що дерева ростуть і шелестять не під віконечком, а над самісіньким узголов’ячком, і дитинка небачена, колисана узяла на себе лик прудкого, змореного хлопчика, а та, що його колисала, – лик молодої, ставної, задумливої козачки, коли під віконечком соловейко у вишнях свиснув, трохи оддалік другий, третій, і вже не знаю, скільки їх почало посвистувать, наче вони б перегукувались. Перегукувались – перегукувались, та потім як усі разом укупі защебетали, усе поглушили: ні шорошу листя, ні леління води, ані колисання, – і весь сон одігнали, усю дрему й мару. Що зімкнеш очі, то щебетання здається голосніш, розкочується та істніш. Втома томить усе гірш, сон усе хилить міцніш, та ні втома томяща, ані сон міцний не змогли сього щебетання. Лучче вже, думаю, устати та сісти посидіти коло віконечка. Узеньку вуличку як зараз бачу поперед собою і біленькі хатки з темними віконечками, через низькії ліси вишенник у білих сяющих квітах. Непевний світ місяця молодика серпорогого, зорі меркающі, і як зараз чую, як було свіжо, пахучо й тепло… А щебетання гриміло й розкочувалося до самого світу – так таки і не дали соловейки спати до ранку божого.
Ось така то колись була деревня на Украйні. Невеличка була: усього хаток із двадцять, і небагаті люди жили там.
У одной хатці, що вкрай стояла, к полю, жила удова, а у вдовиці був син, дитина єдина, і звали того сина Іван, а на прозваннє Кармель. Смільчака такого, такого красеня, такого розумниці, як цей хлопчик удався, пошукати по цілім широкім і великім світі, та ще удень при ясному сонцеві, та ще із свічою пломенистою. Найглибші річкові пороги й нурти перепливати, у самісінькі пущі лісові забиратись, на височенні дерева узлізати, у самі пропасні яри спускатись, то йому було все одно, що вам або нам водиці іспити. Теж, кудою його послати, то найде дорогу, за що візьметься, усьому кінець доведе. А вже як товариш попросить об чім, то він, здається, з під землі дістане, а не одмовиться. А коли бідолаха який вбогий йому вклониться, то він, здається, головонькою своєю наляже, а вже вдовольнить. Голод, холод, усяку біду і напасть він готовий прийняти для иншого. Що більш виростав той хлопчик, то він кращав та луччав, і оце він ріс ріс й виріс, і як уступив він у вісімнадцятий рік, таким він зробився красенем невимовленим, невиписаним, що хто його уперше стрічав, то й стане перед ним й оніміє, й потім ніколи вже не зміг забути його обличчя красного. А мати те зроду не примогла споглянути на його без усміху й без поцілунку. Жили вони сливе так само, – як й усі люди на селі, – трохи заможній від одних, трохи вбогше від других. Тільки разом скоїлось лихо, біда прийшла на молодого Кармеля: що день в Бога, що година у дні, Кармель усе смутніш та смутніш, а що за смуток такий, за ким й за чим – ніхто того не знає: ані мати, ні товариші, ні чужі люде. Перше між товариством його голос чутніш од усіх, його сміх дзіня од усіх, а тепер сміх його не розноситься, і голос його ледві почуєш, та й його самого сливе що не видати стало, хіба випадком стрінеться та зійдеться з товариством блідий та мовчущий.
Що було ввечері по роботі з товаришами походити, поговорити, то тепер він усе править куди небудь од усіх заховатись – до гаю, або у поле, чи у степ далеко сам утікає.
Мати не прибере, що їй робити, як їй бути, зовсім стара ізнудилася. Вже як вона собі голову мутила й журила, чи не хоче він того, иншого, п’ятого, десятого, сотого – усього, що тільки б її сила та воля йому дати, – ні, він нічого не жадає!
Збоку дивовали люди, що се таке з ним поробилося. Почали люди обсужати та розбирати, й пішла чутка така, що се з того часу йому сталося, як почав він по чужих селах їздити та з чужими людьми знатись, й думали, що, може, подруживсь він з яким недобрим чоловіком та й смутиться й мутиться. […]
Ну, мати вже зараз думає, що його хто небудь з багачів обидив або скривдив, і зараз випитує: «Моє ти сердечко миле, хто ж се тебе обидив, хто скривдив, кажи мені!» І вже обіймає його і до серця пригортає, – дожида тільки, щоб він їй поскарживсь, а вона тутеньки його і пожалує і попестить, і покохає. Та він нічого не казав, – тільки подививсь на неї. Мати ще гірш тривожиться та непокоїться, і вже не знати, що думає й собі уявляє, як там обидили й скривдили їй сина, і усе «кажи» та «кажи» вговоряє його та благає.
– Ні, – говорить Кармель, – мене не обижали і не кривдили мене.
– Та чи так, мій голубчику, срібро моє, злото моє! Чи справді, не обижали?
– Поправді не обижали, – говорить Кармель.
– То чому ж ти такий в мене зробивсь? За чим сумуєш? Що бракує тобі?
Тоді й каже Кармель мамі: «Скрізь, – каже, – скрізь, де я не піду, де не поїду, скрізь бачу вбогих людей, бідаків роботящих. От що мою душу розриває! От що моє серце, розшарпує!» Мати почала його вговоряти та тішити якмога: «Такеньки вже ведеться, – бач, – зроду віку», та «Такеньки, мабіть, судилося», та «Нічого вже, здається, робити», – тішила й вговоряла, як вміла, а де слів не вистачало, то вона замісць їх ніженням та пестінням наділяла. Тільки що Кармель нічим не втішається, нічим не успокоюється. […]
ІІ
Одного разу поїхав Кармель у чуже село, верст, може, за двадцять неміряних, у млин. Рано пораненько він виїхав і довго їхав усе полем. Ранок був ясний найясний і теплий найтеплий – поле зеленілось, як оксамит зелений, росиночки блискали, сонечко зіходило, жайворінки співали під оболоками; по ночнім дощичку порох ледві знімавсь над шляхом, свіжість така округи, і широта, й благодать, що не надихаєшся. Він усе їхав та співав. То тихенько співав, про себе, то знов голосно, на усе поле пісня розносилась його. […]
Вже великий гай йому на дорозі, і шлях пішов тим гаєм. Величезні, посплічні, міцні дуби стоять, не шумлять й не шелестять, а поміж ними проквітають калинові кущі, проквітає рожа гаєва, а при самій землі росте трава густо і усяке зілля. Кармель їде гаєм й співає, коли бачить, недалечко від шляху – молода дівчина зрива якесь зілля й плаче гіркими слізьми. І у такій вона тузі була, й у такому смутку, що ледві чи оглянулася, почувши його пісню. А Кармель в один мет, як її зобачив, скочив з воза і опинився коло дівчини: «Добридень», – каже їй.
– Добридень! – одказала дівчина, глянула на його смутними очима і зщухли сльози її: зроду віку ще вона не бачила, не снила такого красеня, який стояв перед нею. І не чує вона, що він її питає: чого ти, дівчино, плачеш? А він дожида її слова одвітного і, глядячи на дівчину, очима б випитав, якби приміг, – і бачить він, що се вбога і гірка дівчина: її білі плечі сквозють крізь плохеньку сорочку, спідниця на їй вицвіла і уся у латках; на молодім личку нема рум’янцю; устоньки рожеві не мають звичаю всміхатись, хороші очі впалі й смутні, і сльози по щічках, як зупинились, побачивши його, так краплями й дрижать. У руках дівчина держала зілля зібране.
– Чого ти, дівчино, плачеш? – спитав знов Кармель, і тоді дівчина дочула його питання, та, хоть дочула вона, нічого не відказала, перестала дивитись на його, а утопила очі у гаєву гущу.
– Чия ти, дівчино? Де живеш? – пита Кармель.
– Я наймичка з Ланів, служу там у хазяїв, у Книшів, – одказала йому дівчина.
– Лихі, мабіть, люди ці Книші? – каже Кармель.
Дівчина на цеє не одказала, почала зривати та збирати зілля.
Кармель теж, поруч за нею ідучи, зілля зриває та дівчині подає, а дівчина бере – і усе Кармель питає її про життє та про биттє. Та як став він говорити, яково важко у чужих людей жити та яково сумно, почала тоді дівчина знов жильне й гірко плакати. Так сльози й ллються, так й котються по личеньку біленькому. А Кармелю такеньки жаль дівчину, що хоч вмирати лягти!
– Не плач! Не плач! – говорить він до неї.
– Як же не плакати мені? – одказала дівчина, – самі сльози ллються!
І довго лилися сльози перед Кармелем. Наче солодко було їй перед ним своє горе виплакати.
Потім дівчина каже: «Час мені додому, хазяйка з зіллям дожида!»
Дві слізки остатні скотилися, рожеві устонька всміхнулися любо та смутно, хороші очі глянули ясно та щиро. «Прощавайте!» – промовила дівчина.
А Кармелю з нею прощаватися усе одно, що ніж гострий у серце, і просить він дівчину: «Сідай, дівчино, на мій віз, я підвезу тебе до Ланів, мені по дорозі!»
Зирк! а віз його далеченько – воли звернули убік і пасуться. Кинувсь Кармель, вивів волів на шлях, посадив дівчину на віз, сам сів коло неї, й поїхали.
Їдуть, мовчать та думають, їдуть зеленим гаєм. Вони разом наче опинились у якімсь божім раї, в якімсь непевнім щастячку: на лиці живцем рум’янець зарум’янів, уста злегка розтулилися, немов серце міцніш б’ється. І здалося їм, що доїхали вони до села хутенько так, якби птах легкокрилий перепурхнув. Ось кінець гаю, видно убік село Лани, велике, багате село, панський будинок з білого каменю стоїть, немов палац над усім селом, на узгір’ячку, округи його квітники рябі, алеї темні… Пишний се був будинок й вкинувся Кармелеві в вічі своєю пишнотою. […]
Уїзжають вони у саме село Лани – проїхали три улиці, й дівчина устала з возу, подякувала, попрощалася, пішла й зникла у заулочку, а Кармель далі поїхав.
Їхав Кармель далі та все тільки оглядавсь на село Лани, жаліючи, що вже попрощавсь з дівчиною, та запевняючи себе, що знов з нею побачиться хутко – і до млина він приїхав – дівчина в його з думки не йшла, і почав він розпитувати мельника (мірошника), що ті за такі люде Книші, й як вони живуть, і який в їх звичай. А мельник той був чоловік дуже понурий, дуже довгоусий й дуже високий і балакати не любив, а ще гірш не любив розказувати, й від його Кармель не довідавсь би зроду нічого, коли б не було мельникової дочки. Мельникова дочка любила балакати, а ще лучче любила вона розказувати, а ще лучче, мабіть, любила вона розпитувати – вона ж то і почала було питаннями, та від Кармеля не примогла жодного пуття доброго допитатися. Як нарожденець нічого не відає й тільки повертає очі до світу і ручиці простягає до світу, так само Кармель не турав ні про що, тільки усе питав про своє. Вбачаючи теє, мельникова дочка покинула сама питати та почала оповідати. Маненька вона була й пруденька, немов пташка, та жадна пташка, мабіть, не нащебече у годину такого, як вона нащебетала Кармелеві. Хутко довідавсь від неї Кармель, що Книш з Книшихою багатії люди, що в їх сім пар волів, держать вони дві корови, і пшениця у їх сього року гарно зійшла, і той рік теж усе поле в їх уродило; що дочка в їх заміж пішла, теж за багатого, і носить золоті очіпки; що в старих Книшів наймичка служить Маруся-сирота, нема ані родини, ані дружини, і що мала плата Марусі й важка праця.
Може, довгенько б ще мельникова дочка щебетала, коли б Кармель хоть врем’ям словечко було, він сидів, як німий, перед нею, і мельникова дочка знудилася з тим безмовним гостем, мабіть, на кінцю, бо покинула балакати, узяла шитво своє і сіла оддалік й заспівала. Пісня дзвінко співалася, шитво хутенько шилося, й понурий мельник, стоячи у дверях у млині, дивлячись та слухаючи, подумав: нема в світі нічого такого недбайливого, веселого, як ті дурні молоденькі дівчата. Теж ще не виявив світ нічого такого хитливого – бач, очима раз у раз зиркає у воду – не може на себе надивитися, хвастлива!
Мельникова дочка, справді, частенько зазирала у воду, де відкидалося її личенько смугляве та рум’янеє з блискучими оченятами, та, може, що вона й не одним своїм личеньком любовала, бо окрім його вода оддавала весь зелений покот узгір’я, на котрім вона сиділа, старі дуби, котрим мельник ціни не складав, козака, що задумавсь, замисливсь і, здається, забув ввесь світ й усе у світі, – так, може, не одним своїм личеньком любовала мельникова дочка, та мельник був, як вже казано, чоловік понурий – не можна його було нічим урезонити, і з того часу, як він, поховавши жінку, одшукав в неї сім дзеркальців, яких вже смирних ф пісних жінок й дівчат він стрічав на віку, так не помоглося: зосталося таке в його переконання, що кожнісінька вдивляється у сім аж дзеркальців, – і зосталося те переконання немов гвоздем вбите. А мельникова дочка… Та мельникова дочка, бувай здорова! Не будемо вже тут знати, як ти заспіваєш далі і що зробиш далі – мельник кличе Кармеля, – от складають муку на віз, іде розплата, й Кармель їде додому.
Їде Кармель додому та все дума про дівчину, про наймичку. Мина село Лани вже так поти[хе]сеньку, начеб недужого віз, а очі-то як розбігаються на всі боки! Та ніхто не показавсь на улиці – і аж до самого дому, до господи зітхав Кармель. Дівчина з ума не йде. Перебув день Кармель з своїми думками – важко й солодко; перебув другий день – ще важче, ще солодше; перебув третій день – зовсім вже несила. Голова горить, й серденько кипить, й тіло болить. Ще ледві перемігся він до півдня, а там запріг та й поїхав у село Лани.
Він не знав, не бачив, як переїхав чистим полем, як проминув темним гаєм, тільки усе поганяв та й поганяв, бо поле, здавалось йому, розбігалося усе ширше та далій, гай усе розроставсь довший та непроглядний.
Приїхав таки у Лани. Приїхав. Тихий вечір, сонце низенько, на селі пусто – ще люди з роботи не повернулися – тільки стрічалися на улиці діти, що бавились та грались, та наймички дві пішли по воду. «Вийде і вона», – подумав собі Кармель і повернув коня до ріки, і став на березі дожидати. І вона уявилася з відрами, і вона прийшла – Кармель й охнути б тоді не зміг, такечки дух йому зайняло. А дівчина, побачивши його, узялась рожевим рум’янцем, мов огнем і полум’ям. Нікого не було над рікою, тільки вони самі двойко.
– Ти підеш за мене, дівчино кохано? – питає Кармель.
А вона йому одказала: «Я твоя».
Посідали вони поруч над рікою, на зеленім низенькім березі, й просиділи вони так укупі аж до зірок ясненьких. Й не чула того вечора Маруся наймичка, як хазяйка сварилася на неї за гаяння, як дорікала й докоряла, і не доходило їй аніщо гіркеє до серденька, що трепехалося з розкоші любої та нової. Як полягали усі спати, сиділа Маруся край віконця й дивилася на зорі лискучі, на небо прозоре. І їхав Кармель додому помалу й теж дививсь на зорі лискучі, на небо прозоре. Такеньки дивлються у небо ті люди, що вони дуже кохають на землі.
Говорить Кармель до своєї неньки: «Хочу я, нене, одружитися, хочу взяти за себе наймичку Марусю».
Мати почала його вговоряти й прохати: «Не женися ти, мій соколе, на тій Марусі! Не бери, мій сину, наймичку! Візьми ти краще багату жінку!»
– Нене! Нене! – промовив Кармель, а сам так ввесь і затрусивсь, і затрепехавсь. – Чи ж ти мені не рідная мати!
Старенька злякалась його обличчя й виду: «Оженися, любенький, оженися з нею! Коли вже вона тобі така мила, то й мені теж буде дорогою невісткою!»
І оженивсь Кармель з наймичкою Марусею.
III
Перший рік, одружившись, Кармель був зовсім поправився: суму того не було й віди, жінка в його пишнілась, як пишна рожа, й жили вони з нею, як риба з водою. Народилася дочка в їх, усе в господі велося добре, й стара Кармелиха казала, дякуючи Господові, що кращої вже долі ні діткам, ані собі не жадає вона.
Коли оце ж знов засумовав Кармель. Засумовав та й засумовав. Знов почав з хати втікати, блукати на самоті, знов почав блідніти й зітхати.
З чого те лихо повернулося? Звідки нагналося? Чи ж не був він щасливий, і коханий, і на все довольний?
До чого ж ще гнати? Чого жадати? […]
Подумати б людям, що в Кармеля з жінкою щось негаразд, так ні ж бо: глянути на їх, то й сліпі ж зобачать, яке вірне, незмінне тут коханнє, яка порада і приязнь добра. Господарство в їх теж у гаразді… І балакали люди добрі про Кармеля, що «зовсім він щасливий чоловік – чого б то ще йому треба? Усім його Бог втішив, усім одарив – чого б то ще справді ще треба! Зовсім він щасливий! З свого щастячка попсувавсь, вередує, да от себе дурить і людей дивить!» Инші то і в вічі Кармелеві дорікали тими словами. Кармель нічого не одказував – ходив він часом дні цілісінькі, не промовляючи ні до кого словечка, скорбіючи та сумуючи, а часом несподівано чувсь його голос, пісня, немов клич який…
Кажуть люди що м щасливий, я з того сміюся,
Бо не знають, як я часом сльозами заллюся.
Куди піду і попнуся, скрізь багач панує,
У розкошах превеликих днює і ночує.
<Убогому, безщасному тяжкая робота,
А ще гіршая неправда, вічная скорбота!> 
Молодосте одрадосте, єдиная сило!
<Порадь мене, як зрівняти нерівнеє діло.>
Літа ж мої, літа мої, літа молоденькі,
Ой, коли ж ви так даремні, будьте коротенькі.
[…]
Коли хутко разом зник Кармель з дому, з села. Нема його день, нема другий, третій, нема його цілий тиждень. Зник, як вода умила, нікому не кажучи нічого.
Стара мати сливе що стратила розум з горенька та з жаху, з ляку, – ходить, шука його, наче голку, по всіх кутках і закуточках; дружина сидить у хаті, немов з хреста знята; малесенька дочка кличе «Тату!», питає: «Де тато?»
– Марусе! що маємо робити? Як маємо бути? Де його шукати маємо? – пита стара Кармелиха молодої невістки.
А невістка одказує: «Будемо його дожидати, мамо».
– Дожидати? Може, його вже, Марусе, й на світі нема!
Маруся тоді говорить старій: «У ту ніч, як він пішов, я чула і питала його: “Що нам робити, серце?”, а він казав мені: “Не шукай мене, не питай про мене – дожидай мене, я сам прийду!”»
– Ну, добре ж, добре, будемо його дожидати! – промовляє стара Кармелиха. – Будемо його дожидати!
І такеньки вона зраділа, наче Кармель вже на шляху додому: і в віконце виглянула, і на хатній поріг вийшла, на всі боки подивилася. Проте ж проходють минають дні за днями – усе вони дожидають Кармеля, і все Кармеля не діждуться, усе нема Кармеля.
Оце одного разу – було свято тоді й погода – сиділа стара Кармелиха коло своєї хати на призьбі, дивилася у поле на шлях, а невістка сиділа поруч з дочкою на руках і дочка щебетала: «Мамо, ти ж теперки німа й глуха» і тягнула маму за намисто, і прикладала дрібненькі пучечки мамі до уст і до вушок, і все дратувала: «Мамо, ти теперки стала німа й глуха! Німа й глуха!»
Молода Кармелиха часом всміхалася дочці, часом міцніш пригортала дитинку до себе. Підійшов до їх сусіда, привітавсь та й каже: «А чи чули ви, що коло Чорного гаю розбої? Ані перейти теперки тудою, чутно, ані переїхати». Стара Кармелиха було стрепенулася, як сусід промовив: «А чи ви чули», та як почула, що це річ про Чорний гай, то й перестала вважати: Чорний гай далеко, у иншому повіті, і Кармелю туди нема по що братись, – хоч би не сказала і того стара, чого йому й у своєму повіті зникнути і по чому вона порішала, що він близько десь, а не далеко, – перестала вона слухати сусідову мову і знов задивилася на шлях.
Смутнії ж хороші очі молодої Кармелихи не однімалися, не відривалися від сусіди і пильно пильненько вона його мову прислухала.
А сусіда розказує: «От, – розказує, – крамарів розбили, панів розбили. Тільки що – є тут диво…»
– Яке диво? – спитала молода Кармелиха.
– А таке диво, – говорить сусіда і сідає на призьбі коло неї, – таке диво, що нікого там не ріжуть, ані забивають, тільки обберуть та й пустять на волю, коли ти багач; а зобачать – ти вбогий, бідний чоловік, так йди собі цілий, як був, – і пучкою до тебе не доторкнуться. От, кажуть, їхав один бідолака, стрівсь із ними, молодцями, та й засміявся: «Не боюсь я вас, – каже, – пани мої молодці! Голому розбій не страшний, і життя не дуже його дороге-оцінне. Коли забить, то бийте, а ні, то пускайте – мені нема часу стоять, треба їхать – хазяїн дожидає, буде лаяти!» Тоді, кажуть, виявивсь старший їх, отаман, й кинув йому капшук грошей, і промовив: «Їдь собі, друже», й сам, й усі його молодці зникли у пущі. А той бідолака зовсім сторопів від такого доброго дива, і додому приїхав сам не при собі, й привіз капшук грошей – саме щонайчистіше срібло!
Нічого не промовила на се молода Кармелиха, тільки збіліла, наче біла хустка, і поцілувала свою дочку маленьку, що вона втихла в єї на руках й теж слухала, наставивши ушечка.
[…]
V
Коли оце в Кармелевім селі пройшла чутка, що се їх Кармель отаманує у Чорному лісі, – пройшла чутка і зрушила старого й малого, доброго й лихого. Которий козак стрічавсь, то усе козак заклопотаний; котра козачка проходила, то все козачка розтурбована, у тривозі! Дійшла чутка до Кармелевої матері старої і до його молодої дружини. Стара мати говорить, слізьми слова свої приливаючи, до невістки: «От люде лихі! от недобрі, Марусечко! От поговір який на мого Кармеля, от позлодійка яка на мою кохану дитину! Не йму я віри сьому! Не йму віри! А як віри пійму, то вмру! А ти ж, Марусе? Що ж ти?»
– Я житиму й кохатиму, – говорить Маруся; а малесенька дочка стояла тут та слухала і собі теж бубонить: «І я з мамою! і я з мамою!»
Проминуло ще багато днів, і одного разу уночі – ніч була ясна та тепла, місяць світив і зорі, сади у квіту стояли, хати у тиші й у сні, соловейки щебетали, – Кармелева дочка спала солодко й легенько дихала; заснула теж і стара мати, нагорувавшися та наболівшися, і спала невпокійним сном – то зітхала вона у сні, то знов скрикувала, схлипувала, – сон хоч зміг неміцну стареньку, та спокою їй не дав.
Не спала Кармелиха дружина. Вже багато ночей вона не спить і багато, мабіть, ще не спатиме, бо вона молода й кріпка, а щодень, щогодина її тугу прибільшує.
Не спала вона й думала об тім, кого вона кохала. Коли слишить – тихенько тихенько відчиняються двері, і бачить вона – уступає він, і чує його у своїх рученьках. І не знала вона, чи стемнів тоді світ божий, чи засяв, чи то була розкіш, чи біль, – і як вже схаменулася вона у садку і бачила округи себе пахучії квіти, ясний місяць й зорі, і тоді ще довго довгенько вона нічого не розуміла – не знала, тільки теє, що вона у його на руках, що він тут коло неї. І все вона дивилася на його і потроху опам’ятовалася. І почали вони розмовляти потиху, по-вірну, і цілісіньку ніченьку розмовляли. Місяць скотивсь із неба, зорі поховалися, соловейки позмовкали, рожевий розсвіт почав рожевіти, і древесні листочки затрепехалися, і Кармель обняв поцілував дружину, прощаючись. І пішли вони разом обойко полем, шляхом до долини за селом, – у долині три коні паслося вороних і два товариша дожидали, палячи люльки; тутенька ще попрощавсь Кармель із дружиною, і чули товариші, що промовив він до дружини: «Буду до тебе». І усі троє спали на коней та й помкнули – тільки іскра з під копит кінських сипнула, та й з очей зникли.
А Маруся повернулася додому. І дома, і у сусідів всі й усе ще спало – тільки що розсвіт порожевів пломенистий та древесні листочки жвавій трепехалися.
І знов пішли дні за днями і часи за часами. І щодня, щогодини розбійнича зграя у Чорному лісі прибільшалася, і щодня, щогодини багаті та вельможні люди гірш та гірш лякалися й тривожилися. І порішили вони чи так, чи інак, не жалуючи нічого, зловити отамана, і вирядили шукачів та слідців, і обіцяли велику їм плату й іагороду, «аби ви нам того отамана узяли»; оце ж тії шукачі й слідці розроїлися скрізь купами, шукаючи та висліжуючи.
Проте час минав, а отамана усе не примогли ще піймати. Не раз розбігалася чутка: «Зловили отамана!», і цілі тичби людей збігалися на його дивитися, порушені причаством, недовірством, дивом, цікавостю, непевностю – аже ж чутка показувалася неправдива. Правда, що зловили десь у лісі чоловіка непевного, та се був якийсь бідолака, що його вигнала на великий шлях нуждонька та бідонька, або й зовсім безвинний перехожий часом був схоплений. Чутка така теж розбігалася, що чарував усіх отаман, що очі одводив, доторкавсь серця; розбігалась чутка, що його голоса чути, його погляда стріти, а його краси бачити ніхто в світі не приміг безпричасно та недбало, – що він кожного чарував, приманював до себе. Була навіть така чутка, що багато шукачів і слідців його у руці держали вже, та пускали оманені, а потім вже довіку не були годилися на свою службу.
Та знаходяться ж у світові красному люде, що їх жадна краса не вчарує, жадна не омане омана – і от знайшлися такі на отамана і узялися його слідити та висліжувати безодпочинно, безусипливо, так як безодпочинно й безусипливо він втікав від них, – удень, і уночі, і ввечері, і ранком, темними гаями, широкими полями, безкраїми степами, низькими долинами та лугами, високими горами…
VI
Одної темної ночі, як усі спали, Кармелева дружина стояла в своєму садочку під вишнею, немов ізмурована, поки не виявилася висока постать від долинки, – тоді вона кинулася назустріч – як душа до раю – до свого Кармеля.
Він задиханий, зморений, потомлений, помучений, пригорнувши її, не зміг довгенько придержати у своїх зомлілих руках, ледве зміг слова промовляти: «Гонять мене, як хижого звіра, Марусе, – промовив Кармель. – Вже три дні і чотири ночі никаю, не зупиняючись… товаришів розпустив…» – «О, коханий, – каже Маруся, – і в нас тут були, питалися усіх – усі одказали: нічого не знаємо! учора… Що се таке? – спитала вона змираючи, бо тоді саме щось стукнуло й грухнуло десь, і хата всвітилася ясно світлом, у хаті говірка голосна почулася, склики й скарги, і близенько коло їх у садку голоси й люде з усіх боків.
– Держи! лови! Маємо! держимо! – рознеслося по тихій погоді уночі.
Схопили Кармеля.
– Марусе! – промовив він хутенько й тихенько, – кажи, що нічого не знаєш; чуєш мене, Марусе?
– Чую, – одказала Маруся.
Стара мати прибігла з плачем, питаючи, чи сьому правда, благаючи, щоб відпустили сина її єдиного, побиваючись, що беруть. Маленька дочка прокинулася і, як була у сорочечці розхристана, – кинулась до тата і вхопилася за його рученятами. Усіх одірвали від Кармеля, укинули його у візок і повезли шляхом, а все усе село знялося, наче рій, і, гудучи, дивилися услід, а за возиком поспішалася Кармелева дружина з дитинкою на руках. Стара мати нездужала пішки побратись; омліваючи раз у раз, вона дожидала, поки запрягали для неї коня паробки, порушені духом, доторкнуті до серця, непевними руками.
І привезли Кармеля у велике місто у кайданах, і зачинили у кам’яну, темну темницю. Багаті кричали: «Дождавсь Кармелюк! Отже й заплата Кармелюкові!» Вбогі люди потиху розмовляли. Молодиці й дівчата плакали, старі люди хрестилися, благаючи: «Помилуй, Боже милий!»
За Кармелем услід прийшла його дружина з дитинкою і привезли його стару неньку.
Почали судити Кармеля і судили його чималий час.
Чи хто йшов тоді, чи хто їхав минаючи, кожен бачив по всяку годину на плацу проти німої зачиненої темниці стару, прибиту на останній своїй літній силі, що тут сиділа на великому камені та плакала; як хто до неї підійде, своє лихо розказувала, побиваючись, і молодую молодицю, що безмовно сиділа, наче стративши таки дощенту усе дороге та любе, як дощенту рум’янець з лиця в неї зник, а біля неї маленьку дівчинку. Ніколи не бачили, щоб ся дівчинка гралася, або пустовала, або опинилася на вулиці прилеглій і де, видко було, – спродавалися ласощі й іграшки, – ніколи! Смирнесенько коло молодиці сиділа ся дівчинка малая, часом тихесенько щось питаючи в неї або до неї промовляючи, часом горнучись до старої, що її з плачем обнімала й пригортала слабими, недолугими руками. Вони сливе жили тутеньки проти темниці – тут, на великому сірому камені, що його незвісно хто, коли й для чого поклав серед плацу; вони свій обід мали і вечерю, – мабіть, вони б і ночували тут, да не позволяли на се міські порядки, то мусили щоночі братись до хижки, де найшли собі містечко, і там лягати звечора. Останній погляд був на темницю, на її понурі віконечка, і думка остатня понад нею носилася; уранці думка перша в темницю летіла і перший погляд жадав того ж понурого образу темниці. Жадної полегкости, жадної зміни не робилося, тільки що погода все холодшала, осінні морози пали – вечори й ранки стали морозити – усі люди вже загорнулися у кожухи, усюди у печі запалили по хатах, і малая дівчинка хутче та хутче бігла ввечері до хижки, а ранком на своє місце на великому камені проти темниці, а стара вже не мала сили кроку перейти, не опираючись на молоду невістку.
Усі вони знали, який суд буде, і тільки дожидали того дня, коли скінчиться. Прийшов день той – ясний, холодний, сніжок потроху порошив, – коли відчинилася темниця і, глухо брязкаючи кайданами, почали виходити злочинці, пара по парі. На плацу зібралась купка людей, дві якісь жінки плакали, виглядаючи своїх поміж парами в кайданах. Яково лихих, розпачливих голів пройшло поміж тими парами! От Кармель. Хто має з ким попрощатися, позволили попрощати. Кармелева мати упала, побачивши його; жінка його з дочкою були коло його зовсім напоготові за ним йти в далеку дорогу, та Кармель, попрощавшися з ненькою, став прощатися й з жінкою, й з дочкою і щось тихенько промовляти. Жінка спахнула на лиці, почувши його слово, як від непревіденного жалю, а дочка скликнула: «Ми тебе не хочемо кидати, тато!» двочі чи тричі, а далі, обхопивши батька закованого, ручечками, заплакала. Тимчасом пронеслося поміж купою: «Кармелюк! Кармелюк! Се Кармелюк! Де він? От він!» і ціла купа, наче хвиля морська, порушалася й колисалася.
Казано рушати зсильним, і рушили. Купа людей бігла за ними, проводила їх за місто далеко на шлях, і купа усе прибольшалася, усе голосніш чулося: «Кармелюк! Кармелюк!» Кидано гроші з усіх боків, посилано услід: «Помагай Біг!» Вели мати за Кармелем, йшли жінка з дочкою коло його. Коли ж казано усій купі завернутися.
– Умру я… хутенько вмру! – промовила стара мати, ледве дихаючи, а дочка мала, цілуючи й милуючи тата, скликнула: «Коли б же із тобою йти!»
– Усе буде, як кажеш, – промовила вірна, віддана дружина.
– Сподіваймося на ліпші часи! – промовив Кармель.
– Рушать! Рушать! – і рушили. Усе далій та далій. Вже не чути глухого брязкання від кайданів. Ледве вже постаті мріють. От і зовсім зникли – тільки дерева при шляху вирізувалися на ясному небові з того краю, кудою зникли.
Стару мати вели люди, молода жінка несла дочку плачущу, купа уся посувала, жалкуючи, судячи та радячи… Того ж дня виїхав возик з міста у Кармелеве село і повіз туди додому його сім’ю. Знов засвітилося в його хаті ввечері, і усі там, сумуючи, не розлучалися з ним у думці, – проводили його душею незнакомим шляхом у незнану зсилку.
VII
Минув рік по тому. Стара мати, як пообіцялася хутенько вмерти, так і вмерла, і навесні її могилка вже травою заросла густо й високо.
У хаті жила Кармелева дружина з дочкою. Колись, хутенько після того, як Кармеля зіслали, сусіда, гладячи по голівці його дочку малу, любенько спитала: «Що ви поробляєте з мамою, маленька?», а маленька одказала їй: «Дожидаємо!», бо вони дожидали. Казав Кармель дожидати його, зістатися удома: «Легш визволюся й повернуся сам». – «Буде, як кажеш» – на то одказала вірна дружина і на все згодилася. Далі вже мала дочка підросла, навчилася ошамненько у мові повадитись – ніхто вже не чув, що вони дожидають Кармеля, та вони дожидали його. Дожидали щодня, кожної ночі, кожної години. Дожидали удосвіта, і ранком, і удень, і ввечері, й опівночі – од зоряниці до зоряниці, від ночі до ночі – усе дожидали. І минали їм такечки години, дні, тижні й місяці. Удень праця, робота, клопіт і все тая сподіванка й дожиданнє, ввечері відпочинок і все тая сподіванка і дожиданнє. Удень часом сусіда увіходила до їх, і денний гук, й гомін, й клопіт й їх трохи поїдав собою, а ввечері, як усе втихало й не знімалося жодного округи поруху, мати з дочкою тихенько сиділи, засвітивши в хаті, наче на привітаннє. Дочка малая не бралась до іграшок – любила вона з ненькою розмовляти та часом співала маленьким голосочком батькові пісні, і як вже старалася мала виспівувати краще – так старалася маленька, що личенько починало палати, сердечко колотитися, і вся сама маленька трепехалася. Мамині очі дивились на неї й руки простягалися – брала її мати до себе й пригортала – маленькі рученятка обіймалися коло маминої шиї, і такеньки довгенько довгенько вони зоставалися, довгенько – часом до глухої ночі. Пізно пізно! Ніч вже минає, світло згасає – дитинку, що не радилася лягти у постільку, зможе сон коло неньки, і молода Кармелиха у досмертній тузі та печалі затулить личенько білими руками.
І такеньки час минав, та минав, та минав; а вони дожидали, та дожидали, та дожидали. Одного вечора сиділи вони у хаті, засвітивши світло, як завсіди, й думали усе тії ж думки, й сподівалися усе тими ж сподіванками. Котрого вже то вечора, у котрий то вже раз дочка мала, промовивши: «Може, сегодня» до неньки, обойко вони сиділи тутенька! Коли ж хатні двері відчинилися, й він, дожиданий, уявивсь поперед ними!…..
Боже світе! Боже світе!
На другий день у селі усе прокидалося, й сповнялося село спокійним, щоденним гоміном, і сонечко ясненько зіходило, і, як перш, виходила уранці на роботу Кармелиха молода, так й тепер вийшла вона. Вийшла й подивилася округи, подивилась, начеб усе округи змінилося, та як заплаче сильненько, як заридає! Не з жалю, бо як дочка мала кинулася до неї, вона ж благенько такеньки всміхнулася, як споглянула – так же бо променіло з очей хороших – відрада сама!
Хутенько потім Кармелиха спродала хату свою, попрощалася з усіма і покинула село з дочкою. Чули від неї люди, що, може, побереться вона до блигомого міста і там оселиться, теж, може, і дочапає аж до самого Києва – напевно ніхто не знав, кудою вона побралася, ані де вона пристала на життє. Правда, плескав хтось десь щось, нібито бачили молоду Кармелиху з малою дочкою у хуторі далекому, глухому, де вона заробляла; друга знов віда така була, що вона у місті ходила на поденщину, – усі, хто знав її, жалкували молоду, тиху молодицю й її дочку малу, згадуючи їх перший талан та балакаючи про біду їх теперейшу-сючасну, що й лихо і вбожество разом спостигло, бо з того часу, як лихо скоїлося, вони втратилися багато, та, може, теж і не так, як колись, дбали добре та піклувались щиро…
У їх хаті инша сім’я домувала, господарувала, у садочку позрубовані були старі дерева, деякі понасаджувані молоденькі; у городі инші квітки позасіювані були цієї весни… Цієї ж таки весни прочулося скрізь, що знов уявилися розбійники, Кармелюкове товариство, що знов Кармелюк отаманує, визволивсь, повернувсь. […]
VIII
Був гай великий, що не дуже далеко від міста, а близенько коло маленького хуторця глухенького, темно зеленів та шумів. Коли б хто балакливий ходив тими глухими, нелюдними шляшками, то б розказував, як частенько він стрічав молодицю з дівчинкою невеличкою. Молодиця йшла з кошиком, дівчинка з другим, і як поспитати їх – кудою? Одказували вони: «По гриби або по ягоду на спродаж у місто», і справді, щотижня, що три дня можна б було їх бачити у місті – у базарі, з грибами або з ягодою.
У сьому великому гаї спокійно було й ще ніколи не чутко про розбої жадні.
Молодиця з дівчинкою йшла, уступала у гай, і якось разом зникала крізь дерева, наче крізь зелену стіну вуж, хутко, шпарко – в один мет – не зупиняючись, знакомими гаєвими ходами і стежками доходили до ланку у пущі самій і там сідали одпочивати.
У непроглядному гаю тихо, як у церкві. Столітні дерева підпиралися молодими; міцнії, широкії їх віти лежали на молоденьких гнучких верховинах і гнули їх додолу своєю важкою силою, а де не де гнучка гіллячка сковзала між ними та й росла, росла, росла увишень, звиваючись, кидаючись з боку у другий, начебто жахаючись, що її зупинять, що їй перешкодять. Долі поросли кущі усякі. Сонце западало тудою тільки іскорцями, і квітки там розпукувались у тіні та в прохолоді. Калиновий цвіт й бузиновий розпускавсь там у два раза більш й дужіш; червона, пломениста шипшина – розквітала тут пишніша й блідша і пахла легш.
Тут молодиця з дівчинкою сиділи й одпочивали, прислухаючи. Ніхто, ніщо не перебивав прислухати – ані птиця не порхала, ані вітер не віяв, – непроглядний гай стоїть тихий та спокійний, темний та свіжий.
Тихо. Тихо, поки захрускають віти легенько і обоє – молодиця й дівчинка – всміхнуться й стрепехнуться, і уявиться чоловік, – хоч блідий, задиханий, зморений, голодний, порохом припалий, та гарний, як сонце. Тут його стрічали, тут мав він і страву і спочинок; тут його узивали коханим і жалували; тут молодиця переказувала усе, що чула, бачила, думала й гадала; дівчинка тішила своїм дитячим щебетаннєм, приносила часом якісь ласощі, що він за їх дяковав дуже, і всміхавсь до неї любенько, і клав свою голову змучену молодиці на коліна, і всипляв, а маленька сторожа – сторожила щиро та жваво – дурно тривоги не збивала та вчасу завіщала, коли що де непевно було.
Минала година віджалувана й відмірена на спочинок, прощалися, як кохалися, – з жалем та з болем великим та ще більшою вірою й надією. Зникав чоловік у гаї; молодиця з дівчиною поверталися до міста. Три дні й три ночі пережидали вони, поки до гаю знов побратися, і молодиця ходила тимчасом на поденну роботу, зоставляючи дівчинку саму у хатці; – якусь малесечку хатку вони наймали, прилипнувшу під горою, сливе за містом, недалечко від річки. Молодиця день цілий робила на поденщині; дівчинка, хоч невеличка, теж не гуляла: воду бралася сусіді носити, у городі в неї полоти. «Яка ж дівчинка розумненька!» – щовечора казала сусіда стара, гладячи дівчинку по головці та даючи у дрібненькі рученятки шажок й другий й – йшла у свою хату на спокій, завізвавши дівчинку й на завтра робити до себе.
Мала виходила на береги, туди, звідки видно до гаю, й думала там сама собі, і гадала, і часом співала пісні – тії пісні, що тато навчив, держучи її у своїх руках та пригортаючи до себе, там, у зеленому гаї.
Повернуся я з Сибірі, нема ж мені долі!
Хотя ж я не в кайданах, єднак же в неволі!
Слідять мене вдень, і вночі, й всяку годину,
Нігде мені подітися, від журби я згину!
Зібрав собі жвавих хлопців, і що ж мені з того?
Засідають по дорогах, ждуть подорожнього,
Ой, чи їде, чи не їде, дарма, треба ждати!
Ой, прийдеться Кармелюку марно пропадати!
Зовуть мене розбійником, кажуть, що вбиваю,
Я ж нікого не вбиваю, бо сам душу маю!
Як що візьму в багатого, я вбогому даю,
І, так гроші поділивши, я гріха не знаю.
Маю жінку, маю дитя – коли ж я їх бачу?
Як згадаю про їх лихо, може, й сам я плачу!
Пійшов же б я до їх в село – красу мою знають.
Куди тільки повернуся, то зараз піймають.
Прийшла туга до серденька – як у світі жити?
Світ великий і розкішний, та нігде ся діти!
У неділю дуже рано у всі дзвони дзвонять.
Ой, а мене, Кармелюка, як звірюку, гонять.
Нехай гонять, нехай ловлять, нехай заганяють.
Нехай мене, Кармелюка, в світі споминають!
Від міста шляхом надходила молодиця, й стрічалися вони з дівчинкою, й разом додому поверталися, вірнесенько розмовляючи, згадуючи, чи сподіваючись, чи горуючи…
IX
А тимчасом Кармелеві вороги не всипляли: казано взброїти шукачів й слідців, повелено стріляти, якщо не можна буде живцем взяти.
Багато багато тих днів минуло, що кожного дня молодиця й дівчинка стрічали кожне обличчє, чи не несе воно страшної віди, прислухали до кожного слова, чи не промовиться гірка вість. Багато багато перебулося тих днів, поки аж прийшов той день, що по місті новина, як стріла, пролетіла: Кармелюк ранений, Кармелюка везуть!
І привезли його. І знов йому темниця темна, суд угніваний, важчі та кріпші кайдани і зсилка дальша та скрутніша; знов його стріла й провела людська зграя купами, гомонячи, жалкуючи. Тоді знайшлася його жінка й дочка. Як першого разу – вони тепер його проводжали, як першого разу – вірна дружина знов промовила до його: «Буде, як кажеш», а дитина плакала й цілувала його, а він, як перш, – сподівавсь на ліпші часи; знов казано зсильним рушати, й рушили, й зник він знов з очей, і, як перш, – тільки дерева при шляху вирізувалися на ясному небові з того краю…
Його гнали усе далі та далі, а вони, зоставшися, – тяжче та тяжче заробляли та… та дожидали. І зникли вони усі. Востатнє бачили люди молодицю з дівчинкою тоді, як востатнє чутка була розбіглася, що Кармелюк визволивсь, повернувсь – чутка та пропала, і Кармелюка, ані дружини його, ані дитини вже не знайшлося повік.
Де вони поділися? Як загинули? Не зна ніхто й досі. Зникли вони і згинули: як багато дечого зникає та страчувається доброго й лихого, благого й злого, кохання і ненависть, сила й слава – тільки де не де зостається пам’ять живлюща.
