ПОЕЗОМАЛЯРСТВО
Myqail’ Semenko
I.
Велике споконвічне мистецтво — Поезія — в наші дні
переживає смертну аґонію. Цілком неправдиво було-б
сказати, що поезія переживає велику крізу. Цій могутній і ґрандіозній галузі мистецтва приходить край.
В діагнозі стоїть, що тут ми не маємо справи з тяжким
захоруванням, наслідком якого було-б або одужання, або
смерть від хороби. Поезія вмирає від старости, сумний кінець таїться в самій істоті цього старечого організму,
Я не радив би підживлювати її штучними засобами.
Це можуть робити лише замало або зовсім недосвідчені лікарі — сучасні (по даті...) «поети». Поезія вмирає
нормальною, своєю смертю — нормальний і веселий кінець. Не плакати, не сумувати тут треба — те, що не можна повернути, краще забуть. Забудем же її, цю прекрасну й примхливу покійницю — нові часи, нові пісні. Ми
люди иншого світу — хай бібліотекар чи охоронник музею занотує прекрасні томи згідно з найновішими вимогами своєї почесної науки. Вгасають в холодних просторах нашого раннього нового світанку безнадійні фейерверки, які шпурляють сучасні поети, борсаючись в
передсмертних корчах. Це вже не є життя, це той момент, коли душа покидає тіло.
II.
Що спричинилося до загину поезії? Зміна економичних ситуацій — коли починати від «причини всіх причин ». Індівідуалістична ідеольоґія буржуазного суспільства — звідси починається історія. Еґотизм завжди
живив поезію, — ліричність, настройовість — ось її передсучасна підвалина. Кінець-кінцем поети почали тікати од
самого себе, бо люди почали тікати од самих себе. Але од
себе не втічеш. Треба або заперечить себе, або заперечить
життя — це для людей. Треба або заперечить себе, або заперечить поезію — для поетів. В першім і в другім випадку вибір падає не на другу половину альтернативи: треба
таки заперечить себе. Треба од індівідуалізму перейти до
колективізму — це раз, реальний закон соціольоґічний.
Ну, а два... з поетами справа стоїть не краще й не гірше,
хоч можливо що гірше для запізнілих. Відповідно перебудовується й друга половина — життя й поезія.
Поезія, щоб спасти себе, стала відходити від еґотизму. Поети кинулись до об’єктивного й створили, н. пр.
наукову поезію (Рене Ґіль). Задихаючись від суб’єктивного, змагались за непосильний синтез, мріючи реалізувати його фантастичними поемами розміром у 20
томів (Малярме). Почуваючи, що велике індустріально-капиталістичне місто надало смертного характеру тій
дозі, яку їм треба було випити, щоб бути поетами, — тікали з міста до Океанії, в екзотичні країни, запіралися
по кабінетах і забувалися в наркотиках. Це були перші
симптоми.
Могло-б бути спеціальним завданням — виявити весь
дальший шлях, яким посувалась справа. Надходили свіжіші сили й перехоплювали, продовжували процес. їм
не було рації тікати світ-за-очі, це було долею стомлених у попередній боротьбі. Молодь, що схопила нерв сучасности, приступає до завзятої боротьби з реальною ворожою силою, й несвідомо виконує волю свого часу, виразником котрого вона є.
Ось чому футуристам нічого було тікати. Вони були дітьми свого дня. Вони почувають себе вдома, і дійсність активно ставить їм свої завдання. На порядок денний стало
питання ліквідації багатої, пишної ферми, де культивувалися ріжні музи. Наступають часи залізного реалізму,
земна куля насичується динамитом. Не за горами день
поновлення світу, до чого шлях лежить через соціальну
революцію. І футуристи, аналітики й деструктори, виконують своє закликання. Вони прийшли, щоб зруйнувати вікові традіції і в своїй галузі перевести роботу розкладу, паралельно розкладові суспільства. І лише розуміння того, во-ім’я чого робиться цей розклад, для чого
руйнується й не зоставляється каменя на камені
було
вже слідуючим етапом у розвитку цілого мистецтва. Це
є панфутуризм. Практично він виявляється в свідомій
руйнації — бо він має цілком певні завдання й організується виразною коректуючою лінією.
III.
Але повернемо ближче до поезії й її сучасного стану.
Для того, щоб визначити її ролю й уяснити її шляхи, підійдемо до цієї справи ідеольоґічно й з боку фактури.
Я уявляю собі, що ми революціонери й живемо в обстановці кинетичної революції. Революція наша не є реформізмом — вона не удосконалює, не директує, не розвиває
попередньої економичної структури. Вона перебудовує,
вона валить, вона несе перед собою зовсім нові обрії. Нам
треба тільки не відставати від неї й іти врівень з її аванґардом. Це забезпечить нас від гіпнозу минулих огнів,
якими тішився старий світ. Це забезпечить нас од хороби, відчаю й безсилля — від реставрацій, повернення до
старих, звиклих зразків, які не ми створювали і які нам
непотрібні. Це ставить нас у перші лави піонерів, для котрих ясна дорога на багато верст спереду.
Спробуємо цим моментом скористуватися, щоб вияснити, яка мусить бути зараз поезія. Індівідуалістична доба скінчилась — людина захоріла від самотности.
Людину тягне до гурту — це зовнішнє означення потреби вступу до комуністичної доби. Так само сталося і в
поезії. Для поезії вже давно стали нецікавими тонкі переживання, нюанси, рисочки і всякі дріб’ язки хатнього вжитку. А як же в нас, чи зрушила революція коліщатка нашого мозку, чи не побачили наші очі близькі, монументальні, колосальні картини в перспективі безіндівідуального світовідчування? Це мусило було статися, але
звичайно не у всіх. Перелякані на смерть горе-сучасники
замасковано, виправдуючись й обґрунтовуючись, в суті
діла переходять до старих, обсижених, знайомих таборів — це нео-клясики й інші реставратори. Але вони
взагалі існують лише для тла, вони позбавлені найменшої активної ролі.
Перехід до колективістичної доби треба матеріалізувати. Перед нашими очима світ узагальнень і величі людського духу в боротьбі з природою. Перед нашими очима
не рівні, гладенькі рядочки, характерні для тонкої індивідуальної риски найтончого музичного нюансу — перед
нами масиви, велетенність, нашарування верств, пасма
гір, океани, континенти... Маштаб нашого думання змінився. Ми узагальнюємо. Ми кидаємось суходолами, ми
мислимо інтегралами. Чи мусило це відбитися на способах матеріалізації в поезії? Мусило, і це відбивається.
Треба знайти инший спосіб писання віршів, щоб писати не первісними поняттями, а поняттями інтегрованими — узагальненнями. А це значить, що треба відкинути те, що зветься «віршом», треба здати в архив уже зайву річ — поезію. Таким чином, виходючи від ідеольоґії,
ми діходимо до нового засобу втілення.
Підійдемо до цієї справи иншим шляхом
з боку
фактури. Стара поезія (чи взагалі поезія) оперує словом, як основним елементом своєї фактури. Які зміни
перебула поезія по своїй фактурній ознаці? Стара, дофутуристична поезія, розвивалась еволюцією форм, закутих певною комбінацією метро-ритмичною. Футуризація
фактури поезії привела до повного анулювання цієї поетичної структури й підійшла до ліквідації академичних форм, які не можуть вже охопити дальший розвиток матеріалу для поетичного втілення. Треба було пробити мур канонів і шукати допомоги не з себе, а зо-вні.
Таким чином, деструкція в поезії, майже цілком завершена, вимагає нових способів виявлення й приймання
мистецького твору.
Тісно нам в рямцях звиклих, дрібненьких форм мислення — це один бік справи, що випливає з ідеольоґічного корня творчости. З другого боку, ми зруйнували всі
дотеперешні форми поетичного виявлення, бо вони затісні нам. Далі до цього ж моменту втикається инший процес — процес розкладу матеріалу поезії — слова — на
первісні елементи. Слово взято під енергійне експериментування, наслідком чого виступає один узагальнений момент, який має рішаюче значіння для дальшого розвитку, а саме: слово, як таке, по нашій волі може впливати
або на зорове, або на слухове приймання. Це треба дуже
відріжняти, бо звідси починається джерело инших мистецтв, цілком не схожих на попередні. Вони мають спільного батька, але далі спеціалізуються, відокремлюються
й набувають індівідуальних законів розвитку.
Ми відокремлюємо зараз першу галузь — розвинення
«зорової (просторової)поезії», або поезомалярства. Техника поезомалярства вимагає відповідних спеціальних
засобів матеріалізації, що відбивається й на зовнішнім
вигляді («формі») його. «Слухова поезія» являє иншу
картину, і в той час як перша дотикається до законів малярства, друга очевидно стикнеться з музикою чи взагалі звуком (голос). Але не треба забувати, що в цей момент і офіціальні: малярство, музика, рух, як наслідок
відповідної фактурової деструкції, теж підійшли до відповідних проблем і перебувають ту саму стадію розвитку, що й офіціальна поезія, про котру ми зараз говоримо. Що торкається «слухової поезії» й її дальшого шляху, то про це я напишу пізніше, або хтось другий, бо це
окрема тема.
Нас цікавить «зорова поезія», поезомалярство. Вона
виникає на трупі дотеперішньої поезії внаслідок нових
маштабів ідеольоґічннх вимог. Треба втілить у відповідну
форму звільнену велетенську думку. Думку, котра оперує
масивами синтезованих понять, а не поняттями первісними, індівідуальними. Думку, котра виробить свою ґраматику й власні закони зв’язання речень — бо елементами
речень будуть міста, тунелі, льодовики, гори, верховини, океани, вияви титаничного змагання велетенського
людського колективу з природою. Таку думку не по-силі
виявити кволому людському голосу — вона втілюється
або в динамиці мас, або в статиці велетенських полотен,
на яких розкидані синтетичні поняття. Ось основна природа й ґенезіс поезомалярства, зовсім нового мистецтва,
яке може розправити свої титаничні сили лише зараз, в
наші дні, і якраз нами.
Як перший натяк поезомалярства, дуже елементарний
(виконано цю роботу ще в кінці 1920 року) — є «Каблепоема за Океан». Поезомалярство має величезні перспективи, про які ми будемо писати в свій час. Зараз ідея поезомалярства шириться. В Київі існує ґрупа поезомалярів.
Мається на увазі влаштовувати виставки поезомалярів і
пропускати поезомалярські твори через фільми кіно.
