ПАН-ФУТУРИЗМ (Мистецтво переходової доби)
Михайль Семенко
Ми є учасниками світового процесу деструкції мистецтва і стоїмо на межі гігантської інтеґрації, якій суджено побудувати другу дугу історії мистецтва для прийдешніх тисячоліть. Нам корисно знати, де починаються витоки цього процесу і необхідно охопити його розвиток для
проаналізування його з пролетарської точки зору, щоби
потім зробити відповідні висновки. Ці висновки потрібні нам для побудови не лише наукової теорії мистецтва,
а й для встановлення методу наукової практики, котра
дозволила би саме мистецтво розглядати як науку експериментальну. Якщо у нас це вийде, тоді можливим буде
вже конструктивний процес, панівним фактором якого
буде організаційний принцип.
Для того, щоби досягнути цих узагальнень, потрібно
зруйнувати локалізовані та замкнуті концепції — численні «ізми», притаманні останнім десятиріччям і нашим
дням. Треба довести, що кожний окремий «ізм» не є альфа й омега у розвитку мистецтва, що лише через голови
всіх «ізмів» протікає його велика ріка. Розв’ язання цієї
філософської проблеми і є завданням пан-футуристичної
теорії мистецтва.
Пан-футуристична система, охоплюючи всі «ізми»,
вважаючи їх частковими елементами єдиного організму, завдяки цьому стає узагальнюючою теорією. Під кутом зору пан-футуризму всі «ізми» в цілому є всезагальним процесом деструкції, практичне завдання якої
ліквідація старого мистецтва і на фундаменті первинних
елементів побудови інших видів «мистецтва», інших їх
угруповань.
Щоби виконати це завдання, пан-футуризму необхідно було відшукати точку опори у визначенні самої сутності мистецтва і характеру його побудови як відомої категорії буття. І таким чином знайдена була вичерпна формула
ідеолоґії і фактури, при тому, що перша мислиться як момент свідомості, вольовий і індуктивно-організаційний,
а друга — як момент змінний, як сума засобів матеріалізації. Подібна постановка питання звільняє нас від будь-якої
 неясності й заплутаності і, крім того, дає змогу з
іншим підходом оцінити пройдені етапи і накреслити
віхи для прийдешньої конструкції. Поняття ідеолоґії та
фактури у мистецтві, одночасно з їхньою функціональною залежністю, математично можна було б уявити собі
так: якщо ідеологія є межею, то фактура є її змінною величиною. Фактура являє собою поняття складне та містить такі складові частини: матеріал, форму і зміст. Усі
ці елементи фактури, взяті разом, перебувають у залежності від законів, що регулюють побут, тоді як ідеолоґія
є імпульсом, що корегує в них і підпорядковується закону, який регулює свідомість.
Така постановка питання про сутність мистецтва як
відомого організму науково виправдовує картину реального стану мистецтва, яке спостерігаємо в межах не лише
буржуазних умов творчости на Заході, а й у переходових
умовах пролетарської федерації. Стає зрозумілим, чому
розклад буржуазного суспільства за капіталізму визначався в мистецтві одночасним процесом футуристичної
деструкції. Це показує одночасну ліквідацію буржуазного суспільства і буржуазного мистецтва. Деструктивний процес у мистецтві набуває характеру соціальної
революції у суспільстві, боротьба класів, поглиблення
революції в ім ’я комуністичного устрою і занепад у суспільстві, — в мистецтві — деструкція, шалений розклад
фактури, поглиблення футуризму в ім’я прийдешньої
конструкції мистецтва. Соціальна революція є процесом
міжнародним, інтернаціональним, світової неминучости, — так само і проблема конструкції мистецтва не може
бути виконана в межах локалізованого радянського будівництва, тому і конструювання пролетарського мистецтва можливе лише у світовому масштабі.
На Заході деструкція наблизилася до останніх меж
знищення кордонів між окремими видами мистецтва.
Чи не явний це доказ того, що ліквідація буржуазного устрою є справою найближчого майбутнього. Разом
з тим відбувається злиття мистецтва з побутом. Цей бік
справи розпочав іще Ґюстав Канн та ідеологічно завершив Марінетт разом з іншими футур-зрадниками і футур-погоджувальниками, підлабузниками панівного імперіалізму. Процес деструкції мистецтва починається з часів Уїтмена, Сезонна і т .д ., зараз він досягає свого апоґею
(напр., дадаїзм французький — «l’art abstrait», дадаїзм
німецький із запереченням мистецтва, так само робота
інших футуристичних угруповань не лише на Заході, а й
у нас, у Росії та на Україні імажинізм, презентизм, ще і
ще «ізм », комфути, поезомалярство Михайля Семенка,
мистецтво дійства Марка Терещенка).
Ми також помічаємо, що всюди говорять про «синтез»
(не лише у радянських республіках, а й серед футуристів Заходу) й уже вживаються заходи для матеріалізації
певного «синтезу». Та при цьому цілковито забувається
те, що синтез від синтезу різниться, що інколи можна
скільки завгодно що-небудь «синтезувати», а результати звідси вийдуть ті самі, що і від переливання з пустого
в порожнє. Велика істина, що для здійснення комуністичного устрою необхідно спершу знищити капіталізм, і
саме у світовому масштабі. Комуністичний побут, як відомо, можливий не поряд з, а на згарищі капіталістичного.
А будь-який період процесу деструкції мистецтва точнісінько відповідає аналогічному періоду процесу розкладу капіталістичного побуту. Очевидно, що нове пролетарське мистецтво, тобто мистецтво синтетичне і конструктивне, можливе лише на руїнах старого буржуазного
мистецтва, що і є завданням деструктивного процесу,
тобто процесу пан-футуристичної революції.
Таким чином, поглиблення революції у мистецтві є
завданням переходового періоду в ньому. Це може бути
виконано за допомогою пролетарської ідеологічної корективи, що наближає конструктивний момент і скорочує шлях до нього.
Продовження футуризму, поглиблення пан-футуристичної революції — ось практична проблема мистецтва переходового періоду.
