ДЕ-ЯКІ НАСЛІДКИ ДЕСТРУКЦІЇ
Miqail’ Semenko
Останні практичні досягнення майстрів ріжних галузей мистецтва спонукають нас, зробити де-які узагальнення. Охоплення цілого процесу деструкції у всемистецькім маштабі привело до узагальненої точки погляду — панфутуристичної теорії мистецтва. Остання
мусила була науково виправдати процес деструкції мистецтв з точки погляду майстерности, й конструктивним
завданням цієї теорії є дальші узагальнення, що повстають уже на ґрунті довершеної деструкції.
Процес деструкції в загальних формах, теоретично й
фільозофично, можна вважати закінченим. Але практично цей процес до кінця не зафіксований, і то коли розуміти його в панмистецькому значінню. Окремі галузі мистецтв ріжно відбули деструкцію, одні пішли далі, другі
відстали. Але тепер можна уже цілком певно сказати, що
доля й майбутнє кождого мистецтва передрішені. Старі
мистецтва, розклавшись, повинні створити инші ґрупи
«мистецтв». Поезія, Проза, Малярство, Скульптура, Театр, Музика, Плястика, Архитектура — ці синтетичні
поняття, фізіономію котрих обумовлює відповідна для
кождого поняття фактура, мусять розбитися дедуктивно, й сума первісних елементів повинна являти собою
ряд мертвих цеглин, од котрих піде нова їх комбінація,
инші окреслення вже нових, сучасних «мистецтв», що
являється індуктивним завданням панфутуристичної
конструкції. Ідеольоґічний чинник суспільної свідомости, що являється домінантою сучасної нам доби, мусить
втілити пролетарський коректив у фактурові схеми конструктивної індукції панфутуризму. Разом з цим розсовуються межі мистецтва й життя, й обидва ці процеси
набірають характеру енерґійної діфузії.
Розвиток європейської поезії й малярства, який відбувався значно жвавіше за всі инші галузі мистецтва, дає
можливість сконструювати де-які проґнози «синтезу»
мистецтв у панфутуристичному розумінню цього поняття. Деструктивний процес малярства й поезії дійшов до
останніх меж, і тому стає можливою пан-футуристична
конструкція.
Експресіонізм, кубизм, футуризм і т. д. в малярстві,
величезна робота, виконана цими напрямками в матеріалі, однім з важливіших елементів фактури кождого
мистецтва, майже завершує останні моменти деструкції. Пікасо, при всій його одноманітности фарби, вже
було за-мало її, й він домішує туди зовсім сторонні матерії (н. пр. тирсу). Футуристи, при величезних зрушеннях инших елементів фактури — форми, змісту, — вклеювали в картини одрізки ґазет, дерева й инші «живі»
речі. Загальновживаних засобів продукції, якими користувалось мистецтво протягом тисячоліть, ставало
за-мало, чогось не вистарчало, треба було дошукуватись
ширших засобів матеріалізації, і таким чином через матеріал розпочався процес орґаничної діфузії мистецтва
з побутом. Дадаістична деструкція матеріалу (особливо
maschinenkunst) пішла ще далі, й тут треба сподіватися
ще більш разючих зразків практично-деструктивної роботи. Ця робота, разом з ліквідацією мистецтва в дотеперішнім розумінні цього термину (одночасово з ліквідацією
ідеольоґічної надбудови деструктивного процесу — буржуазного мистецтва), розчищає ґрунт для нашої панфутуристичної конструкції мистецтв з боку фактури (одночасово з орґанізаційним ідеольоґічним процесом — соціальною революцією, комуністичним побутом). Не важко
вивести з цього й потребу заміни самого термину «мистецтво» , оскільки орґанізаційна конструкція змінює саму
суть мистецької творчости й віднині надає йому орґанізаційного змісту, в той час як раніше орґанізаційний момент в мистецтві не мав динамичного характеру й не
був обов’ язковим і основним.
Деструктивний процес поезії стер межі між поезією й
прозою. Футуристична, деструктивна акція в літературах
майже всіх народів приводить нас до останніх узагальнюючих наслідків. В розумінні майстерности (тут революційний процес ішов по шляху деструкції вже иншого елементу фактури — форми) процес завершено. Межі
поезії й прози знищено, розвиток обох галузей увійшов
у один фарватер. Вже істнує щось одно — не будемо його
називати й опреділювати, бо процес деструкції не закінчено, й те, що сталося зараз з поезією й прозою (поезія
плюс проза), не є остаточним моментом деструкції. Давати назву й опреділювати буде можливим тоді, коли стане можливим і безпосереднім процес конструкції. А це
буде можливим тоді, коли мистецтво слова довершить
свій розклад. Очевидно, деструкція мусить піти до кінця по другому елементу фактури — матеріалу. І тут уже
маються величезні наслідки. Матеріал поезії — слово,
як таке, — підпало під енергійний процес деструкції.
Працею футуристів західних, російських і українських
процес деструкції матеріалу мистецтва слова діходить
до свого завершення. Слово розкладене й використане
з усіх боків — як поняття, символ, образ, фарбова пляма, тональний звук і нарешті як прозаїзм. Всі ці атрибути завершені порівнюючи не однаково в ріжних літературах, але матеріал для панфутуристичної конструкції
вже єсть, коли взяти деструкції світовий маштаб. Отже,
зведення панфутуристичної конструкції на часі.
Але майже не зачеплений другий бік справи — справи діфузії (не механичної, а орґаничної) з иншими галузями мистецтва. Не важко довести, що цей процес потрібний і неминучий. Це випливає з характеру деструкції у все-мистецькому маштабі. На жаль, я не маю зараданних про те, що зроблено в цім напрямку на Заході, але об’ єктивні міркування змушують визнати, що
там щось повинно бути. У нас на Сході — в російськім мистецтві — цього не помічається. А тому мені доведеться викласти свої власні міркування що-до цього й підперти їх своїми практичними здобутками в цім напрямку.
Деструктивний процес мистецтва слова дає такі наслідки. Поезії й прози як таких немає. До цього дійдемо, з одного боку, тим, що процес розвитку фактури поезії припинив відповідний процес фактури прози, цеб-то поезія
нейтралізувала прозу в її претензіях бути «мистецтвом»,
яке мало-б перманентну динамику. З другого боку, процес розвитку фактури прози, як колишньої галузі мистецтва, нейтралізував де-які елементи фактури поезії, які
для прози являлись домінантом (н. пр. зміст). Таким чином відбулося те, що поезія й проза мусили були обмінятися де-якими елементами фактури, чим порушилася рівновага й кожда галузь одна на рахунок другої позбавилися виразної фізіономії (перекомбінування атомної будови
поезії й прози). Разом з цим мусить припинитися деструкція матеріалу в прозі, котра мусить відтепер, деформована й змінена, одійти в инший бік, і для того, щоб зберегти
собі право на істнування, зробити ту роботу, яка пророблена поезією на спині прози, цеб-то зберегти собі життя на
рахунок якогось иншого «мистецтва», коли тільки мистецтва. Але слово, як таке, вже не буде основним у фактурі прози.
Ясно, що поезія після такої операції мусила була й собі
деформуватись. У неї залишилось слово, але деструкція
фактури поезії повинна дійти до краю. Як же нам тут
уявляється справа? Матеріалізація слова можлива в динамичній і статичній формі. Динамична суть слова тісно сплітається з дією, статична суть слова належить до
ґрафично-малярського боку справи. Перше відбувається в часі, друге — в просторі. Очевидно, поезія, з одного боку, вривається в область театру, з другого боку, —
в область малярства. Одночасово з цим відбувається
подібна-ж деструкція в малярстві, театрі і т. д., і всі процеси зустрічаються в моменті конструкції. Коли процес
деструкції не буде завершено повністю на всіх фронтах,
неможливо буде виконати чистої конструкції. Зараз підготовляється можливість парування на принципах панфутуристичної конструкції. В найбільш чистій формі
може пройти статичний елемент фактур — значить, можливий синтез таких мистецтв, як малярство й скульптура
(маємо відомости, що над цим працює Архипенко в Парижі), але цього за-мало. Я вважаю можливим інтеґрацію й хемичний сплав суми мистецтв: поезії, малярства,
скульптури й архитектури. Попарно найлегше їх звести
таким чином: поезія плюс малярство (в данний момент я
здійснюю цю пару — поезомалярство), скульптура плюс
архитектура з проміжним моментом малярство плюс
скульптура. Коли буде здійснено ці приватні завдання,
можливо буде відшукати загальний інтеґрал суми обох
пар і проміжного ступня. Це буде те, що я називаю «тихим мистецтвом».
Инші сполучення здеконструкованих фактур мистецтв можна буде вивести, маючи виразну картину деструкції инших мистецтв — театру (дійство), музики, плястики. Зрушення фактур цих галузей відбулося
(н. пр. музика шумів, мистецтво дійства Марка Терещенка), але для панфутуристичної конструкції ще немає реальних данних сьогодня, крім натяків. Одірваність од
західної деструкції, відсутність інформації, можливо,
й є причинами того, що деструктивний процес цих галузей мистецтва, принаймні для мене зараз, не є вичерпуючим. Докладно про залежність роботи Марка Терещенка од принципів пан-футуризму можна буде говорити після того, коли зведення мистецтва дійства вийде з
лябораторно-студійної роботи, де воно перебуває зараз.
