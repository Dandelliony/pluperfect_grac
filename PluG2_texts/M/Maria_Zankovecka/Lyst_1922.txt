 Перш за все приношу Товариству велику подяку за всі турботи про мене, пам'ять і, взагалі, за те тепле відношення, ласку й пошану, якими мене дарило весь час Т-во в закінченому сезоні. Велике й велике щире спасибі!
Нову ж Дирекцію і Режисуру дякую за запрошення мене в склад майбутньої трупи. Але, на превеликий жаль, моя старість, вічні хвороби, які так мене покохали в останній час, а головне весна і її нерозлучні спільники вохкість і болото — все це примушує мене одмовитись з подякою від запропонованої честі бути в складі нової трупи. Нема вже в мені бувших енергії, сили і працездатності, а примушувати своїх колег по амплуа грати крім своєї і мою чергу в виставах, зловживаючи їх терпінням і ласкою, — лічу надалі недопустимим і находжу потрібним врешті покласти кінця.
Дякую ще раз від щирого серця всім і за все, шлю своє останнє:
Простіть і прощайте!
М. Заньковецька.
І.III. 1922 р. м.
Київ.
