Даруйте мені старій, коли зроблю Вам прикрість своїм написанням, — взяла оце в руки перо, а як до Вас звернутись, не приберу розуму. За моєї молодості старші нас завжди дітками звали, а тепер... де вже мені, сидючи під Ніжином, знати про нові звичаї. Замолоду ж таки на щось годилась. Суворін, он на що вже не любив усього українського, а переманював на руську сцену (Я, дорогі мої, артисткою українською свій вік звікувала). Одмовились ми тоді від Суворінської ласки, воліли перелоги орати, свій український театр творити, в злиднях живучи, ніж слави заживати. Та Ви, мабуть, не чули про це. Де Вам за важними ділами знати, що з якоюсь артисткою на віку бувало. Тому власно, я й листа цього взялася писати. Думаю, книжок людям читати ніколи, то напишу їм кілька слів про себе, може ж таки прочитають. Зробіть це, дорогі мої, для старої.
Ваша М. Заньковецька
