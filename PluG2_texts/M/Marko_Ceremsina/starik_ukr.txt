ДІД
  Сварка так закінчилася, що старий Чюрей відокремився цім дітей і від сьогоднішнього дня спить надворі, а діти в хаті. То вони до нього нічо не мають, а він до них нічо, хоть най зараз хата валиться.
  І дід скорчився під колешниною на в'язці мерви, аби спати, але очі не зажмурюються, у голові вариться:
  — Аби-сте си тогди доробили, коли вода горі піде, аби-сте си на своїх дітех такого діждали! Так я вам віншюю, шо-сми ваш дьидя, шо-сми вам грунт записав.
  — Але єк мні зєть чістує, то най би було, бо то чужя дитина, то за тото, шо-сми на грунт приймив, шо ми розум відобрало.
  — То за цу царинку маєш, діду, позавуш, а за цес бурдей межи ребра, — каже.
  — Таки так, най мні піхає, най мні місит, толочит, то ані писну, бо то, мій розум.
  — Я ночі не досиплев, їсти не доїдав, аби лишень 'д хаті шо прискорбити. Тепер шо робиш, то не твоє, не маєш права.
  — За коновочьку маєш, діду, межи очі, аби-с знав, єк працу пропивати.
  — Повх межи очі, повх! Мовчи, старий, то тебе твій зєть так годує.
 — 	Таку маєш файну оборону, таку доньку файну.
  — Бий, — каже, — марнотратну, куди видиш, бий — я через него сорочічки не маю!
  — А бодай бих ті був малов на лавицу поклав, бодай бих ті був не сплодив.
 — 	Я тебе трошєю. Свою працу трошєю.
  — 	Ану-ко встань, Насте, з гробу та подивиси, єк твоя донька дьидю шінує!
 — 	Бий, — каже, — бий ліпше!
  Дід обертався на другий бік. Його голова розліталася, усі старі кісточки тріщали і розскакувалися, як спорохнавілі тріски, усі жили рвалися, уся стара сукровиця у землю витікала. Так йому здавалося. Очі хотіли злісно на хату подивитися, та не могли; тьма очі заступила. Хоч би всі хати в селі горіли, хоч би його діти у них пеклися, він не кинув би пальцем. То не його хата. Піт став на чолі виступати.
  — Але ти, старий, віджив своє, то машір із свої хати, не відривай унукам грінку від губи! Руш, старий, з хати, аді ноги зачьинают ти гнити; єкої неволі меш ждати?
  — Таже-с уже діждавси, на, маєш! Аді, курмей на шию та й авус, та й най буде окаяніє на все село.
 — Оце село хоть най озером стане!
  — Як село споганилоси, то най пропаде. Торбеям нашо села?
  — Твої ровесники вигибли, а ти чього дітем заважьиєш? Аді, Микитюків нема, Гелевичів нема, Красія убили, нікого нема. Тогди було інак, а тепер інак.
  — А бери ж, старий Чюрею, курмей на шию, най молода Чюретина наживаєси!
 — Таже ти лумаря не маєш, ти си в нічім не пишеш.
 — Твій зєть пишеси, а ти ні, бо-с такий мав розум.
  — Ех! Шо нажив-єс-си, що нанабував-єс-си! Тепер на псю матір.
 — Най повішеника ховає, най люди це місце обминают.
 — Такі грешні маєш діти!
  — Аєк, аєк, грешні, най повішеника відтинают, най радуютси.
 — Ей, песета, песета, кобих так дужий!
  — Мой, бийте діда, єк гамана! Нате — бийте! Ліпше бийте!
  Дід підвів мале, як грудочка сухої землі, лице, аби його діти били. Лице металося, гейби розсипалося, а сухі руки моцювали курмей. Увесь дід задрожав дознаки так, як старий підрубаний дуб, що має скотитися стрімголов у пропасть, аби там зігнити.
  Він закинув курмей на шию і наперся вставати, але ноги не пускали. Ймився руками землі й застогнав не своїм голосом, підвівся і назад упав, відтак запер в собі дух, весь напружився і знов підвівся, і ще раз упав, і зараз підвівся, і пошкутильгав під лісничку. Під ту саму лісничку, що її був сам засадив і що перед вікнами розрослася, але лігма, бо на ній його покійничка арнарію сушила.
  
  Ніч придавила землю, аби не корнєлася. Усе село вирівнялось, гей мочуло. Тьма усе позакривала: і низькі гуцульські хатки, і високу церкву, і голодних голаків, і маржинку, і... тіло старого Чюрея перед його хатою. Але лише до рання.
 - Гори попідпирали свої великі голови й лежали каменем, гейби боялись ночі, аби їх не задушила. Такі мокрі, як хмари, так поупрівали. Але їх ніхто не порунтає, бо важкі, бо на то їх земля сплодила, аби мир годували. Усі роти мають кождого дня погодувати, усю голоднечу наситити. Лиш дід Чюрей не роззявить до них більше рота, бо... такий мав розум!
