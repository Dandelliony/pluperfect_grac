До М. П. Драгоманова
Поч. січня 1881 р. Львів	
Дорогий добродію!
Лист Ваш і посилку ми дістали і дуже дякуєм. Життєпись К[остомаро]ва дуже цікава, і ми містимо її без найменшої зміни стилістичної, тільки що в 1 номері ціла не зміститься, в слідуючім буде докінчення. Та тільки жаль, що Ви кажете, що слідуючі два місяці не будете могли дослати нам нічого, а ми якраз, задумавши подати в 2 н-рі портрет Гоголя, хотіли просити Вас о його життєпись, а то хоч би коротку характеристику. Невже ж таки не зможете написати дещо про нього? Якби тільки мож, то, будьте ласкаві, напишіть!
З проїжджим д[оброді]єм бачився і віддав Вашу карточку. Просив переказати, що лист тільки один дістав у Венеції, петиції пришле, але пізніше, так як не швидко зможе їх добути. Переказав від Вас щодо посилки друків, котрі, скоро видобуду, то й зашлю Вам по часті. Щодо подорожі кого з нас у К[иїв] виражався досить холодно, хоч, впрочім, не мав нічо проти того і просив заїжджати прямо до себе. Щодо нас, то діло таке: поїхати б мож тільки з нас котрому: мені або Б[елеєві]. Тільки ж Б. – військовий і як редактор «Світу» не може видалюватися на довший час. Значиться, лишаюсь тільки я. Та й то мені зробити б се в найближчих місяцях, так як весною Б. їде на село, а мені, здається, прийдеться підписувати редакцію, і знов годі буде рушитись. Не знаю тільки, чи тепер моя подорож здалась би на що, коли там людей мало. Впрочім, напишіть, як Ви про се думаєте і куди, по-Вашому, мені б удатися та й з яким ділом, то я готов поїхати, хоч і за своїм паспортом.
У книгарні польській був: Wojcick’oго Вам вислали, Зубрицького «Kronik»’y вишлю я з нашої бібліотеки, так як в книгарнях сеї книжки нема. Як випотребуєте, то мож буде переслати назад або, впрочім, як Ваша воля.
В[ольськ]ий обіцяв нам засилати «Frankfurter Zeitung» та «Сім’ю і школу», – чи можем надіятися їх побачити?
Щодо відобрання дебіту «Громаді», то се значить, що уряд поштовий не повинен видавати посилку. Тільки ж, з другого боку, уряд поштовий не обов’язаний переглядати посилку, – значиться, хоч і під перепаскою (такою,, як, н[а]пр., «Вест[ик] Евр[опы]», то, чень, зможе прийти. Стрібуйте вислати так один примірник, побачимо. Ага, В[ольськ]ий не переказав Вам, щоб Ви не слали нічого до «Czytelni Akademick[iej]», бо там що прийде руського, сей час кидають в огонь. Шкода.
Поперед усього пришліть також кілька «Хіба воли ревуть», бо прислані прим[ірники] всі розхоплені, так що у нас нема ні одного, а через те ми сталися нехотя причиною великого національного нещастя – невиходу другого випуску «Правди», в котрій по волі редактора мусить бути критика на «Хіба ре[вуть]», а тут редактор не може дістати книжки. Бачите, і за те, буцімто ми перепиняємо виходові «Правди» і підкопуємо її існування, за те не хоче згаданий редактор помістити в «Ділі» анонсу о виході «Світу», хоч ані хвилі не совістився містити (безплатно) анонсу «Пролому», котрого вся діяльність, здається, на анонсі й стала.
Щодо наших галицьких газет, то мені здається, що, не читавши їх, ви зовсім небагато стратили, так як у них безперечно ще менше живого соку, ніж у тих старих казаннях, через котрі вмер Бокль. Що в «Зорі» путні статті, се для нас новина, – впрочім, і самі побачите, коли Вам вишлють. Так само вишлють Вам і спис руських ремісників, вийшовший прилогою до «Руської ради». «Господар і промишленник» – газета досить добре видавана, тільки дуже тіснозора, а вже прочі, як «Денниця» (газета Верхратського, ним самим заповнена) і «Весна», прямо допотопні. Впрочім, з слідуючим роком ми будем, бачиться, давати деяким «Світ» у заміну, то коли б було що добре, зашлем Вам.
Чи не мож би було з часом роздобути кліше портрета Марка Вовчка, щоб мож з часом (де в п’ятім або шостім н-рі) подати її портрет і життєпис? Якби були у Вас або у кого-небудь зв’язки з нею, то, будьте ласкаві, похлопочіть. Конечно, се як змога й воля Ваша, та тільки у нас зв’язків з нею ні в кого нема, а сказати дещо про ню, бачиться, варто. Чи як Ваша думка? Ждемо Вашого письма.
П[авли]к дуже розгнівався на нас за те, що ми поважились висказати неприхильний суд о його листі, і поквапився зірвати з нами всякі зносини. Я написав му письмо. Те, що Ви кажете, що лист зробив би своє, коли б масою пішов між людей, може, й правда, та тільки іменно на тім і стоїть діло, що ніяк його пустити між людей. Та й, впрочім, особиста прикраска цікава і зрозуміла була б тільки для людей, знаючих особисто П-ка і його обставини, а таких людей і в самій Коломийщині надто мало, щоб треба було для них аж друкувати лист.
Прощайте!
Ваш Ів.
До М. І. Павлика
29 січня 1881 р. Львів	
Коханий!
Оце хочу дописати кілька слів до сестриного листа, та й сам не знаю, як писати і як думати. Дивне моє положення, Ви се, певно, й самі зможете догадатись. Тисячні гадки мене зносять, а коли прийдеться їх ясно сформулювати, то хоть що дій, все годі. Бачите, діло важне, і то не для мене самого, а й для других осіб, і навіть не для мене й Анни, але й для багато других людей, – а тут треба зважитися: так або сяк. Дивно мені на душі і чогось страшно. Не беріть сього з невластивого боку. Мені не йде о власне чуття, о власне, так сказати, серце, – чорт з ним. Ви знаєте, може, що я здавна досить скептично відносився до Вашого жіночого питання; все мені здається, що в тім згляді у нас тепер навіть для людей переконаних і бажаючих найбільшої свободи чувства і життя мусять все-таки при розв’язці власного питання жіночого переважати згляди практичні.
Отаке й моє з Анною. Практичний згляд каже: охоронити її від посіпак, від нужди і всякого силування дома, і сього було для мене досить, щоб приречи подружитись з нею. Я Вам давно писав, що се зв’язок не з любові, зв’язок не по теорії. Але хіба ж се важна річ? Хіба ж усе наше життя йде по теорії? Набік з тим! І тепер, коли рука моя дрижить, пишучи ті рядки, будьте певні, що не те бентежить мене, а інші, практичні згляди. Я чую всю вагу нового становища, всю фальшивість мого положення супроти родин і своєї, і Вашої. Але й се ще байка.
А тільки, бачите, чи здужаю я іменно зробити те, чого підіймаюсь, чи здужаю забезпечити її від посіпак та від недостатку, я, сам ні в сім, ні в тім не обезпечений? Візьмім, що піду жити до Косова; чи думаєте, що тамошній староста не буде й зі мною робити раз у раз то, що з нею? Чи навіть шлюб наш буде для нього чимось, що всилувало б його респектувати нас? Та й ще друге – як жити, з чого жити? До польової роботи у мене, як знаєте, мало сили і зовсім нема вмілості. Чи за плугом піду, чи косою потягну, чи що? А жити де-небудь у місті – з чого? З її зарібку? Се, призна-сте, крайня недоречність. З писання повістей? Коли ж бо за них ніхто не платить.
Адіть, я от, що досі живу у Львові, то вже маю звиш 100 р[инських] довгу, та й то живу як пес, у нетопленій хаті, картофлею та капустою, та й то на кошт робітника. І що тут думати про будуще? Одна рада – йти до Нагуєвич, там ще у нас грунту трохи більше, але чи буде життя? Я, з свого боку, – що я, зеро, я здавна вчивсь коритися, тулитися в куті, зносити життя з усякими людьми, – я затим не входжу в рахунок. Але другі?.. Впрочім, мені здається, що май я запевнений, хоть який невеличкий заробок літературний збоку, я би з Анною міг жити в Нагуєвичах дуже спокійно і гарно.
Але тут, як бачите, дні штуки: раз, що що на те скажуть Ваші мама і менша сестра? А друге, що щоб мати який-такий заробок з літератури, треба 1) щоб у нас була література, т. є., щоб була читаюча публічність, купуюча книжки та газети, а до того треба, щоб упав кордон між Галичиною а Україною, – а се, бачите, яка далека штука, а 2) треба в тій будущій літературі вибороти собі хоть яке-таке місце, щоб не писати статей і повістей надармо, мишам на снідання. Страшно подумати, яка-то машина мусить рушитися, щоб чоловік, одно малесеньке колісце, міг також і собі рушитися.
Ви не скажете, щоб я спав, лінувався до якої-небудь роботи, щоб коли-небудь стратив надію або віддавався пустому самокритикуванню, котре позором критичного скептицизму маскує лінь та неохоту до праці. Признаєте, що я хоть часто й дурниці роблю, але все роблю – та тільки що ж з того? Хіба мені, окрім морального вдовольства, від того чим-небудь легше? Та, впрочім, чорт побери, про себе я не дбав би, – будь я сам собі, я би й не думав о тім, а йшов наперед з зав’язаними очима. Але на таке в’язатись з другою людиною, котрій би іменно хотілось влегшити і її важкої долі?..
Відписуйте живо, яка Ваша думка і Ваша рада? Прошу Вас тільки, не думайте, що се все я пописав на те, щоб спекатися даного слова. Зовсім ні. Я думаю, що треба защитити Анну, хоть би й на крайнє прийшлось, – але прецінь мені здається, що все-таки, доки до крайнього, чоловік повинен шукати й кращого.
Коли б мені можна було де-небудь дістати роботу літературну хоть на 50 р. місячно, або й на менше, то здається, що ми вижили б з того обоє, а тоді доля наша запевнена. А як ні, то коб хоть було де містити повісті та статті, котрі я писав би, сидячи на селі, щоб мати хоч яких 400 або й 300 р. річно для підрятунку господарства, то й тоді, може б, воно якось було, хоч до ліпших часів. Але що ж, до всього сього тре ждати, добиватись, задовжуватись і ще вчитись.
Оце я пишу Вам не в надії, що Ви тому зарадите, бо знаю, що й Ваше не краще, а щоб витолкувати Вам, чого мені страшно, і почути Вашу думку, Вашу раду: що нам діяти в сім разі?
Ждем Вашої відповіді. Поки що я буду старався визичити для неї, хоч з ред[акції] «Світу», дещо грошей. Відповідайте живо!
Ваш Ів.
До М. П. Драгоманова
29 січня 1881 р. Львів	
Оце ждемо тута й ждемо Вашого письма, та й годі діждатися. Чи Ви й справді загнівались на нас? Ніяк не можемо доміркуватися.
Ви, певно, получили мою посилку: Зубрицького, «Світ» і «Німеччину». Дуже б ми раді знати Вашу думку про наше видання і як би Ви радили далі вести його? Досі воно розходиться не зле: передплатників є зо 150, – звісна річ, замале ще число, що з того мож вдержати без дефіциту.
З К[иє]ва обіцяно нам підмогу письмом і пр., та досі нічо нема, навіть не діслано продовження «Відчитів», так що після 2 н[оме]ра вже статті сеї не стає. Ми післали в ковертах в Петерб[ург] до редакції «Вестн[ика] Евр[опы]», «Зап[исок]» і до д. Цвітк[овського], – досі ані слова, ані ніякого знаку не маємо і не знаємо навіть, чи подіставали. Так само вислали до д[обродій]ки О. Косач. В К[иї]в же передали оказією.
Ми писали в Петерб., просячи о присилку за гроші портрету Гоголя (кліше), але, звісно, нічого не відписано. Таким світом в другім н-рі ми мусили містити портрет Золя. Не гарно то, але що діяти? Гоголя будем старати аж до третього н-ра і на той час просимо Вас о життєпис.
Чи д. Вольськ[ий] є де? Він обіцяв нам засилати дещо, книжки та газети, і жаль, що досі нічого нема. А то у нас і грошей нема, щоб купувати, – я й так за посліднє передплачую «Kosmos», щоб знати хоть біжучі речі в природництві. А щодо наук суспільних, так тут у нас нічогісінько нема. От Маркс новий вийшов, случайно дізналися, та бо коштує 15 марок, – відки взяти таку суму? А видаючи часопис, годі обійтись без усяких новостей. І так лихо, що суспільно-економічна часть у нас майже зовсім не заступлена, а від віденців мало що мож надіятися, – принаймні самі вони й не роблять нам надії на статті по теорії суспіільноі-економічній, а ми хотіли б звільна подати цілий цикл таких статей по всім важнішим економічним питанням.
Тут нині приїхала Анна П[авли]к, і рівночасно з Вашим листом ми шлем також лист в Монпелье. Я післав їм уперед 2 прим[ірники] «Світу», тож не знаю, чи одержали, бо нічо не пишуть.
Як Вам там треба більше «Світа», то пришлем.
Будьте ласкаві, відписуйте хоть кілька слів, щоб ми знали, яка Ваша думка. Чи вийшов 5 т. «Громади»? Як ще не вийшов, то поки що пришліть зо два прим. 1, 2 і 4, а також «Про життя і здоров’я» і «Волів», бо у нас уже нема ні одного, а люди допитуються.
Прощайте! Ваш Ів.
Що з їздою в Росію? Пишіть!
До М. І. Павлика
20 лютого 1881 р. Львів	
Коханий!
Ваш попередній лист зовсім мене не розгнівав, ані вразив, а не відписував я тільки за недостачею часу, бо тут на мені лежить ціла переписка редакції, переписування рукописей до друку і проч[е], так що годі обібратися роботи, много втомлюючої, а остаточно мало продуктивної.
Щодо Анни, то її мешкання залежить від того, де є робота і відки їй наручніше ходити. О арештуванню, думаю, ніщо й гадати, бо за що ж би? А доки є робота, доти їй мож у Львові бути безпечно. Гроші і листи їй передав.
Я від війська вільний зовсім, так що з того боку й питання нема. В Нагуєвичах треба бути (се буде не швидше, як ід великодню), а до того часу треба старати роботу. Я задумав взяти на себе переклад і друкування книжки доктора медицини «Основи суспільної науки», написав уже в тім ділі до Лім[ановського], напишу ще й до автора. Книжка сама, хоть мальтузіанська, а таки, переведена як слід, могла б зробити своє, а проти помилок автора мож би висказатися в «Світі» при її розборі. Главное – мож би дещо заробити.
Щодо друкування повістей у російських журналах, то мені здається, що ледве що з того буде. Впрочім, стрібувати не завадить. Тільки ж, перероблюючи «На дні», чи роздумали Ви добре, що вийде з такої переробки? Так, як воно є, то ціла штука, по-моєму – ряд типів наших пролетаріїв, починаючи від інтелігентного аж до найнижче затолоченого. Героя виразного нема, а Темера і Бовдур, дві крайності в однім ряді, висунені наперед тільки в артистичній цілі, щоб зв’язати все в цілість, надати всьому одноцілий інтерес і викликати одноціле враження.
Чи зможете доконати того самого одним Бовдуром? Я дуже цікавий. По моєму поняттю головною особою міг би Бовдур бути тоді тільки, коли б був єдиною особою, – а тоді вийшла би не живопись «дна», а патологічна студія, що далеко не одно і то саме. Впрочім, я кажу ще раз, се моє задивлювання, – може бути, що Вам удасться винайти якусь щасливу противагу сьому патологічному характерові, от хоть би в Митрі. Тільки ж на всякий спосіб, для чого Вам конче захотілось викинути з ряду інтелігентного пролетарія, сього я не знаю. Може бути, що списаний він блідіше або неправдивіше других, але тут рада – поправити штрихи, та й годі. Впрочім, як кажу, робіть, як Вам видається відповідним.
Жадаєте, щоб я описав Вам своє життя, і завдаєте мені тим великий сук. Що Вам написати? Хіба то, що вродився і живу досі, – більше нема що. Вродився 1856, ходив до гімназії в Дрогобичі, – та й ось і все. А се хіба ж зацікавить кого? Життя такого, про котре мож би розказати якісь факти (окрім хіба такої беліберди, яка розказана в Темері), у мене не було, – значиться, чорт побери минувше. Розуміється само собою, що й будуще нічим не краще рисується передо мною, так що другий факт мого життя буде хіба: вмер тоді а тоді, – ну, але сього, leider, ще досі не було, значить, і балакати о нім ніщо.
Ще дещо про «Світ» і «Pracu». «Світ» друкується для молодежі і інтелігенції, а то з двох причин, добре Вам звісних:
1) нема кому писати популярно, та й, пишучи популярно, треба б говорити й договорювати до кінця, чого у нас не можна.
2) Популярної часописі навіть з тими думками, що «Світ», не пустили б, коли за «Батьківщину», навіть пущену, арештують мужиків по селах. А впрочім, і пренумерантів з люду нам годі б добути.
А поки що ми друкуєм, що є, – будуть нам достарчені статті більш популярні, ми не тільки надрукуєм їх, але й передруки зробимо і хоч таким способом розширимо й між народом. Впрочім, зважте й те, чи у нас не треба передовсім прояснити в головах деяким з інтелігенції, поки зачати говорити до люду.
Передовсім, тепер, крім двох-трьох людей, у нас попросту ніхто й говорити не міг би вже не за про незнання форми, але за про незнання самих елементарних понять. Ну, а з такою «партією» далеко не заїдеш. А друге, будьте певні, що ми непопулярні речі друкуєм не зумисна, але тому, що не маємо других. З України ні словечка, хоть обіцяно гореми-тереми і хоть ми писали й листи на всі боки. Вовк обіцяв, досі теж нічого. Один М[ихайло] П[етрович], що прислав життєпись. Віденці теж досі нічого не поставили, хоть обіцяли редагувати економічну часть. Значить, як усі відцураються, хоть би для того, що перші н[оме]ри редаговані плохо, то дальші будуть ще пліхші. Адже се не наша з Б[еле]єм особиста справа, а, впрочім, коли зійде на нас двох, Олеськова та Даниловича, то ми заповнимо наполовину белетристикою, а наполовину непопулярними статтями.
Що ж до Вашого висказу про гумореску і її непопулярність, то мені здається, що годі гумореску, а радше сатиру зробити популярною. Я принаймні не стрічав у ніякій літературі популярної сатири,, тож і не знаю, як би автор міг її популяризувати. Щедрін, оскільки знаю, наслідує Рабле, але ані Рабле, ні Свіфт, ні ніякі другі сатирики не писали популярно, а вже і в свій час зрозумілі були тільки для інтелігентних.
До Вас з д. Подолинським у нас просьба ось яка. Ми хотіли б в найближчих н-рах «Світу» містити портрети: Лисенка, Марка Вовчка, Максимовича, Гоголя і пр. Отож фотографії Лисенка, Гоголя у нас є, о біографію Гоголя ми просили М. П., – Вас же просимо, чи не мож би де там у Вас або через Вас дістати портрети (фотогр[афії]) Максимовича і Марка Вовчка, а також чи не подали б Ви нам коли вже не цілі біографії (що було б дуже пожадано), то бодай деякі дані до життя і характеристики ось яких людей: Лисенка, Нечуя, Максимовича, Марка Вовчка, Антоновича, Добролюбова. Може б, в разі потреби, могли й Ви від себе написати в Женеву, – може б, пані Маркович, якби хто написав до неї, й сама б дещо написала про себе абощо.
Я вже писав о тім М. П., але він, здається, був слабий, тож я боюсь його обтяжувати своїми орудками. Зробіть, прошу Вас, що буде мож, – особливо щодо Марка Вовчка, ще раз Вас прошу. З російських людей ми подамо небавом портрети Пипіна, Достоєвського, Некрасова, Добролюбова і Чернишевського, якби де у кого з Вас були які дані про їх життя, то пришліть якнайшвидше. Конечно, ліпше б було вперед своїх, але залежати буде від того, чи і які портрети будуть у нас під руками. З іностранних ми думали б пізніше подати наперед таких, що писали про Україну, а затим Рамбо, Елізе Реклю і др., – розуміється, їх портрети і життєписи вистарати Вам не буде трудно.
Що «Praca» не може взяти на себе того діла, яке, по-Вашому, повинен робити «Світ» межи мужиками, се виходить уже хоть би з того, що вона зовсім не йде між ніяких мужиків. 2 н-р «Світу» Вам висланий. З Женеви нічогісінько. «Громаду» прислано чимборше «Просвіті», а нам ані шматочка. Звісно, свої можуть і почекати.
Ваш Ів.
До М. П. Драгоманова
21 лютого 1881 р. Львів	
Дорогий добродію!
Жаль, що Ви досі не прислали нам нічогісінько: нї письма, ні друку. А ми з дня на день і надіємся, та й писати раз за разом не смієм. От тепер уже всі: і «Просвіта», і ред[акція] «Науки» – подіставали «Громади» І книжку, а ми ще й V не маєм, а І й на очі не виділи. Може бути, що ми, яко свої, то й повинні бути послідні, а тільки ж тамті все-таки, здається, менше користатимуть з Ваших видань, ніж ми. А може, Ви й післали вже, та тільки так, як попередню картку кореспонденційну, адресовану: «Вірменська, ч[исло] 9», а се є іменно церков вірменська, так що картку Вашу довго носили по місті, поки зайшла в руки редакції.
Просимо Вас, адресуйте добре, а як що вишлете, то, крім того, звістіть рівночасно карткою, бо буває і так, що посилки під бандероллю, адресовані до редакції, лежать в окремім бюро, – а коли на таке прийде, н[а]пр., редактор «Пролому» Марков, то той забирає все, чи до нього адресоване, чи не до нього. Найліпше ж, як більші посилки під бандероллю рекомендувати, а то при такім злодійстві не встережешся. От Ви мали прислати нам Реклю, – як думаєте, як би ми в «Світі» друкували – чи в цілковім переводі, чи в скороченні – його географію України? У нас по скінченні «Сербського царства» було б на те місце, тим більше, що й «Відчити» перериваються, так як здавна обіцяної дальшої рукописі нам і досі не прислано.
А вже, я думаю, біографія Гоголя Вас не мине. Бо, прошу ж Вас, хто її у нас напише, не кажу вже ліпше, але хоть би наполовину так добре, як Ви? От адіть, Ваша біографія Костомарова вже з самого початку популяризована була з кафедри університетської д. Огоновським. А тут знов у новій «Правді», котра, чень, вийде хоть на жидівське лущення, д. Нечуй відгріває давні Кулішеві закиди в новій едиції: «Україна заснула під Гоголеву ліру», «Гоголь Україні пошкодив», «Гоголь для України нездалий» і т. д. Я думаю, що тут якраз би конечно показати й інший погляд у нас на Гоголя. Здається мені, що те, що новішими роками в Росії друковано про Гоголя, радше тикає його яко чоловіка, менше яко поета, а вже, звісно, найменше яко українця, – так що про се тільки Вам би сказати своє. На всякий спосіб на написання біографії ми лишаєм Вам ще доволі часу, до кінця марта, так як портрет його містити будем аж в 4 н[оме]рі.
Чи про Марка Вовчка від Вас нам нічо сподіватись? Я писав вчора в Монпельє, щоб там розстарали портрет, – ми ввійшли в зв’язок з чехами, так що кожний портрет міститись буде в «Svĕtozori» і у нас. Вони бажали бачити з українців Марка Вовчка, Максимовича, Бодянського, Срезневського, а тих і фотографій у нас нема. З молодших є у нас тільки Лисенко, Нечуй, Антонович, котрих пішлемо за чергою. Де розстаратись нотаток біографічних, самі не знаємо.
До М. П. Драгоманова
22 березня 1881 р. Львів	
Дорогий добродію!
Оце получив Ваш лист і портрети і спішу відповісти Вам. Дотеперішні Ваші 4 посилки (3 пос[илки] видань українських, Реклю) і посилку Летурно получив я. Мені здається, що слати так мож і далі. «Громадів» попередніх поки що нам не треба, здались би тільки найновіші (V р[ічник], І вип[уск]), котрих ми получили 2 прим[ірники] під бандероллю. Видно з того, що посилати під бандероллю можна. Великі посилки у нас ідуть наперед на «комору», де їх у присутності відбираючого розпечатують, але не для шукання заказаних думок, але для шукання календарів та часописів (виходячих щонайменше раз на тиждень), котрі мусять бути оштемпльовані і окремо оплачені. Часописі, виходячі в довших строках, не оплачуються. Квартири мені змінювати не можна, так як я не маю у Львові зовсім ніякого удержання і живу ось уже штири місяці у редактора «Pracy» наборг і сам не знаю, коли й як з довгу виплутатися, тим більше, що він чоловік зарібний і має й сам велику родину на своїх руках.
«Світ» вишлем, де кажете, тільки не знаю, чи вишлем у «Przegl[ąd] Słowiański», котрий тут получається і після перших н[оме]рів виглядає не зовсім-то хороше. Його програм – з-поміж усіх слов’ян знати тільки українців і чехів, а то в тій цілі, щоб з них утворити під проводом Польщі коаліцію проти москалів і німців, – програм цей видається мені далеким від щирості хоч би й до тих тільки двох порід слов’янських, а випливає радше з почуття слабості поляків і з охоти забезпечити їм будь-що-будь гегемонію. A «Przegląd Tygodniowy» не знаю, чи схоче обмінюватись, та й чорт знає, чи «Світа» пустять у Росію; що ми посилали досі, про те не знаємо, чи дійшло, чи ні, так що й зовсім перестали висилати, крім у Київський університет, і не будем слати, доки не дістанем яку-небудь звістку.
Нам обіцяли й поміч з Києва (А[нтонович] проїжджий), але досі також нічо, так само як і статей та дописів нема ніяких, а навіть не[ма] докінчення зачатих «відчитів о укр[аїнській] літературі». Та й так 1 номера у нас уже дуже мало примірників, так як ми друкували його всього 250 (тепер дальші друкуєм по 300). Передплатників у нас досі около 150, т. є. хоч і більше, ніж ми зразу надіялися, але все-таки замало на покриття навіть коштів друку. Всі кошти винесуть коло 900 р[инських] на рік, а 150 X 4 = 600, а дочисливши 50 р., одержаних від д. В[ольськ]ого, одержимо недобору все ще звиш 200 р. На тепер ми ще хоч на два н[оме]ри забезпечені грішми і довгу не маємо ніякого, але о розширенні розміру «Світу», як сього дехто за границею жадає, і мови бути не може.
Жаль, що Ви про Гоголя не можете написати, ну, але що діяти, треба буде радити як-небудь нам самим. А намір Ваш писати «Історичні листи» про еволюцію релігії і власності дуже нас радує. Я оце зачав у 3 номері статейку, в котрій хтів би в одній цілості показати зв’язок дарвінізму з соціалізмом, а властиво еволюцію кооперації в борбі з природою. За прислані портрети дякуєм дуже, про біографії будем писати, куди вказуєте.
Коли вже бесіда про «Світ», то я разом і відповім на те, що Ви йому закидаєте. Мені здається, що Ваша думка тут зовсім правдива. Ми самі чуємо то аж надто добре, що «Світ» поки що дуже мало і дуже невиразно тикає біжучих, сучасних справ, «злоби дня». Усправедливляти «Світ» за те не мож і не треба; на витолкування хіба мож сказати то, що попросту нема кому писати. Як бачите з дотеперішніх чисел, уся робота сходить на мене і редактора, а ми оба публіцисти дуже плохі. От аж в 3 н-рі спромігся Остап на статтю, а в 4 надіємось скінчити тоту і почати ще одну, про ліцитації грунтів мужицьких.
А вже писати про біжучі справи, як-ось про діяння наших партій, нам тим більше годі. Чи наш кружок вменшує свої права, як Ви кажете, чи тільки він хорує малосильністю, сього не буду рішати, а тільки ж усе-таки мені здається, що чоловік у наших тісних обставинах тоді тільки чується й смілим, коли бачить круг себе і поза собою яку-небудь тривку опору в людях. А яка ж нам тут опора? Проти нас, де і як можна, агітують і народовці, і старі, з провінції пишуть нам письма в тоні щедрінського Молчаліна: «надо, голубчик, погодить», а й свої, у Відні й на Україні, або чисто відцуралися і на листи не відписують, або пишуть на темат: «Та що ж, я не стільки ще знаю, скільки треба, робити нічо не можу, бо виджу, що й Ваша робота чорта варта».
Отак Ви подумайте собі, що серед таких обставин хоч би чоловік і який гарячий, швидко остине і похнюпиться. А ще возьміть на увагу і само домашнє життя, погане та тісне до крайності, возьміть на увагу те, що ми тут, немов ті парії між русинами, що для нас усі двері заперті, навіть у товариства й касина не пускають, обходять і обминають, а коли котрий хоче поговорити о чім-небудь, то тягне в куток, щоб ніхто не бачив, – візьміть усе це на увагу а можете порозуміти, чому в нашім писанні така малокровність. І це прошу Вас дуже думати, що більша часть наших хиб і помилок походить не з злої волі, навіть не з боязні, а з немочі або невміння. Так і в «Світі». Коли нам удасться розстарати праць про біжучі, денні питання, то такі праці у нас будуть міщені дуже радо. А з свого боку ми робимо, що вміємо, і стараємся по-своєму, хоч у белетристиці, тикати таких питань, які стоять на черзі. У великій часті виною безбарвності «Світу» є і його малий об’єм, ну, але на се, бачиться, нема ради натепер.
Як Ви думаєте, чи варто нам у «Світі» надрукувати перевід з Реклю, географію України? Стаття вийшла би подовга, на 7 – 8 н-рів, але мож би відтак дешевим коштом мати передрук і дати нашим школярам першу географію України, роблену по новій методі. Так само ми хтіли б ще сього року надрукувати в «Світі» перевід монографійки Антоновича «Исследования о крестьянах Юго-Зап[адной] России» – штука, здається, гарна, і місця не забрала б багато, і навчаюча дуже. Може б, Ви могли, коли треба, пододавати які свої примітки – ми відтак зробили б з неї також передрук. Про ці дві речі напишіть скоро, так як це тикає того фаху, котрий Ви принялись порядкувати в «Світі». Конечно, попри те й на Ваші істор[ичні] письма місце буде, тим більше, що скоро будем мати більше статей наукових, уймемо белетристики.
Я, признатись, сими днями забрався був ладити статейку до «Громади», де хотів спростувати дещо з того, що розказав П[авли]к у І томі, та Б[еле]й відрадив писати. Я тільки тут у листі попрошу Вас (рівночасно пишу о тім і П-кові) відкликати одно, а іменно те місце в його статті, де він говорить, що ві Львові зав’язалася вільна федерація польсько-українська, і при тім покликається на 6 н-р «Pracy». В імені ред[акції] «Pracy» і в імені українських людей у Львові я кажу, що це неправда, що федерація така (оскільки в тім розуміти яку-небудь організацію, а не зв’язок, н[а]пр., особистої приязні і т.д.) не існує і що в «Pracy» сказано було тільки, що ред(акція) хотіла б довести до того, що це її ціль, думка, котра має сповнитися, а зовсім не говорила о федерації, як о факті доконанім. Твердження таке, коли б дійшло до знання поліції, могло б бути основою якого годі оскарження о таємне товариство, і про те, думаю, треба його відкликати.
Впрочім, і увесь рух соціалістичний П-к, по-моєму, пересолив, показав його більшим, ніж він є, і показав соціалізм там, де його нема (в Косівщині). Закид, котрий Ви робите львівським соціалістам, що вони мовчать, почасти тільки справедливий. Правда, за арештованими треба б впоминатися, та тільки як? У крайових часописах годі, бо тут нашого голосу не допустять, а надрукують хіба голий факт: арештовано того й того. Іти з тим за границю – для тутешніх мало на що здасться. Правда, тепер, маючи свою часопись, діло інше, але вперед тяжко було.
Друга річ і та, що всіх тих соціалістів у Галичині так мало, вони так розсипані і залуджені, що поки що годі було й думати о якій-небудь організації між ними. І до такої організації не швидко й дійде, хоч тепер мож надіятися печатним словом хоч що-то повернути людей у той бік. Та се побачимо далі.
А ще третя річ ось в чім. Крім переслідування сестер Павлик і арештів мужиків, у цілім руху досі не сталося зовсім нічо такого, о чім би варто було писати історію; а й ті події (арешти в Косівщині) зовсім не одиничні і не незвичайні в Галичині: за книжки і газети переслідують і арештують тепер по цілій Галичині дуже багато людей; ледве половина тих фактів доходить до відомості декого у Львові, а й з того ледве половина згадується по газетах, а пишучи о арештуваннях одних, приходилось би писати о прочих, так само мало соціалістичних, як і в Косівщині, людей. А про все це з різних причин годі писати, тим більше, що по селах у нас нема людей, котрі б про всякі такі факти давали знати подрібно та докладно. Коли б такі вісті ми могли мати, то, розуміється, ми подали б їх до прилюдного знання в «Світі» або і в «Громаді».
Я не перечу, що се поганий порядок, але що ж діяти? Досі сили наші такі малі, людей так поналякували численні процеси, ревізії та шикани, що кожний, хто тільки в дусі поважиться признаватись до засад соціалістичних, рівночасно й нахилює плечі, вижидаючи, що за галуза упаде на нього згори. Я думаю, що тут конечно взятись до якої організації, котра б як-небудь звела людей докупи, до одної роботи. Та воно-то й не легка річ винайти форму такої організації, котра б була і легальна, явна, і заразом давала б людям поле і можність працювати по своїй думці. Ми тут вже дещо о тім балакали, і, може, воно й зробиться небавом, але поки що нема нічого. Ми думали на разі закласти товариство для краєзнавства (етногр[афії], статист[ики], геології і проч.), де би могли належати люди місцеві і замісцеві, попи, вчителі, студенти і мужики. Сам статут такого товариства вимагав би роблення екскурсій по краю, се зводило і знакомило би людей, давало б спосібність до обміну думок і проповіді, улегшувало б ширення книжок, а при тім служило б і для самої науки. Правда, людей мало, але тут мож би використати й сили людей-несоціалістів, т. є. мож би на разі вже стати на ширшім грунті. Я думаю, що скоро по святах (в маю) ми стрібуємо зреалізувати сю думку.
Чоловік, котрому Ви прислали акти (він зветься Заклинський, не Левицький), дістав Вашу посилку. Я саме нині бачив го і сказав му, щоб післав Вам «Зорю», де була його праця. Партицький – редактор «Зорі», той сам, що писав свинства, а Заклинський, чоловік так само свинуватий і ретроградний, хоч і працює більше від других студентів. Знати він знає мало. Огоновський уважає го своїм найліпшим учеником, і народовці, здається, вифоритують го по Огоновськім на кафедру університетську. До його характеристики, здається, не треба більше додавати над те, що се він іменно під час мого відчиту «Німеччини» Гейне перший встав остентаційно і вийшов серед читання, і котрий був головою скритої агітації супроти поступової частки молодежі в «Дружн[ьому] лихварі».
Здорові будьте!
Ваш Ів.
До М. І. Павлика
22 березня 1881 р. Львів	
Коханий!
Передовсім о «Druk[arnię] Zw[iązkowej]». Ні ми, ні ті люди, що замовляли друк, їй нічо не винні, бо гроші (150 р.), котрі лежали в Кракові в суді і котрі взяв М[аньковський], покривають решту довгу. Так само гісера заплатили ті люди, а коли М. тут і там не повіддавав гроші, котрі получив, то скажіть, будьте ласкаві, що ми можемо на те порадити? Хіба, що би-смо хтіли заплатити noch einmal. M., з свого боку, не робить нічогісінько, щоб діло залагодити. Він міг би, в крайнім разі, сплачувати ті довги (до котрих признається) малими ратами з свого зарібку, ну, але як так не робить, то на то також нема ради. Він щирий чоловік, то правда, тільки трохи занадто легкодушний і п’янствує.
Біографії Ланге і Герцена нам не швидко буде треба, – з тим всім, як можете з часом зладити гарно, особливо Герцена, то дуже просимо.
Ви помиляєтесь, думаючи, що «Світ» не буде містити речей «практичних», т. є. о мові питань біжучих, суспільних і політичних. Ми й такі речі міститимем радо, тільки, розуміється, з належитим «задоглядом» на цензуру. А що досі їх не міщено, сьому лиш така причина, що не було кому писати. Нам говорено, що Ви ладите, чи зладили статтю про Джордано Бруно; може б, мож її надрукувати у нас, коли не друкується в «Громаді»? О тім, що «Світ» треба писати легше і ясніше, я з Вами зовсім згіднийі та тут оп’ять тота сама завада: хто напише? Адже ж видите що пише тільки 2 – 3 люда. Впрочім, може з часом удасться зробити який поступ далі.
Який план з р. 1880 у Вас поновлено?
Ви, чень, не прогніваєтесь, що я в замітці про «Громаду» в «Світі» сказав о Вашій статті, що вона декуди невірна фактично. Се я сказав відносно до того, що Ви написали там, буцімто у Львові коло «Pracy» зав’язалася «вільна русько-польська федерація». Ви зле зрозуміли те місце в «Pracy», на котре покликаєтесь, а така замітка може накликати біду на львівських людей, коли б дісталась до знання поліції. Ніяка федерація (т. є. формальна, організована спілка) у Львові не зав’язалася, а в покликанім Вами місці редакція говорить тільки о потребі такої організації, ставила її яко pium desiderium, але не яко factum. Я прощу Вас в імені своїм і ред[акції] «Pracy» се місце в «Громаді» відкликати, о чім уже писав я й Д[рагомано]ву.
Навчитись кому-небудь зецерства буде тепер неможливо, бо Д[анилюк] сам і редактор, і наборщик «Pracy», і ніколи не має часу. За Ваші уваги на «Pracę» він не вгнівався, а тільки просить ще раз повторити Вам, що помилки в «Pracy», як Polska, pracownik і пр., були тільки помилками, т. є. походили з невідомості дописчиків, котрі часто і не таких ще речей не знають, з невідомості редактора, котрий нічого не знає, але не мають абсолютно ніякої принципіальної ваги, яку Ви їм приписуєте. Впрочім, мені здається, що й цілому прочому рухові в Галичині придаєте більше ваги, ніж він її має, бачите соціалізм там, де його нема або майже нема (в Косівщині), і з того відтак виводите багато такого, чого б не вивели при ближчім огляді самого руху. Впрочім, я тут не хочу судити. Робіть, як знаєте. Ваша «Вихора» тут загально подобалась, навіть таким людям, котрі недавно кричали на «голий реалізм» «Пропащого чоловіка».
Прощайте. І. Ф.
Д[обродієві] Подолинському перекажіть, що ред. «Pracy» і досі не відібрала грошей, пересланих для неї. Не знаю, пощо Ви переслали мені в листі квиток о висилці тих грошей, а не прислали самого переказу. На той квиток грошей відібрати не мож, і ред[актор1 відіслав його, як каже, назад і просить прислати переказ або стягнути гроші назад з пошти, бо незадовго пропадуть.
Здорові будьте! Ів.
До М. Й. Бучинського
Лютий – березень 1881 р. Львів	
Дорогий добродію!
Лист Ваш і прислані стишки дуже нас утішили, тим більше, що в стишках пробивається справді велике перейняття піснями народними та й хороший, як на початок, талант. Тільки ж провідна думка не всюди ясна. Як, може, бачите з початкових н[оме]рів «Світу», ціль наша – розбудити публіку до здорового, тверезого мислення, до праці наукової або наукою проясненої, – а в тій цілі все мусить служити. Сатира має показувати ничтожність духову людей недумаючих, заматерілих в старих передсудах, поезія, конечно, мусила б показувати нову дорогу або хоть би тільки закликати на ню. Не хочу через те сказати, щоби поезія наша мали бути самі тільки поклики і др. фрази. Противно, більше ще були б нам пожадані такі поезії, де би представлялись реально сцени з життя чи то люду, чи інтелігенції, сцени типові і характеристичні. У Вас є Ansatz до такого представлення, – трібуйте, тільки, конечно, тямуючи слова Goethe:
Warum in Ferne schweifen,
Sieh das Gute liegt so nah?
Коли поезія має вказувати ідеали, то, здається мені, повинен передовсім поет сам мати ті ідеали, перейнятися ними, бо тільки тоді твори його вийдуть гарячі, живі. А наші ідеали які? Думаю, що згодитесь з нами на то, що не шукати нам тих ідеалів в минувшості ні князівській, ні козацькій, а в будущині, до котрої одна тільки дорога: пізнання теперішньості і свідома, наукою прояснена праця над її поправою. Отсе наш програм, в такім дусі працюємо ми і бажаєм, щоб до того прямували й усі наші співробітники. Се, як бачите, заразом і філософічне, і практичне угрунтування реалізму літературного, позитивізму та матеріалізму наукового а ідеалізму практичного.
Ми говоримо Вам се не на те, щоб Вам сказати що-небудь нового, але щоб Ви знали, куди ми прямуєм і в якім напрямі можете враз із нами працювати. Ми бажали б дуже, щоб Ви не покидали праці літературної, але разом з нею не закидали також (звичаєм наших поетів) і самообразування, бо, як бачите, програм наш прямо вимагає, щоб усе, що пишеться і друкується, мало своє значення і було уґрунтоване на поглядах наукових, щоб ішло нарівні з поступом часу.
Посилаєм Вам один з Ваших стишків, перероблений так, як, по нашій думці, було б відповідно для «Світу». Зміни в нім пороблені: 1) для вигладження форми, 2) для виразнішого підчеркнення основної гадки: до яких консеквенцій доводить мислення. Коли б Ви пристали на ті зміни або відповідно переробили цілу штучку по-своєму, то ми радо надрукували б у найближчім (3) н-рі. Передивіть, рішіться і присилайте якнайшвидше.
З прочих могла б бути поміщена лиш одна («Сусідці, 3 червня»), тільки що треба б зовсім переробити і іменно висунути наперед трудове життя тої сусідки, де надмірна праця підкопує її здоров’я, причім оконечний виклик «дайте їй волю» мусив би остільки бути змінений, що не абсолютна неробучість, а тільки мірна, силам її відповідна праця підвела б її наново. Коли б Ви могли переробити той стишок у такий спосіб, то ми з великою охотою надрукували б його.
Прощайте і відписуйте!
Ваш Ів. Франко.
До М. І. Павлика
11 квітня 1881 р. Львів	Льв[ів], 11.IV 81
Коханий!
Саме що передала ми Анна лист до Вас до переслання. Користаю з нього і посилаю й від себе кілька слів.
Насамперед щодо Анни. Вона потрохи й справедливо жалується, що мало видаюся з нею, правду кажучи, у мене раз у раз робота, і в неї, звісна річ, так само, – значиться, ніколи. А друге й те, що якось ніколи не можем розговоритися як слід, а може, й не маєм собі що сказати, або я знаю. О женитьбі я ані з нею не говорив, ані до Вас не писав, бо й що тут говорити? Я старавсь пересилувати сам себе настільки, щоб женитьба наша була по можності скріплена й любов’ю, але досі не встиг. Впрочім, і друга річ, матеріальні обставини, як Вам звісно, такі, що натепер о такім ділі й думати не мож.
Я ще оце тільки до четверга зістаю у Львові, а відтак їду до Нагуєвич, без надії навіть вернути сюди ще коли-небудь, поки не найдеться який заробок і не будуть сплачені довги. Коли буде яке діло, то пишіть тепер прямо до ред[акції] «Світу» і умовтеся, коли треба буде, о яке нове poste rest[ante], впрочім, від’їздячи, я ще тут побалакаю з Б[еле]єм.
Щодо рецензії на «Громаду», то воно не без причини написано, що «не всюди факт[ично] вірно» і «засмілі виводи». Крім тої грубшої помилки, о котрої спростування я просив, є там ще кілька менших помилок. Простувати їх нема потреби, а не раз навіть нема й можності (як, н[а]пр., щодо Вашого представлення руху в Косівщині, котрий, як мені здається, ані такий широкий, ані такий соціалістичний, як Ви го представили). Я вже писав Д[рагомано]ву, що я ладив статейку о тім до «Громади», але за радою Б-я подер.
Щодо «Pracy» я з Вами годжуся, а не годжусь тільки на то, що Ви в статті в «Гром[аді]» назвали її «силою» та сказали, що її велика часть іде в зах[ідну] Польщу, відки вона має й багато кореспонд[енцій]. «Praca», по-моєму, не є ніяка сила, і перестань вона нині виходити, по ній би й між робітниками й пес не гавкнув. З пренумерати, помимо ничтожних коштів, не впливає й стільки, щоб покрити ті кошти, – більша половина накладу або лежить на складі, або продається на масло, а коресп[онденції] з Польщі туй-таки робляться з вирізок з тамошніх газет. Коли це така сила, то нехай її бог сокотить. Бувайте здорові!
Цілую Вас, Ваш Ів.
До І. М. Белея
2 пол. травня 1881 р. Нагуєвичі	
Дорогий мій друже!
Відписуючи тобі в п’ятницю на твій сердечний лист, я й сам не знав, що се за слабість мені приключилася. Зразу гадав, що проста гарячка, і не прив’язував до неї ніякого значення. Але, вертаючи в тоту ж п’ятницю з пакунком піхотою та й ще холодним вітром додому, я при самім повороті почув у тілі дрож. Дрож не була сильна, не теліпала, але все-таки я погадав собі, що це фебра. Аж доперва в неділю рано я переконався, що дрожі нема, але зато гарячка страшенна, а голова, руки й ноги хоть нібито не болять, отяжіли ми, немов центарові заліза.
Показалося, що се не більше не менше, тільки тифус, на котрий тут люди ще й досі хорують. Біда до краю. Від неділі лежу, як колода, хіба що хитаючись та держачись стін, надвір часом вилізу. Що буде з «Світом» і з моїм зарібком, на котрий я так надіявся, бог знає.
Прощай! Цілую тя і всіх знакомих.
Ів.
До І. М. Белея
Липень – серпень 1881 р. Нагуєвичі	
Коханий!
Отсе аж нині здобуваюсь на обширніший лист до тебе. Досі не було часу – робота в полі коло вівса, котра раз у раз перериває мені роботу коло «Фауста». В перервах ладив я переводи з Гете, котрі післав тобі, читав Гетеві драми, Рейнеке-лиса та Дарвіна. Книжка Дарвіна надто спеціальна і мало в ній такого, що би могло збудити загальніший інтерес; для того дуже тяжко буде зладити таке її резюме, котре б прийняли поляки. Але на всякий спосіб спробую.
Твій послідній лист дістав я аж у тиждень по його висилці і для того спізнивсь так дуже з відповіддю. Діставши лист, я сей час же сів до статті про «Громаду», котра, властиво, є тільки повторенням замітки Др[агоман]ова з невеликими додатками. Чи дальша книжка «Громади» ще не вийшла? Коли вийшла, пришли.
Посилаю тобі два перші уступи «Писем из Галиции». Цілість обіймати буде таких уступів зо 20, коли й не більше. Надіюсь щотижня постачати хоть по два уступи, і так ти й напиши в редакцію, до котрої се пошлеш. А шли, до котрої хочеш, тільки проси, щоб прислали для мене ті н[оме]ри, де буде друковано, а також най би написали свої уваги щодо того, чи відповідна для них ся стаття і чи та скільки потребувала б відміни в розкладі предмета проти того, як я зазначив у першім уступі. Ти би міг рівнобіжно з тим подавати огляд біжучих справ. Коли б було надруковано, шли мені. Також позволяю ред[акції] робити поправки язикові, бо, звісно, без блудів воно не пішло.
Приятелеві в Петербург напиши, що я швидко зладжу повість, об’єму около 2 листи печ[атних], котру буду просив го помістити в якім журналі («Вестн[ике] Евр[опы]», «От[ечественных] зап[исках]» або «Слове»). Чень би, було дещо грошей, та й главное, вступ до журналу, порука й на будуще. Повість писатиму по-московськи і якнайшвидше.
Чи календар «Pracy» буде виходити і чи треба для нього ескізу, о котрий просив Людв[ік]? Мені тут страх трудно на що-небудь здобутися – в голові пусто. Але якби треба, то все-таки мусив би-м зладити. Напиши, чи і на коли.
Мушу тобі розповісти, що мені тут радять зглядом моєї будущини. І вітчим, і ще деякі приятелі конче напирають, щоби-м кінчив школу, т. є. робив екзамени, і то іменно з філології; в тій цілі радять їхати до Відня й просити у цісаря veniam, щоби мя прийнято знов на яку казенну посаду, – там же мав би-м робити іспит і повертати відтам уже аж «готовим чоловіком». Хоть самі средства дуже мені противні, але ціль, бачиш, була б не зла. А в разі, коли б київські газ[ети] прийняли початок моєї статті, а також коли б удалося в петербурзькім журн[алі] помістити повість, я мав би які-такі авспіція удержатись у Відні. А притім бути в Відні мені б і так дуже хотілося. Так ото я вагуюся і не знаю, на яку ступити. Що там ви скажете на те? Ти, Пол[янський], Людвік і проч.?
Що з бібліотекою? Ти переніс її до себе?
На тім буду кінчив нинішній лист. Ще лиш деякі замітки о ділах. З того, що ти вперед мені прислав, можна б надрукувати допись «з села» К., тільки треба б її трохи переробити. Правда, штучка поверховна, але все-таки не зла: надто трохи белетристична, але відносини малює вірно, а, главное, чоловіка заохотиться.
З віршів Цезарка дуже мені вподобалась «Північна пісенька», котру переписану посилаю. Також переписану шлю другу його пісеньку, прочі слабші. А довша поема «Ссильний в гарячці» зовсім, бачу, не пригожа до печаті, хоть тема гарна. Може б, автор переладив на інший тон? Посилаю також дві думки власної фабрикації, – властиво не лірика, а філософія, nothdürftig in Poesie gekleidet.
А тепер просив би-м тя прислати мені, і то по змозі швидко, ось що:
1. «Діло» з статтею про ґрунтовий податок Навр[оцьк]ого.
2. Між моїми книжками (на самім споді в шафі між брошурами) вишукай неброшурований кусник п’ятого тому «Громади» («Дорога по Полтавщині» і проч.), де є стаття Онис[има] «П’янство і пропінація в Галич[ині]», і пришли також.
3. Крім того, дістань у ред[акції] «Батьківщ[ини]» брошуру Тарана о податку ґрунтовім. Се все потрібне буде для «Писем из Галиции», приложи ще й
4) бесіду Барвінського о економічн[им] стані Галич[ини], держану на вічу.
Крім того, пришли 5) 1-й н-р «Світу»;
6) дістань від Данилюка (через Людв[іка]) ті н-ри «Pracy», де була допись моя з Дрогобича про фабрику,
7) пришли також обі ті книжки «Правди» 1879, де був «Фауст», а іменно першу мою (з бібліот[еки], в середній полиці), де є мої поправки, а другу видобудь з друкарні.
Не забудь також «Антологію», о котрій я рад би написати статтю для «Світу» або й де далі.
Прощай і не забувай, о що прошу!
Іван.
До І. М. Белея
Кін. вересня 1881 р. Нагуєвичі	
Коханий!
Сам не знаю, що такого, що ти нічого не пишеш. Два листи вже послав я до тебе, а від тебе ані слова. Чи ти заслаб, не дай, боже, чи загнівався за те, що стільки всякої всячини у тебе прошу, чи що такого, – і придумати не вмію. Змилуйся, напиши, що там та й як! З присилками та посилками, як не мож, то й плюнь, але хоч напиши, бо я тут буквально ув’ядаю в непевності, та далі – далі зачну й руки опускати абощо.
«Фауст» скінчений. Остається тільки поправити дещо в друкованих куснях і доладити об’яснення до решти. До сього треба б мені «Правди» і коментаря до «Фауста». Мій коментар Дінцера Ол[еськів] затратив, – тяжко, щоб відкупив. Треба буде, коби гроші, записати «Фауста» в виданні Гемпеля, з коментарем Лепера. Ну, але на се ще час. «Фауст» після мого поверхового обрахування займе з коментарем 8 арк[ушів] друку в форматі «Дрібн[ої] бібл[іотеки]» (16°), а се винесе около 200 р[инських] коштів друку. Коби християни могли і хотіли зложити хоть 100 р., мож би розписати передплату на решту, так, як на «Антологію».
Крім «Фауста», сими часами я не робив майже нічого, окрім що написав III «письмо из Галиции» та й отсю замітку на «Гайдамаків», котру тобі шлю. Як буде здала, то надрукуй в «Світі» замість сучасної статті.
Іду нині до Дрог[обича] і несу се письмо, жду, чень, буде що від тебе, а може, й «Світ» уже вийшов. Якби що прийшлось ще відписувати, то напишу окремо, а тепер кінчу. Кланяюсь Вам сердечно і цілую тя.
Твій Ів.
До І. М. Белея
Поч. жовтня 1881 р. Нагуєвичі	
Коханий!
Іду, здається, нині до Дрогобича, хоть, правду кажучи, не знаю ще, в кого позичити чобіт, бо мої черевики рознеслися геть. Надіюсь, що, чень, хоть нині буде від тебе який лист та й «Світ», та й «Батьківщина», а то надіюсь тиждень за тижнем, та й все надармо. От коби містили москалі «Письма» та й ще деякі мої штуки, то, чень би, гий, ти кажеш, були крейцери, а вони б мені тепер дуже здалися! Одежі нема, чобіт нема, довги стоять і гавкають… У Відні, бачиться, сеї зими мені не бути, та й чорт з ним, з Віднем тим! Ба навіть хто знає, чи прийдеться оглядати й Львів, і тебе, і Людв[іка], і всіх єже в Христі братію, – а рад би-м дуже. Ну, та се ще побачимо.
Ти, може, цікавий, що я тепер поробляю? Не багато, члече. Читаю Платонові діалоги (тепер його посліднє діло «Права»), дуже цікаві штуки. Пишу – але о тім пізніше. Ходив-єм уже два рази на горіхи за Діл, зродили сильно сього року, – ми три одного дня назбирали 10 гарців. Впрочім, надворі сльота, погань, перервала нам польову роботу. Сніг припав був і отаву, і бульбу, і ярину в огороді, фасоля, соя вся вимерзла, дали коровам. Сумно тепер на селі. У нас якось пожари панують, сього літа вже три було, один близь нас, погорів злісний, той самий Шульц, про котрого забавна анекдота була в «Дзвоні». Шандарі до нас приходять часто, балакають се й те, розповідають свої трафунки; дещо з їх оповідань мені придасться до шкіців. Часом, як застають мене при писанні, раді би знати, що я пишу, але біда, що самі мазури, по-руськи не вміють читати, то й відходять, не заспокоївши своєї цікавості.
Що, серденько, думаєш ти робити з «Світом»? Чи додержиш його до кінця року? І чи удержиш на другий рік? Жаль би дуже, якби прийшлось закинути єдине наше видавництво, – приходилось би і перо, і думку покласти на полицю. А по-московськи або по-польськи писати страх як не хочеться! Що прийдеться робити?
Як тобі подобалась критика на «Гайдамаків»? Правду кажучи, писана на здогад буряків – не маю під рукою ані «Кобзаря», ані нічо. Про життя Шевч[енка] писав з пам’яті. Та тільки, думаю, я ні в чім не помиливсь кардинально. Тільки одна помилка, бачу, зайшла в переписуванні з брульйону: при самім кінці я назвав «Кавказ» і «Сон» поемами суспільними, між тим, коли се поеми політичні, – се треба й поправити при найближчій спосібності.
Коли б ти міг мені прислати з бібліот[еки] нашої «Кобзаря», то я б писав дальші розбори, – передовсім «Катерини», «Наймички» і «Відьми». До розбору «Неофітів», котрий був би потрібний хіба аж нарік, я потребував би резюме з статей Згарського й Огоновського, а також, коли можна, з відчиту того товариша, котрий в істор[ично]-літер[атурнім] кружку розбирав обі критики і порівнював. Вийшла б цікава штука, тим більше, що, оскільки тямлю критику Згарськ[ого] і Огон[овського], оба вони «Неофітів» не порозуміли. Напиши мені, чи і що з того ти міг би постаратись. Впрочім, коли б я був у Львові, я сам би переглянув, що мені треба.
Коли поз’їздилися товариші (Олесь[ків], Гур[кевич] і др.), то балакай з ними про видання «Фауста». Може б, і справді удалось се зробити, а надіюсь, що пренумеранти би найшлися, тим більше, що нарід досить був зацікавлений початком переводу в «Правді». Можна б добути від Барв[інського] адрес Шнамера в Берліні, того, що видавав Лексикон конверсац[ійний], – продає кліші (цинкогр[афію]) дуже дешево, о мож би набути гарний портрет Goethe , був би і для «Світу», і для оздоблення переводу, – я написав би життєпись і коментарець до «Фауста», і вийшла би гарна книжка.
Коли б виходив «Світ» до кінця сього року (ще 3 н[оме]ри), то які думаєш давати портрети? Я би думав, що, крім Кониського (10 н-р), варто дати Мордовцева (11) (з «Svĕtozora»), о біогр[афію] написати б до Др[агоман]ова або до Кон[иськ]ого чи Антонов[ича]. На послідній н-р я би радив для з’єднання чехів дати портрет Неруди, автора «Космічних пісень». Соботка, чень, розладив би його гарну біографію, портрет був міщений у віденській «Neue Illustrierte Zeitung», а Соботки також проси, щоб прислав по-чеськи «Космічні пісні», – можна купити у Ріхтера й нім[ецький] перевід, – то я зладив би дещо найкраще по-нашому. Коли б Соботка не зладив біогр[афії], то мож просити в ред[акції] «Neue Illustr[ierte] Z[ei]t[un]g», щоб прислали, крім кліша, і той н-р, де була біогр[афія] Неруди. Також розрадься Соботки, де мож дістати кліші портретів Сватоплука Чеха, Арбеса, Свєтлої, – з тими людьми з чеської літератури варто познакомити й наших.
Роздобудь, коханий, також фотографію Навроцького, – навіть, думаю, не зле б було написати до нього самого, може б, написав свою біографію. А то вмре чоловік, і ніхто не буде й знати про нього. Чи буде «Світ» далі виходити, чи не буде, а ти все-таки зроби се. Проси го, може б, написав що й для «Світу». Варто б в такім дусі написати й до Федьковича.
Цілую тя, твій Ів.
До І. М. Белея
12 жовтня 1881 р. Нагуєвичі	12.Х 1881
Коханий!
Дістав «Світ» (не знаю, для чого 2 прим[ірники]? Я один дав Березинському), посилку, 4 р[инських] і твій лист. За гроші дуже дякую – купив чоботищі. Письмо твоє додало мені нового духу, – значиться, «Світ» не тільки дотягне до кінця сього року, але є й надія, що буде виходити й на другий рік! Та й ще, пишеш, і в більшім об’ємі?! Се би було раз! Значиться, мій «Борислав» був би скінчений, а я вже було махнув рукою на нього…
Не менше тішило б мене й те, якби «Фауст» був надрукований, найбільше для того, що, чень, би з видання прийшла яка користь для «Світу». Переклад я старався зробити загальноукраїнською мовою, не зборонюючи собі галицьких форм. Щоб «Фауста» зовсім зладити до друку, мені ще треба б 1) «Правди» (обох випусків, для поправлення переводу), 2) Коментаря Дінцера (кажи Олеськові, щоби роздобув конче), 3) видання «Фауста» Гемпеля (Hempels Ausg[abe]) з коментарем Лепера, котрий прошу тя записати, коли б мало прийти до видання. Коштувати буде (обі часті) коло 1 р. 20 кр[ейцерів], може, трохи більше, а може, й ні.
Що ти хочеш у слід[уючім] н[оме]рі надрукувати «Бог і баядера», се добре, хоть, по-моєму, ліпше б було «Вічного жида», – штука ся менше знакома, а більше «anregend». Коли б я міг тебе просити, то просив би надрукувати ще сього року всі три штуки: «Вічн[ий] жид», «Бог і баядера» і «Наречена з Корінфу» під спільним написом «Із поезій Йог[анна] Вольф[ганга] Гете». На перший н-р слідуючого року осталась би «Кузня Прометея», котру раджу тобі прочитати уважно, – побачиш, що за хороша штука.
Також добре, що даєш у сім н-рі портрет Щедріна. Але де дістанеш біографію? Як нема деінде (в «Svetozori», певно, дуже коротка і побіжна), то запиши через Ріхтера або Лукашевича тоту книжку «Русской библиотеки», де є Щедрін, – там є також біогр[афія]. Книжка не буде дорога – 80 коп. Що з біографією Гоголя? Ладь сам, тільки з узглядненням, а хоть би із виписками із Др[агомано]вої «Літерат[ура] укр[аїнська], великор[уська], рос[ійська] і галицька». Там про Гоголя багато і гарно пописано. Тільки до висказу Др-ова, буцімто Гоголь і для українства більше зробив, ніж ціла укр[аїнська] література враз із Шевченком, додати би примітку, що хоть Гоголь і зробив багато для прояснення думок української інтелігенції, то
1) проясняв сі думки в напрямі загальнолюдськім, без згляду на народність, а пишучи по-вел[ико]руськи, радше відводив українців від українства, ніж приводив до нього,
2) задля тої ж причини його писання не дійшли до рук укр[аїнського] люду, як дійшли і доходять твори Шевч[енка], і не могли мати для нього прямої ваги. Впрочім, як думаєш.
Чи не добре б було, друкуючи Щедріна. подати дещо з його писань у переводі? Я би думав, що не зле б було перевести і надрукувати про Угрюма Бурчеєва з «Історії одного города». Пошукай-таки розділ під написом «Наказание за грехи и покаяние», там є уступи позачеркувані, котрі, переведені, дали б гарну цілість. Замітити треба, що Угрюм Бурчеєв не хто другий, як цар Микола. Ціла штука змістилась би в двох н-рах і була б парадним образком теперішніх абсолютистичних змагань нового царя.
Я не знаю, чому ти гадаєш, що «Пекучі діла» і «На добраніч, робітн[ики]» сконфіскують. Мені здається, що одно й друге зовсім нема за що конфіскувати. Впрочім, в «Пек[учих] ділах» можеш дещо викинути, а надрукувати їх треба, хоть би аж в 12 н-рі. А «На добраніч» друкуй сміло! Впрочім, про одно й друге побалакай з Людв[іком].
Щодо критики на Шевч[енка], то в мене гадка ось яка. Ще сього року (в 11 і 12 н-рах), чень би, помістився розбір «Кавказу», «Сну» і деяких других політичних творів, котрі я хотів би зібрати в одній статті п[ід] н[азвою] «Темне царство». А на рік я возьму під розбір цілий ряд його жіночих типів, а іменно в такім порядку: «Катерина», «Наймичка», «Відьма», «Неофіти», «Марія». До сього треба б мені 1) «Кобзаря» (празького вид[ання] – є в бібліот[еці], коби-с деяк прислав), 2) відписів або бодай обширних резюме того, що було писано про ті твори. Особливо цікава б була мені праця того товар[иша], що сього року в істор[ично]-літер[атурнім] кружку порівнював критику на «Неофітів» Згарського і Огоновського.
Посилаю тобі «Борислава» цілий розд[іл] V і «Мислей» розд[іл] VIII, – надрукуй усе, бо я би хотів ще дати сього р[оку] один розділ (VI) «Борисл[ава]» в двох н-рах, і мож би написати кінець першої часті. А «Мислей» ще буде два розд[іли] – акурат на н-р по розділові, а розділи будуть довгі, тож у сім н-рі друкуй VII і VIII. Шлю також один галицький образок.
Дістав ти від Унгара мій лист? Що Цезарко? Чи не загнівався? А жаль би! Пиши до нього, чи шурин його (Вольський) є у Відні, чи де, і що буде з обіцяними торік для «Світу» 50 ринськ.? Може б, дав?
Я думаю, що не зле б було дати ще сього року портрет Мордовцева, а до Кон[иськ]ого написати, щоб зладив на той (11 н-р) оцінку українських праць Мордовцева. Портр[ет] в «Svetozori», життєписна подробиця там же, а про великор[уські] писання замітки у Др[агоман]ова «Центри і Україна» («Громада», II). А на 12 н-р давати портрет Неруди або якого другого чеха, – що ти про се думаєш? Кониського мож би на 1-ий н-р слід[уючого] року.
От у нас уже зима заходить, працювати б поночі – здалась би лампа столова, а у мене нема. Чи не розкрутив би ти там якого гульденища, поки що буде з Києва, – чи буде, чи не буде?
Мій середущий брат жениться, швидко весілля буде.
«Всі ся хлопці поженили,
лиш я не думаю,
ідуть літа марне з світа,
як лист по Дунаю».
Ол[еськов]а проси, щоб сього року кінчив історію старинної зоології. Мені здається, що досить буде розібрати ще епікурейців («De natura rerum») і упадок наук (Шульце «Naturverachtung»). Чи Ол. викупує книжки? Налягай! Грози! Що з «Pracо’ю»? Що з з’їздом робітницьким? Невже ж таки загуло й прогуло?
Людв[іка] я буду просити о деякі книжки по економії політичній, хтів би-м з слід, роком розпочати в «Світі» ряд статей економічних, популярно виложених, щоб з них по кількох літах зложився цілий систем сусп[ільної] економії. Пізніше я напишу тобі, яких передовсім книжок мені потрібно, Ол-ова ангажуй до зоології й на другий рік, а до Др[агоман]ова напиши, що буде з «Історичними письмами», котрі він обіцяв для «Світу»? Проси го, щоб додержав слова, – коли б усе це було постачене, то «Світ» нарік вийшов би дуже гарний. Кон[иськ]ого статтю про образування женщин також лиши на слід, рік, а тепер друкуй Песталоцці. Віршів волиш менше давати, особливо лірики, в попереднім н-рі трохи забагато.
До «галицьких образків» я гадав би вчислити з «Скорбних дум» «Правдиву казку», «Якось-то буде», «Гей, хто на світі».
До М. П. Драгоманова
Поч. листопада 1881 р. Львів	
Дорогий добродію!
Недавно ось я приїхав случайно до Львова, щоб зайнятися оконечною редакцією переводу «Фауста», і, приїхавши, застав Ваш лист. Як, з одного боку, мене втішило те, що мій перевід «Фауста» і моя повість у «Світі» Вам подобаються і що Ви навіть готові постаратися о часть накладу на видрукування «Фауста», так знов дуже засмутив мене Ваш гострий суд о «Світі», засмутив тим дужче, що мушу признати, що він у многім справедливий.
І справді, від многих товаришів у Львові я тепер почув те само: що «Світ» замало живий, замало цікавий. Та що ж діяти? Зважте самі, серед яких обставин він видається. Я ось уже звиш 7 місяців сиджу на селі, без книжок, без газет, без ніякісіньких зносин, пильнований жандармами, а Б[еле]й, зайнятий раз у раз при «Ділі», не має часу до іншої праці, і добре ще й так, що хоч зредагує н[оме]р з готових матеріалів та веде кореспонденцію. З наших людей до роботи ніхто не береться, з України, крім одного Кон[исько]го, не присилає ніхто нічого, а хоть і присилають, то вірші. Тож, думаю, Ви і не подивуєте тепер, чому в моїх статтях помилки, – все писане на селі, з пам’яті і без справок, а писати треба було.
В статті «Мислі о еволюції» я хотів зробити те, що недостаточно зробив Ланге в «Arbeiterfrage», а що далеко краще, хоч коротко, сказав д. Подолинський, іменно оперти розвиток історичний і особливо соціалізм на дарвінізмі, і думаю, що таке показання зв’язку між тими рядами явищ у нас для молодежі може багато придатися, хоч би в деталях переведення й були деякі похибки.
Що ж до похибки історичної в критиці на «Гайдамаків», то я, правду кажучи, не бачив досі ніякого діла, де би тоту похибку опрокинено, – видань київської комі[сії] у нас нема, – і я і редакція «Світу» були б Вам дуже вдячні, коли б Ви написали коротеньку поправку, – ми би радо се умістили і вже – за се ручаюсь Вам – і се, і все, що в будущім будете ласкаві написати, з повним підписом Вашим.
А вже найдужче здивувало мене те, що Ви пишете про Кониського. Невже ж таки він такий чоловік, від котрого поли врізуй? А між тим він же не тільки листовно до нас дуже прихильний, а й особисто з нашим чоловічком балакав багато і тому дуже вподобався. Що його література безсинтезна, се видна річ, та що ж робити, коли кращої нема? В чім Ви бачите суперечність між його думками а нашими (resp[ective] моїми), я не можу добачити. Те, що Ви кажете про його намір буцімто боротись з штундою, потрохи скорегується другим його «листом з дороги», в котрім він дуже хвалить штунду і ставить її нарівні з реформацією Лютера. Очевидно, що його хлопотання в «Стране» тільки маневр, правда, дипломатичний, але все-таки не такий-то вже надто поганий. Він прислав нам тепер дві нові статті: про Песталоцці і про «Професіональне образування жінок», – сеї другої я ще не читав, а перша не зла.
Ми тепер і справді оба з Б[еле]єм побачили, що «Світові» треба стати трохи не таким, як досі. В сім уже (10-ім номері) ми бажали б сказати дещо про біжучі справи, а іменно про з’їзд у Хурі і балакання Лімановського. Про те балакання ми сими днями вишлемо Вам спільно зредаговане заявления, котре будьте ласкаві по-українськи надрукувати будь у «Вольнім слові», будь у «Громаді» – таке саме по-польськи буде дане до «Przedświta».
З «Programom» комедія. Лім[анов]ському післана була рукопись з надписом «Progr[am] socjalistów Polskich i Ruskich Wschodniej Gal[icji]», він друкує через помилку тільки «Polskich», – відси протест, він поправляє, але вп’ять, «через помилку», викидає і Polskich, i Ruskich, а лишає тільки Wschodniej Gal[icji], щоб тільки не друкувати того ненависного Ruskich. Перед з’їздом він запитував, чи не дали б ми йому мандату на заступництво, – ми не хотіли, бо надіялись, що один з наших буде сам. Відтак, коли робилось діло, мандат дала йому тільки ред[акція] [«Pracy»], а він узурпував собі заступництво всіх 8 східногалицьких соц[іалістів] і в додатку поробив їх поляками. «Praca», очевидно, не може виступати одверто, треба затим виступати за границею.
Ви несправедливо закидаєте мені, буцімто я par excelencе не пустив генто П[авли]кового письма в «Pracy». Я в «Pracy» власті ніякої не маю і до ред[акції] не належу, – письмо прийшло тоді, коли я вибирався до Коломиї, а коли надрукувалась звісна пуста відповідь, я вже сидів за гратою і в її формулюванні не мав ніякого уділу. Та й чи думаєте, що тото письмо було б спинило Лім-ого виступати на з’їзді як патріот? Глупство зробили ті, хто йому давав мандат, а більше нічого.
Вернусь ще раз до «Світу». Коли покінчаться порозпочинані статті (з кінцем сього року), ми хотіли б у відділі науковім подати
1) теорію соціалізму, – сього конче треба, бо у нас люди того не знають. Тільки не знаємо, відки б узяти пригідну для того, не довгу статтю. Правда, у нас є в переводі стаття Енгельса (витяг з критики на Дюрінга), написана гарно і коротка, – але якби найшлась ліпша то ми радо би надрукували. Ланге для «Світу» задовгий.
2) Друкуватимем, що буде мож зібрати і зладити про початок релігії і християнства. З того відділу у нас є переведена стаття Шульце (за Тейлором) «Як виробилось виображення о душі у народів?» Книжку французьку, котру Ви прислали, про християнство я дав одному товаришеві, та тільки не знаю, чи він зробить з неї що путнього. А ви? Ви, прецінь, обіцяли на торік «Історичні письма», в котрих хотіли розібрати жидівство і християнство. Я дуже б рад держати Вас за слово, і безперечна річ, що Ви змогли б таку статтю зробити ліпше, ніж хто-небудь у нас, де ні матеріалу, ні спосібних людей до такої праці нема.
Я, крім повісті, писати буду далі розбір Шевченка. Розбір «Гайдам[аків]» мусив бути слабий, бо мені главно йшло о сокрушення Огоновського, а історичну помилку, котру Ви мені виткнули, я запозичив від нього, – простуючи її, Ви вдарите його, а мені то й гарно. Далі буде розбір «Сну» і «Кавказу», а властиво критика політичного устрою Росії, а з слідуючим роком підуть жіночі типи, при котрих я хотів би розібрати в головних нарисах жіноче питання і показати, як воно у нас стоїть.
Я надіюсь, що з слідуючим роком мені мож буде більше берегтись, як Ви кажете, – т.е., що «Світ» буде мати більше співробітників. Щодо д. Павлика, то мені дуже жаль, що між нами вийшло непорозуміння. Може бути, що я в тому більше винен, а може, я й виключно винен, – не мені о тім судити. Що ж до закидів, які я зробив йому в рецензії, то я відповів на них у статті по поводу другої кн[ижки] «Громади». Тільки ж стаття ся поки що не надрукована, і я виймаю з неї дотичущий уступ, котрий можете й видрукувати, де схочете, і коли Вам і П[авли]ку се видасться потрібним. Ось той уступ:
У 3 н-рі «Світу» писав я о статті д. Павлика про рух робітницький у галицькій Україні: «Жаль тільки, що стаття ся не всюди фактично вірна і що автор її надто скорий до смілих виводів, котрі не завсігди дадуть підпертися даними фактами». Говорячи, що стаття д. Павлика не всюди фактично вірна, я мав на думці ось які факти:
1) у своїй статті, оповідаючи про рух академічної молодежі до половини 1877 р., д. Павлик каже, що коли деякі з тої молодежі призналися до громадівських думок, то противники, студенти з «старої» партії, унижувалися до того, що самі перехапували їх листи і передавали поліції. Оскільки я знаю, під час процесів о ніяких таких студентами в руки поліції переданих листах не було чути, і обвина така видалась мені неправдивою. Правда, в краю, де академічна молодіж у суді свідчить проти своїх товаришів і навіть бреше на них небувальщину, – се дрібниця і загального суду о тій молодежі не зміняє; але факт фактом.
2) Другу фактичну невірність вбачив я в твердженні про зав’язання польсько-руської федерації у Львові, котрої виразом служить ніби робітницький листок «Praca». Коли в «Pracy» і була бесіда про таку федерацію, то тільки бесіда така, що люди, працюючі коло неї, мають намір зав’язати таку федерацію, і то не як витолковує в 2 кн. д. Драгоманов – хвильову письменську спілку, а явне, тісно зорганізоване сторонництво, чи товариство робочих людей, селян і міщан.
Мають намір, але досі не зав’язали, – тож, кажучи, що така федерація існує (а се іменно звичайно й розуміється під словом «Федерація», і се, а не письменську спілку розуміла «Praca»), д. Павлик, по моїй думці, фактично помилився.
Говорячи далі, що д. Павлик робить часом надто смілі виводи з недостаточних даних (те саме я казав і про брошуру д. Подолинського о галицьких українцях-соціалістах), я мав на думці косівський мужицький рух. Самий шпиль думкувань д. Павлика і д. Подолинського в тім, що косівський мужицький рух, як каже послідній, – «аграрний соціалізм». Таким самим, рішуче соціалістичним уважає його й д. Павлик і ставить вище від рівнобіжного руху по містах і серед письменних людей. Я признаюсь, що косівського руху доочно не знаю, бувши торік досить довгий час у Коломийщині, про нього не чував; від д-ки Анни Павлик, з котрою в початку сього року видався у Львові, також нічо докладного не міг про нього дізнатися, – значиться, і говорити б не повинен.
Та тільки ж з того матеріалу, який мав під рукою і зрезюмував в 1 кн. «Громади» д. Павлик, з друкованих оповідань його сестер, з актів завини оскаржених в Коломиї мужиків виходить, що се, властиво, рух противпопівський і противурядовий, т. є. такий рух, який іде між людом на всій Україні, – але без виразних, позитивних, громадівських прямувань. Се завважав і сам д. Павлик у своїй статті, що в косівськім руху виразна тільки негація, протест проти існуючого ладу, – але де ж тут ще соціалізм аграрний? Конечно, я не перечу, щоб деякі косівські (і також в інших повітах) мужики не дійшли вже або швидко в будучім і до прямо соціалістичних думок, але поки що я все-таки був правий, говорячи, що з даного фактичного матеріалу три вивід зроблений був завчасно.
Тільки щодо моєї рецензії. Правда, я повинен був сказати все се зараз тоді, а не наводити своєю невиразністю на статтю д. Павлика підозріння, буцімто там не знати які недокладності. Та що ж діяти? Не сказав у час, то вже волю сказати запізно, як не сказати ніколи.
Ів. Фр.
«Фауст» нині зачав друкуватися. Напишіть, чи і коли будете могли прислати обіцяну суму і під якими условинами. Тут лучаються люди, котрі хотять дати другу половину накладу (100 р[инських]), – щоби вийшло надзвиш 200 р., на те хочемо розписати передплату. Думка є у мене, що коли б прийшов який дохід з «Фауста», а також з переводу «Мертвих душ», до котрого мене ангажують, видавати у Львові людову соціалістичну газету двотижневу, à la «Praca». Газета така мала б на цілі не тільки вивідувати життя і потреби мужиків, а, з другого боку, показувати їм думки і змагання робітників других країв, але мала б на оці поперед усього утворення сильної організації сільського і міського робочого люду, зведення докупи, впорядкування і прояснення всіх опозиційних та революційних елементів, що бродять скрізь у головах народних.
Попри таку газету міг би «Світ» бути немов додатком для забави та для науки більше письменним не тільки з інтелігенції, але і з мужиків (є ж мужики, котрі читають «Слово» та «Родимий листок»!). Я думаю, що й Ви не то що не мали б принципіально нічо проти видавання такої газети побіч «Світу» і «Pracy», але ураз із Павликом помогли б їй своїми працями, особливо про заграничний рух робітницький.
Та тільки, звісна річ, все се ще як бог дасть, бо раз то: чи буде дохід з «Фауста» на існування газети? а 2) чи буду я міг яким-небудь чудом держатися у Львові, щоб її видавати? Правда, я думаю тепер через зиму засісти до писання деяких повістей, чи то по-німецьки, чи по-московськи, – чень би, де помістили, та тільки до такої роботи для чужоземців і для заробітку мене дуже не тягне, – та що діяти, треба трібувати! На всякий спосіб ід Новому рокові я, чень, буду знати, як стоїть діло і чи мож буде з Новим роком розпочати видання. Як ні, то зачну пізніше. Перед евентуальним видаванням газети я ще умовлюсь з Вами про деякі подробиці і т. д.
Іно що дізнався, що Анна Павлик від літа ще сидить у тутешній тюрмі за «образу маєстату», запевно, за те, що надруковано було в «Громаді» на цісаря. Ви з П[авли]ком недобре зробили,, друкуючи те місце, – повинен же був П-к знати, що тим потопить сестру, – у нас за таке дуже карають. От і тепер тягнуть слідство близько 3 місяці, а засудять її – Ви знаєте, як наші судді на ню завзяті – може, й на рік або й на більше! Страшно подумати! А ще страшніше те, що вона, кажуть, в тюрмі вже дістала падучу болізнь, – не знаю, оскільки се правда. Досі ще я не міг дізнатися, під яким суддею вона, – коли дізнаюсь, постараюсь бачитись з нею або хоч так передати їй дещо грошей.
Прощайте! Перед виїздом на село я ще раз напишу Вам.
Р. S. Нині був в «Księgarni Polskiej» – музика та й годі! Estreichera Вам почислили 7 р., посилку там 20 кр[ейцерів], за посилку відтам назад, бачу, 50, Wojcick’oго 4,50, посилку знов щось 20, – виходить 12 р. 40 кр., значить, о 40 кр. більше, ніж одержали від Вас. Правда, Estreicher у них, – але – кажуть – ми за нього заплатили, а він нам на нінащо не потрібний, – як го відпродамо, то тоді й гроші віддамо, – а се може потривати й кілька літ. Поки що «Антологію» вишлемо Вам і так, а прочі дві книжки хай шле Б[еле]й, як Ви казали, за післяплатою, чи як там. Прощайте! Кланяюсь Вам.
Ваш Ів.
До І. М. Белея
Після (не раніше) 9 листопада 1881 р. Нагуєвичі	
Коханий!
«Мертві душі» і посилка Глад[иловича] були у нас у селі через свята, а я й не знав нічого про тумана-писаря. Аж прийшовши в понеділок додому, застав. «Мертвих душ» усього буде так, як я казав, 16 аркушів. Посилаю нині главу VII, – надіюсь, що за два тижні буде зовсім кінець переводу, ще 100 сторін.
Дуже мене затурбувало те, що ти пишеш о «Світі». Значиться, йому приходилось би капут чи що? Фу, погано, коли так. Впрочім, чень, то ще деяк повернеться на ліпше, чи як ти думаєш? Пиши, любчику, декуди на Укр[аїну], абощо!
Праця про Шевченкові жінки-курви розростається, серденько, під руками, так що чорт її знає, чи і як я зможу її скінчити. Ось погляди, який дивовижний план я зладив до неї!
I. Відносини українського народу до женщин і українське жіноче питання (джерела: Боровиковський, «Женская доля в малор[оссийских] песнях», Чубинський, «Труды», т. IV, VII; Драгоманов, «Народн[ые] предания и рассказы», він же: «Нові українські пісні»; здались би Єфименкової: «Юридическое состояние женщин в Малороссии» і дещо друге).
II. Женщина в українській письменній літературі (головно Квітка: «Маруся», «Козир-дівка», «Сердешна Оксана», «Щира любов»; Марко Вовчок: «Сестра», «Одарка», «Інститутка», «Ледащиця»; дещо з Кониського, Нечуя і Павликова «Тетяна Ребенщукова»).
III. Відносини Шевченка до жінок і його пісні до жінок (використати споминки про Шевч[енка] в «Кобзарі», в «Правді», листи Шевч., деякі думки).
IV. «Катерина», V. «Наймичка», VI. «Відьма», VII. Неофіти, VIII. «Марія».
Як бачиш, захопити б величезне поле, коби матеріал. Ну, але все-таки попробувати не вадить, нехай опісля хто другий та зробить ліпше. Будучи у Львові, чень, ще зможу перечитати деякі потрібні штуки, особливо студії про Шевченка Battaglii, Куліша, Совінського, а може б, ти просив кого, вміючого по-французьки, щоби в унів[ерситетській] бібліот[еці] перечитав і зробив докладне резюме з статті Дюрана, – може б дещо скористав і відтам. Дожидаю завтра твого листа й «Луни».
У місті буду слідуючий раз у понеділок, значить, що буде, то посилай у суботу вечором. Чи не мож би з тим «Фаустом» як-небудь прискорити? А налягай, серденько, щоб помістили в «Ділі» анонс, хоч би й за гроші, а треба ж якось оголосити, а то буде страта! Та й якого чорта їм боятися, я й ума не приберу! Отсе дістав твій довгий лист і дуже тобі дякую за все. Не маю часу тепер обширно писати, тільки щодо фактичного: з Вільдом, ані «Просвітою» у мене рахунків нема, з Ріхтером є, але такий, що мені б йому платити.
Що ти пишеш о «Світі», це таки мене не потішило, сумно, що так мало людей горнеться. З Дрог[обича] ти дістав уже пренумер[ату] (3)? У мене є Галятовського «Ключ разумѣнія», – може б, його мож куди турнути?
За твої зміни в «Фаусті» я не то не гніваюсь, а й вдячний, – і овшім, часом якраз лучається зміна хороша. Щодо уступу «Вершок лисої гори», то, про мене, й опускай, а ті кусники, що я перевів у Львові, треба надрукувати для повноти тексту. З курвою роби як хочеш. Цілую тя!
Твій Ів.
Пісні і все проче дістав.
До І. М. Белея
27 листопада 1881 р. Нагуєвичі	
Коханий!
Шлю докінчення «Мислей о еволюції» і частку «Звірів». «Мислі» при кінці випали трохи слабше, ніж би-м був хотів, але, чень, і так вони зроблять своє. Хтів писати ще епілог, ну, але нехай на тім стане. Богу дякувати, що скінчено. У нас ось, почавши від суботи тамтого тижня, було братове весілля, ледве вчора (в суботу) скінчилося, раз у раз розтрясок був у хаті. Напиши, що там чувати у Львові, в якім виді дістав ти мій послідній лист (з «Бориславом»).
Я дістав статистику, прочитав «Stosunki ekonom[iczne] włościan», штука досить слаба, і, крім плати робітників, ледве чи мож буде що-небудь відтам скористати. До «Statystyki gminu» ще й не брався і не знаю, коли возьмусь. Герцен займає всі мої вільні хвилі, і я багато з нього користаю, – для вироблення поглядів на суспільно-політичне життя Європи – не Росії – єдиний чоловік. Перечитую тож «Кобзаря». Не можеш поняти, яке враження зробив тут другий том на наших людей, що у нас були в гостях. Я читав їм деякі дрібні штуки: «Марію», «Сон», «Кавказ» і др. Просто поражені були, як могло на нашій мові бути щось таке написане! Переводжу потрохи «Мертві душі», – може, в четвер зашлю дещо.
З коректою другого листка «Фауста» пришли, коли мож, і надрукований перший лист, – може, будуть деякі помилки друкарські до справлення. Напиши, що буде в «Світі» і що з ним робиться. Звісти, які про що листи прибувають, особливо з заходу сонця. Шкода, що у нас словаря рос[ійського] путнього нема, – здав би ся до переводу «Мертв[их] душ». Ага, поглянь-ко в Верхратського термінологію ботанічну (в бібліотеці, сама горішня шафа, в заднім ряді наліво), як зветься по нашому зілля Hieracium, і поправ у статті про звірів, – не забудь!
Іно-що одержав твій лист. Жаль дуже, що Глад[илович] невдоволений, – я зовсім не мав на думці яку-небудь уловку, але не подавав ціни іменно для того, бо не знав, як та й що. Годися. Коли б можна по 10 з[лотих] р[инських] за лист, то би благодать; як не можна, то нехай і по менше, – думаю, що не згрішу, кладучи minimum 5 р. Пов[ість] Кон[иського] переділи – вона одна зайняла би весь н[оме]р. Зато, думаю, треба докінчити «Мислі о евол[юції]».
«Фауста» коректу висилай завсігди в неділю рано або в вівторок рано – я в середу приходитиму до міста і робитиму коректу. Чи ти дістав першу коректу? Коли передмова пропала, то будь ласкав видерти з великої книги, що я лишив у тебе, брульйон передмови і пришли мені разом з Гемпелевим виданням «Фауста», то я перероблю. Коли б друкувалися «Письма» в «Заре», то було б благо, – прийшло б пару центів. А не забувай, серденько, про бібліотеку!
Цілую тя. Твій Ів.
А до складення «Світу» зажадай двох зецерів! Чому не анонсують у «Ділі» «Фауста»? Чень би, вимів який цент?
До Г. Рожанського
30 грудня 1881 р. Дрогобич	Дрогобич, 30 грудня 1881
Високоповажний отче!
Ваші ласкаві запросини приїхати на якийсь час до Вас приймаю дуже радо. Щодо того, коли буду міг приїхати, то ще напевно не можу нічого сказати. Здається, однако ж, що ніяк не борше, але й не пізніше, як кінцем січня. Попереду прийдеться мені побути ще пару день у Львові і прилагодити матеріали до деяких праць, котрі я у Вас при вільнім часі хотів би полагодити. Впрочім, я постараюся в данім разі донести Вам, коли іменно прибуду.
Поздоровляючи Вас сердечно, остаюсь Ваш щирий
Ів. Франко.
До Шкільної крайової ради
1881 р.	
Вис[ока] Радо шкільна крайова!
Підписана громада, збудувавши після поданого у Крайову р[аду] шк[ільну] плану школу громадську і видавши на ню досі около 1800 р., а маючи, крім того, великий видаток у сумі около 1200 на обнову будинків парохіальних, не есть в стані з поводу бідності своїх мешканців на викінчення школи більше коштів понести і просить Вис[оку] ц[ісарсько]-к[оролівську] Раду шк[ільну] крайову о ласкаве уділення грошової запомоги для якнайскорішого викінчення школи громадської.
З подібною просьбою удавалась підписана громада до Вис. ц.-к. Ради шк. крайової ще в р. 1880, але задля вичерпання фонду не могла одержати нічого. Просимо про те повторно і надіємся, що Вис. ц.-к. Рада шкільна з уваги на бідність тутошніх селян і на великість понесеного досі на школу видатку просьбі нашій не відмовить.
