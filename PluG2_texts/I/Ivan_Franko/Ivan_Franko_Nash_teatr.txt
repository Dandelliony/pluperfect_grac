1. Бідність галицького репертуару
Іван Франко

Гостина трупи руського театру народного у Львові розпочалася доволі гарно, а скінчилася повним фіаско, трохи що не розбиттям трупи. Се факт незаперечний і безперечно дуже сумний, тим сумніший, що не припадковий, а випливає з цілого супрягу обставин, серед, яких живе наша сцена.

Фіаско було повне – і економічне, і артистичне. Оскільки перші вистави були вдатні, остільки останні, як вистава «Різдвяної ночі», навіть у рецензента «Діла» викликали хіба зачудування та смуток. Щодо здобутків фінансових, то вони з жодної вистави не були надто блискучі, але все-таки перші вистави бодай сяк-так оплачувались, коли тимчасом на останню заповіджену виставу штуки «Пані молода з Боснії» майже ніхто не прийшов і вистава не могла відбутися.

Та найбільше лихо те, що сьогорічна гостина нашого театру у Львові скінчилася тим, що п’ятеро найліпших артистів нашої трупи: обоє Клішевські, Ольшанський, дуже добрий комік Керницький і тенор Карпинський покинули руську трупу і пристали до польського театру у Львові, а шостий, Курманович, пішов також шукати собі іншого хліба. Вже один сей факт, в зв’язку з тим, що наші артисти, вступаючи до польського театру, згодились на менші гажі і на підрядні ролі, свідчить про те, що внутрішні і зверхні обставини нашого театру ненормальні, що крайня пора подумати добре над тим, як би піддержати нашу сцену і допомогти їй до кращого розвитку.

Поперед усього запитаймося: що таке наш театр і чим він для нас важний? Здавалось би, що се питання зовсім лишнє і давно вияснене. На тисячні лади повторяють наші й чужі патріоти: театр – то школа життя, підойма національності і розсадник цивілізації, спосіб ублагороднення чуття і т. і. Та, на лихо, у всіх тих речах мені ввижається багато фальшивого, натягненого, вивченого з книжок, а не взятого з живої дійсності. Якою школою життя є для нас наш театр? Той театр, котрий досі навіть не трібував, а в значній часті навіть не може трібувати показати нам нашого життя таким, яке воно є?


 
Перегляньмо увесь наш репертуар, що ми в нім побачимо? Крім штук перекладених з німецького, польського, французького, значить, штук, котрі можуть мати для нас значення тільки або чисто естетичне, або задля своєї тенденції, т. є. пропагандове, головною оздобою нашого репертуару є штуки українські, переважно з життя народного, а почасти й з життя інтелігентних верств. Але і життя мужиків та міщан, і життя людей інтелігентних на Україні є зовсім інакше від нашого, інакші типи, інакші колізії. Значить – яка ж тут школа життя? Безперечно, штуки українські – для нас цінний набуток, але при нормальнім розвитку театрального діла вони повинні бути, так сказати, десертом, а не хлібом насущним нашої сцени. Хлібом насущним театру справді народного, справді спосібного до зросту і розвитку повинні бути свої штуки, де би виводились такі люди, яких ми бачимо, такі інтереси і колізії драматичні, яких ми самі є свідками, які відбиваються на нашій власній шкірі.

Чи відповідає тим вимогам наш галицький репертуар? Смію твердити, що не тільки що не відповідає, але при теперішніх наших відносинах навіть не може відповісти. Коли театр має бути школою життя, то мусить показувати нам те життя, зображувати і аналізувати його прояви, будити в слухачах критику сього життя, будити почуття, що такі а такі прояви є добрі, а тамті – погані. А щоб така критика була вірна, мусить бути повною і все-сторонньою, опиратися на повнім і широкім зображенні суспільності. Театр, котрий піддає прилюдній критиці тільки деякі дрібненькі явища, осмішує або клеймує тільки деякі невеличкі, покутні хиби а лишає на боці, промовчує або покриває брехнею головні, основні недостатки суспільності, той театр ніколи не стане вповні національним, не буде школою життя або буде злою школою.


 
В тім нещаснім положенні находиться досі наш галицько-руський театр, і, мабуть, не швидко ще настане доба, коли положення його поправиться. Погляньмо знов на наш репертуар і запитаймося, оскільки він відповідає призначенню театру яко школи життя? Що показали нам досі галицькі драматичні писателі?

Сказати правду, найлучшу річ з життя галицько-руського люду дав поляк Коженьовський в своїх «Верховинцях». Але явища, зображені в тій драмі і то зображені досить сміло, нині належать до історії. Опришки, мандатор – який нам нині до них інтерес? А надто ще нині ми знаємо, що Коженьовський, пишучи свою драму, далеко не догнав дійсності і що його мандатор є недоладною карикатурою супроти свого оригіналу – страшного, кривавого Грдлічки.

А з пізніших часів, по р. 1848 що показав нам наш репертуар драматичний? Довголітня важка боротьба народу о ліси і пасовиська відгукнулась ледве в одній слабенькій штуці Гушалевича «Сільські пленіпотенти», штуці, котра, мабуть, ніколи й не була на сцені – не знаємо, чи з вини дирекції театральних, чи задля заборони поліційної. І я певнісінький, що ще й нині наша власть політична не пустила б на сцену ані одної штуки, котра би серйозно зображувала перший-ліпший епізод тої боротьби. Значить, се поле заборонене.

Ідімо далі. Життя конституційне, вибори і виборчі агітації серед народу відгукнулись у нас досі також тільки в одній штуці – радше штучечці Цеглинського «Лихий день». Поважних вимогів до сеї штучечки ставити годі, хоч авторові треба признати заслугу, що зробив перший крок на сім полі. Чи багато дальших кроків можна тут буде зробити – про се поговоримо далі.

Такі безмірно важні факти, як лихва, ліцитації, вплив банків на селянство, вплив роздроблення грунтів, утрати землі, фабрик, тартаків, ґуралень і т. і. – все се досі неткнуте поле в нашій драматичній літературі. Певна річ, тут багато зробити можна, і цензура заборони не покладе, – треба тільки, щоб найшлися талановиті писателі. Тяжче вже діло з такими фактами, як рекрутчина (тут майже одинока, та й то слабенька проба – «Капрал Тимко»), жандармерія і її впливи; наші власті на пункті тих інституцій дуже делікатні і дразливі, і я сумніваюся, чи швидко ми побачимо їх вірне зображення на нашій сцені.

Але се все доторкається виключно одної верстви нашого народу – селянства. Певно, верства се для нас найважніша, але театр не може бути інституцією класовою, він повинен обіймати всю суспільність, зображувати всі верстви і поодиноко, і в їх взаємнім діланні одна на одну. І тут іменно, по моїй думці, лежить головна перепона для розвою нашого театру.
2. Роль духовенства у галицькому театрі
Іван Франко

Наша галицько-руська суспільність з многих поглядів ненормальна, а головно тим, що у нас нема ані руського освіченого та заможного міщанства, ані численного чиновництва, ані шляхти, т. є. іменно тих верств, котрі скрізь в Європі піддержують театр, для котрих театр є справдішньою потребою і котрі в історичнім розвитку й витворили нинішній театр, і зробили його іменно таким, яким він є [Не потребую пригадувати тут головних фаз розвою театру в Європі і відсилаю цікавих до доброї книжки О. Веселовського «Старинний театр в Європі», а також до відповідних уступів «Всеобщей истории литературы» Корша – Кирпичникова.].

Місце тих верств у нас поки що заступає духовенство. Духовенство в Європі ніде і ніколи не було прихильне театрові, воювало з ним, відмовляло акторам, навіть таким, як Мольєр, похорону на посвяченім кладовищі і т. і. Православне духовенство на Україні і загалом у Росії і досі не сміє показуватися в театрі, латинське – також сторонить від нього. У нас бачимо ту аномалію, що галицько-руський театр держиться досі в переважній мірі працею і грішми духовенства. Духовенство становить дуже значну часть публіки театральної: значна часть авторів і композиторів п’єс драматичних нашого репертуару є робота духовних.

І так «Верховинців» переробив піп Устиянович, «Сільських пленіпотентів» і «Підгір’ян» написав піп Гушалевич, музику до них зладив піп Вербицький, музику до «Капрала Тимка» зладив піп Матюк, перші проби галицько-руської опери «Олеся» і «Марія» – робота попа Бажанського, плодовитим автором опереток і композитором театральним є піп (ще й православний) Воробкевич, перша проба історичної драми («Настася») вийшла з-під пера попа Ільницького, дальші кроки на тім полі зробили також попи Ом. Огоновський («Федько Острозький», «Гальшка Острозька») і Осип Барвінський («Полуботок», «Чернігівка»). Явище се бачимо ще від 1848 року, коли то піп Іван Озаркевич в Коломиї ставив на сцені драматичні твори Котляревського та Стеценка в своїх переробках.


 
Дивним було б, якби така значна участь попівства в розвої нашого театру не надала йому певних характерних признак. Признаки ті: склонність до мілкої моралізації і проповідництва, до малювання ідилічних сцен, підпущених солодкуватим сентименталізмом, страшенна дразливість на все «неестетичне», т. є. не підхоже під старосвітські, вузькопарафіянські погляди, на приличність, нехіть до смілого аналізу і навіть до зображування явищ прикрих, вражаючих нерви ніжних пансіонерок. Багато в тому винні безпосередні взірці, на котрих вчаться наші драматурги – польські а спеціально галицько-польські драми та комедії, повні конвенціональної фальші і пусті до границь неможливого. Та все ж і попівський характер нашого театру причинюється до збільшення сеї хиби.

Але то ще не головна хиба. Головна хиба в тім, що для театру нашого є і довго ще буде недоступне зображення власне тої верстви нашої інтелігенції, котра від р. 1848 займає таке визначне, перворядне місце в історії нашого національного розвою – зображення духовенства, його добрих і злих впливів. Подумаймо собі, що драматичний автор, котрий широко і поважно глядить на свою задачу, схоче нині зобразити в драмі галицькі вибори. Який їх механізм? В центральнім комітеті засідають попи; нехай і так, що тепер в меншості, але до недавнього часу в більшості; в комітетах повітових попи провідниками, секретарями, заступниками, делегатами, а в значній часті й кандидатами. Агітація ведеться двояка, світська на вічах, по коршмах, по вулицях і т. і., і церковна по соборчиках, церковках, на христинах, комашнях і т. і. Зображувати одну частину сього механізму а лишати на боці другу – значить сфальшувати всю картину, а зобрази вірної – ніяка цензура не пустить на сцену. От вам і школа життя!


 
Та й чи одні вибори так робляться?! Візьмемо школу: в шкільній раді місцевій або засідає священик, або ведеться проти нього війна, або, коли він індиферентний, власне задля його неприсутності панує хаос і безрадність. В раді громадській те саме, в раді повітовій те саме. Як у того каліки, що вродився без рук і мусить не тільки ходити, а їсти, краяти, писати та рисувати ногами, функції бракуючих органів перейшли на орган зовсім для них не призначений, так і у нас вплив духовенства на весь хід народного, політичного і літературного життя виріс і вибуяв понад нормальну міру і накладає на все свою характерну ціху.

Для літератури, а особливо для театру було б безмірно важним докладно вияснити становище і впливи так ненормально розвитого духовенства на суспільність. Не менше важним було б також заглянути в нутро, в душу тої одинокої і найважнішої верстви нашої інтелігенції, розібрати її психологію, її ідеали й бажання, показати в її нутрі різні відтінки і течії, різні типи і характери. А тим часом – гов-тпррру! Все се для драматичної літератури поки що заборонене поле! [Майже одинокою пробою на сім полі були «Аргонавти» Цеглинського. Я не знаю тої штуки, котру наші «народовці» задля попівського крику таки в колисці закопали, але все-таки сказати мушу, що вже сама відвага автора написати штуку з життя попівського варта всякої пошани. Але доля «Аргонавтів», певно, довго ще буде пострахом для других писателів драматичних.]


 
Ну, скаже дехто, але, крім духовенства, у нас є ще світська інтелігенція. Чому б драма нею не могла займатися? Що се за інтелігенція? – спитаю я. Жменька вчителів гімназіальних, жменька урядників судових, нотаріусів та адвокатів і купа нещасного, часто полуінтелігентного, придавленого вчительства сільського. Певна річ, драматична література мусить захопити й ті гурти і найде в них не одну інтересну тему, та не забувайте, що все се гурти людей урядуючих, офіціальних, і що власне найважніше, урядова часть їх діяльності і механізм тої діяльності переважно вп’ять-таки недоступні для драми і для театру.

Лишаються ще дві громади людей, живучих на нашій землі і дуже важних для нашого народного розвою, але обі ті громади не руської народності. Беручи зовсім реалістично, громади ті – поляки і жиди – належали б на руську сцену або тільки почасти, оскільки уживають руської мови в розговорах з персонажами руської народності, або повинні би зовсім бути з неї виключені, коли між собою говорять по-своєму. Та тут драматична конвенціональність позволяв переступити рамки реальної дійсності.

Нині нас не дивує вже, коли герої Шекспірових, Гетевих та Шіллерових драм говорять по-українськи (звісно, вони не мусять говорити чудернацьким українським діалектом, як Гамлет Старицького або Кулішева Дездемона), тим менше може нас дивувати, хоч досі дивує тупоумних польських журналістів, коли польський шляхтич та польська шляхтянка заговорять хоч на сцені мовою того хлопа, з котрого праці їдять хліб. Щодо жидів, то можемо сказати, що в руській драматичній літературі вони з давен-давна мають право горожанства, хоч і тут з жалем треба сказати, що виведено у нас на сцену досі тільки один тип жида в різних варіаціях – жида П’явкеса, шинкаря, виведено його шаблоново, в кількох ситуаціях, і навіть не трібувано заглянути йому в душу, показати його як чоловіка, аналізувати його психологію.

Але можна сказати як аксіому, що рівень усякої драматичної літератури можна міряти головно тим, яких вона виводить жінок і яких жидів. Щодо шляхти, котра в нашім краї, поза границями руської народності, грає тепер головну роль і рішуче впливає на всі діла крайові, то ми мусимо сказати, що галицько-руські драматисти досі майже не трібували виводити її в своїх творах і в своїм освітленні, може, почуваючи свою малу знайомість життя, інтересів і ідеалів тої верстви. Значить, і тут, щодо обох тих чужонародних та не чужих нам гуртів, нашій літературі драматичній і загалом нашій белетристиці отворене широке поле. Як багато гарного, характерного і навчаючого можна там найти, показує інтересна комедія Цеглинського «Шляхта ходачкова», безперечно, найліпший з його творів, де він змалював нам живо і вірно один осібний світок – людей, що являються в певній мірі мініатюрою, а то й карикатурою дійсної, багатої шляхти і заховали ще донині чимало традицій з часів польської Речі Посполитої і чимало симпатій до неї.
3. Потреби галицького театру
Іван Франко

Мені приходиться кінчити свою статтю трохи не так, як була розпочата. Не розводячись довго, я подам тільки в загальнім нарисі ті думки, які бажалось мені висказати о нашім театрі.

В попередніх уступах я трібував показати, що театр, устроєний на взір західноєвропейського, міщанського, буржуазійного, у нас поки що неможливий і мусить держатися тільки штучно. Неможливий він для того, бо

1) цензура не допустить на нашу сцену штук (навіть коли б вони були написані), доторкаючих найважніших, насущних справ нашого суспільно-політичного життя;

2) у нас нема потрібної для такого театру міщансько-буржуазійної публіки, так що руському театрові в Галичині приходиться вегетувати, заманюючи до себе по містечках польську та жидівську публіку слизькими французькими оперетками та перекладеними з польського «салоновими» штуками.

До тих двох уваг треба додати ще й третю, котра заставить, може, наших національників сплеснути в долоні з обурення, а іменно ту, що ми, русини галицькі, властиво не маємо своєї національної історії, не маємо минувшини, котра б була близька до свідомості народної і, виставлена на сцені, могла б підносити народного духа.

Часи князів і бояр поросли мохом, і кого у нас нині до них зогрієте? Всі оті Ярополки, Олеги, Настасі, виводжені на сцену нашими драмописателями, були чистою мертвячиною і не мають ніякісінької поетичної вартості. Історія козаччини, така багата на драматичні конфлікти, зачіпає Галичину, тільки дуже слабо; що вона дуже слабо корениться в свідомості не то вже простого люду, але й самих драматичних авторів, се показує найліпше «Полуботок» Барвінського – нудна книжкова риторика без іскри живого чуття, котра держиться на сцені тільки завдяки кільком патріотичним фразам.


 
І що ж лишається нам із нашої минувшини? Чи історія роду Острозьких, безперечно, трагічна, але далеко більше, напр., в фігурі Анни-Алоїзи, ніж звеличеної Гальшки. Чи, врешті, опришки з Довбушами та Баюраками? Звісно, є тут зеренце живого драматизму (гляди Коженьовського «Karpaccy Górale»), але як же старанно тікають наші поети від того зерна, коли й такий Федькович уважав потрібним обснувати його до непізнання фантастично-міфологічною павутиною? А надто ще тепер, в часах «нової ери», коли навіть колишній співак убійств князів та бояр Корнило Устиянович здригається на саму думку про таку поезію в котрій би хтось поважився убити багача, і з тої притоки зводить навіть клевету на всю сучасну поезію, немовбито:

Днесь добре з’їсти, добре спати,

Забавитись на кошт чужий,

Когось іздерти, роздоптати,

Або у воздух богачів

Цікаво повисаджувати.

Ото поезія! Йдім спати!

Нам вже такої не писати («Зоря», ч. 14).

Еге, добродію! Йдіть спати, далеко ліпше зробите, ніж ляпати такі нісенітниці, хоч, властиво, читаючи Вашого «Мойсея» та віршу «До Остапа Левицького», мимоволі приходить на думку, що Ваш поклик «ідім спати!» принаймні для Вас зовсім лишній: Ви вже спите, ще й здорово хропите!

Лишилась би ще хіба історія нашого народного відродження – історія навчаюча й цікава, але, правду кажучи, дуже вбога на драматичні факти та характери, хіба що втягнемо сюди виїмкових попів à la Чимчикевич або мужиків вроді Лукіяна Кобилиці. Для національної драми сього всього дуже мало.


 
Так що ж, спитаєте, робити нам? Чи бути зовсім без театру, зректися добровільно такої могучої підойми поступу і просвіти, якою є театр? Се питання веде нас до самої суті речі. Звісно, я не раджу зрікатися «такої могучої підойми поступу і просвіти, якою є театр», а тільки бажаю, щоб ми раз уяснили собі, чим власне має бути театр – чи підоймою поступу і просвіти, чи місцем розривки для публіки, таким, котре часом може замінити гру в карти, або, вкінці, місцем вистави дамських туалетів, місцем сходин для молодежі обох полів, місцем фліртування в антрактах, причім самі акти часом уважаються тільки перешкодою?

Уяснімо собі раз поважно і сумлінно, чи ми хочемо що-небудь осягнути своїм театром і що іменно хочемо сягнути, а тоді, може, й удасться нам дібрати для ясно означеної цілі найвідповідніших способів. Бо так, як є нині, я в жоден спосіб не можу сказати, щоб «Зелений острів», «Корневільські дзвони», «Мікадо» ані навіть «Ярополк», «Олег», «Гальшка Острозька» були підоймою поступу і просвіти. Бо хто у нас найбільше потребує поступу і просвіти? Чи інтелігенція? Але ж вона сяк-так просвічена. Значить – мужик, т. є власне та часть народу, для котрої наш театр досі є інституцією чужою, недоступною і своїм змістом неінтересною. От вам віз і перевіз. Значить, щоби зробити наш театр справді підоймою поступу і просвіти, треба би


 
1) перенести його з міст і містечок у села. Ми мусимо шукати мужика там, де він є, а не ждати, аж поки він почне нас шукати, бо можемо сього й зовсім не дождатися;


 
2) зробити його настільки дешевшим, щоби справді ціла маса селянства могла з нього користати;

3) зробити його по змісту справді пропагандою поступових і світлих думок, нав’язуючи заразом – так, як в усіх пропагандових починах – до речей, і понять, і вірувань, близьких і відомих народові, зрозумілих для цілої його маси.

Я думаю, що театр, котрий сповнить ті три услів’я, буде міг назватися справді національним і буде міг зробити дійсну, а не фіктивну прислугу нашому розвоєві народному. Народ наш дійшов уже до того ступня розвитку, що почуває потребу театру: доказом сього є аматорські вистави театральні по сільських і містечкових читальнях. Народ наш любив театральні вистави ще давно, в XVI і XVII віках, в часі першого пориву нашого національного розбудження; се доказують живі ще досі останки вертепів і велика популярність церковних колядок, що розвивались під впливом давньої релігійної драми. Значить, театр мужицький у нас можливий, а з національного і культурного погляду навіть конечний.

Театр мужицький! А се що за диво? – запитає не один панич, котрого мозок так уже вложився в рутину буржуазного світогляду, що не може й уявити собі чогось такого, що не вміщається в її рамках. Ані Англія, ані Франція, ані Німеччина, ані Польща не мають мужицького театру, а ми мали б його якимось способом воскресити?

Помиляєтесь, шановний добродію! Театр мужицький не є така нечувана річ, як вам здається. Хіба вине чували про пасійну драму мужицьку в Обераммергау у Баварії, про т. зв. Hanswursttheater, що ще недавно був безмірно популярний в Німеччині, а й досі, напр., у Відні не стратив своєї притягаючої сили? Подібні до нього, а властиво його взірцями були італійські арлекінади; староруські скоморохи а й ближчі нашого часу руські інтермедії та інтерлюдії гумористичні, представлювані по ярмарках в XVI – XVII віках, дуже близько підходили до поняття мужицького простонародного театру.

А втім, щоби не шукати далеко, вкажу на один доволі драматичний примір. В національнім відродженні народу чеського важну роль відіграв кукольний театр, в котрім при помочі дерев’яних кукол, порушуваних дротами, представлювано сцени з історії чеської, популяризуючи її головні факти і будячи патріотичні чуття. Репертуар того кукольного театру, що ще донедавна вандрував з села до села по цілім чеськім краї, є виданий в двох спорих томах (оповідав нам про се писатель чеський Фр. Ржегорж, котрий замолоду не раз бачив у ріднім селі вистави того театру). Два-три люди складають увесь живий персонал такого театру; вони возять або носять з собою в скриньці кукли, а також складену сценку, вроді вертепа. Хто знає, яке величезне значення мали кукольні театри на розвій західноєвропейських народів і навіть таких геніїв, як Гете, що з такого Puppenspiel‘а взяв основу до свого безсмертного Фауста, той признасть, що тут іменно лежить розв’язка й нашої задачі – мужицького, пропагандово-цивілізаційного театру.


 
П’єси для кукольного театру не мусять бути творами високої артистичної стійності, не мусять в’язатися вимогами сценічності, в них можна в ряді сцен виводити цілі історії, цикли драматичні, дбаючи тільки о те, щоби дійство було живе, основа для народу інтересна і діалоги зрозумілі та невкучні. Організацію такого кукольного театру я вважаю на тепер головним і найважнішим завданням нашим в справі театральній, уважаю могучою підоймою нашого національного і цивілізаційного поступу.

Але на такім кукольнім театрі ми не потребуємо стати. Аматорські представлення живих осіб, устроювані у нас по селах і містечках, по читальнях і касинах, доказують, що і такий лицедійний театр у нас можливий. Тільки ж оп’ять ми не мусимо держатися чужих шаблонів і давати масні французькі оперетки для забавки дармоїдів. І тут поперед усього треба добре розміркувати, для кого має служити наш театр, і в міру того дбати і про репертуар, і про сили акторські.

Коли публіка містова може удержати порядну трупу з репертуаром сучасних драм, комедій та опереток народних – то добре, хоч піддержувати штучно, для самої національної гордості іменно такий театр, і то ще, як се є у нас, театр доволі низької проби, а в додатку крайовими мужицькими грішми, я би не радив. Зато я був би за тим, щоби для малоосвіченої публіки, для маломіщан і селян, для ярмарків та відпустів зорганізувати театр спеціальний, на взір нашого давнього театру, зложений з двоякого роду штук: поважної драми релігійно-моральної і веселої інтермедії, котрої основою могли б бути казки та анекдоти народні; тенденція обох родів штук мусила б бути наскрізь гуманітарна і поступова.

На такий театр не жаль би обернути й крайову субвенцію, бо я певний, що такий театр приніс би безмірно більше пожитку при менших коштах, ніж теперішня масна, екзотична оперетка, невдало виставлена та калічена опера або й драма. Треба тільки, щоби тямущі люди зайнялися сею справою, з замилуванням і енергією та з «свіжими очима», без шлендріану.

А хто ж мав би тим зайнятися? У нас тепер монополь театральних справ держить «Руська бесіда», і нікому се не видається нічим дивним. А тим часом, що таке є «Руська бесіда»? Є то собі товариство касинове, товариство для гри в карти та в більярд, щонайбільше для читання легких газет та приємного товариського балакання. Театром управляє се товариство так тільки, en passant, і то доволі просто: віддає театр в управу директорові, котрому полишає дуже широку компетенцію над артистами, репертуаром і зарядом касовим (не знаю навіть, чи директор обов’язаний здавати рахунки з доходу і видатків предприємства), а для лагодження заходячих спорів між артистами і дирекцією, а також для «нагляду артистичного» вибирає з-поміж себе референта театрального.

Виходить з тим референтом ось яке: сього року виберуть одного, він ледве вспіє сяк-так познайомитись з технікою театрального діла, з інтересами акторів, з силами артистичними і репертуаром (сли тільки має охоту в те все заглиблюватись), а на другий рік товариство вибирає референтом другого, котрий знов починає наново знайомитись з театром і навіть при найліпшій охоті понад звичайне дилетантство ніколи до якогось путнього методу не дійде. Притім же такий референт – член товариства касинового, що приступив до нього для забави і розривки, звичайно не може тій случайній для нього задачі посвятити всіх своїх сил, бо має поза товариством свої інші заняття, працю на хліб насущний, а театром може займатися в вільних хвилях.


 
Але се ще не все. Наш театр вандрує з міста до міста по Східній Галичині, а референт сидить звичайно у Львові і може хіба яких 5 – 6 разів відвідувати театр на провінції, а ближче познайомитися з ним може хіба під час його гостини у Львові; очевидна річ, що його надзір артистичний над театром на провінції мусить бути дуже невеликої вартості, а реферат його полягає переважно на тім, що подасть йому директор або що (про вистави театральні) попаде інколи в часописи.

Що таке товариство з таким діловодством є зовсім неспосібне до ведення театру і що субвенція крайова на театр руський, виплачувана на руки такого товариства, є попросту тільки марнуванням публічного гроша, сього, здається, хіба сліпий не бачить. Театр є в наших часах діло складне, вимагаюче спеціальної науки та виробки, спеціальної і систематичної праці. Дилетантське ведення, обслонюване від біди пустими фразами про «святиню народної штуки» (себто «Зелений острів» та «Барон циганський»), не поведе його до розвою, і справді, ми бачимо, що від часів Бачинського і Моленцького театр наш (крім репертуару, позиченого з України та потроху язика) не поступив ані на крок наперед, а подекуди навіть «оскудів».

Д[обродій] Біберович огнівався на мене за слова, висказані в початку сеї статті про розбиття руської трупи при виїзді зі Львова, і в листі, писанім до мене, заявив, що театр існує, що д. Карпинський не виступив, а на місце виступивших прибули нові. Звісно, я не говорив, що театр упав, а що він розбився і то так фатально, що покинули його найліпші сили – се факт. Що замість виступивших усе найдуться якісь нові сили акторські, о тім ніхто не сумнівається, але чи ті нові сили зуміють заступити відповідно старших, вироблених артистів, се питання? Побачимо, коли то і як запрезентується д. Біберович з тими своїми новими силами у Львові?

Я думаю, що коли театральне діло має у нас поступити наперед, мусить поперед усього з людей доброї волі зав’язатися осібне товариство драматичне. Завданням того товариства було б:

1) громадити інформації о стані театрального діла по інших краях і нав’язати зносини з подібними товариствами, агентурами і бюрами інформаційними по інших краях;

2) громадити бібліотеку театральну і то не лиш бібліотеку штук драматичних, але також діл драматургійних, дотикаючих декламації, декорацій, костюмів, інсценізації і т. ін.;

3) вишукувати людей, котрі спосібні були б зорганізувати і провадити всі три вищевказані роди театру. При тім театр такий, як тепер маємо, я радив би віддати цілковито одному предприємцеві, котрий був би обов’язаний виставити в році тільки а тільки штук національного змісту і виставити їх добре і тільки під такою умовою дістав би субвенцію; театр кукольний і інтермедійний можна би також провадити аналогічно, постаравшися спершу о відповідний репертуар, котрий можна би ненастанно поповнювати.

Отсі думки, хоч кинені тільки в грубих нарисах (надіюсь, що про те кождий зрозуміє, о що мені ходить), я вважаю потрібним подати під розвагу всіх любителів рідного слова й рідної штуки. Може, поворот до кукольної драми, інтермедії та містерії видасться декому ретроградним, то мені здається, що се тільки про око може так виглядати. Повертаючи до старих форм драматичної штуки, ми повинні вливати в них новий, поступовий зміст.


 
А поворот до старих, передбуржуазійних форм драматичної штуки замічаємо тепер усюди в Європі, а особливо в Німеччині. Нагадаю ті тільки популярні Festspiele на честь Лютера (найкращий написаний Геррігом), що грались у Вормсі, Франкфурті, Вюрцбурзі і других містах в осібних театрах, під голим небом, вдень, і показували публіці в сценах усі головні моменти з життя великого реформатора. На взір тих вистав сими днями в Мерані виставлено драму про Андрія Гофера.

Нагадаю далі пробу директора Мюнхенського надв[iрного] театру бар[она] Перфаля вернутись до шекспірівської вузької тридільної сцени з убогими декораціями, сцени, в котрій доволі ще жива була ремінісценція тридільного вертепу. Нагадаю далі й таку замітну пробу популяризації театру, як берлінська «Arbeiter-Bühne», хоч з погляду на форму і техніку вона мало ще вспіла виламатися з буржуазної рутини.

Взагалі всі ті проби мають дещо спільного: реакцію проти чисто буржуазійному люксусові в декораціях і костюмах, доведеному до крайності в опері, напр., в Парижі, а в драмі посуненому педантерії в виставах мейнінгенської трупи, змагання до простоти і до висунення на перший план психологічної та історичної правди замість декораційного блиску і змагання до ширшої популяризації, до дешевості театру, щоб він міг бути доступним і для найбіднішої людності, для тих, котрі в тяжких обставинах життя власне найбільше потребують оживляючого усміху правдивої, високої поезії. Чи найдуться у нас люди, котрі би схотіли і зуміли піти тою ж дорогою, кермуючись освітніми і національними потребами, традиціями та привичками нашого народу?