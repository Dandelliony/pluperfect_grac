9.01.1894 р. До В. Г. Щурата
9 січня 1894 р. Львів	Львів, вул. Глибока, № 7, 9/1 94
Дорогий друже!
Жду на рукопис. Будьте ласкаві присилати якнайшвидше!
Цілую Вас.
Ів. Франко.
12.01.1894 р. До А. Ю. Кримського
12 січня 1894 р. Львів	
Дорогий друже!
Спасибі за Ваш лист, котрого давно ждав. Відповідаю по порядку справ, у ньому порушених.
За рецензію на мої вірші наперед Вам дякую. На статтю про Румянцев[ський] муз[ей] наперед тішуся. Як бачите, в 1 книжці хроніки зовсім нема, та й відділ критики й бібліографії вийшов дуже вбогий. Тішить мене стаття Вас[илевського] про «Wisłu»; в такий спосіб я рад би оглянути комплекти всіх важніших слов[’янських] журналів, а далі й позаслов’янських. Жаль тільки, що на таку роботу, пожиточну, хоч і не дуже головоломну, мало находжу охочих робітників.
Кліше Тихонр[авова] дістав і щиро Вам дякую. Звісно, я буду потребувати далі кліше Буслаєва, Бодянського і др. Та чи не краще б було, коли Ви вже такі добрі зайнятися сею справою, зробити там у Москві в якій добрій друкарні відбитки на гарнім папері, 600 – 800 екз[емплярів], і вислати сюди – кошти я радо зверну. Се хоча, може й не так дешево, та зате остільки вигідніше, що друкарні у нас звичайно плохі і не мають машин, спеціально приспособлених до відбирання портретів.
Життєпис Тихонр[авова] присилайте якнайшвидше, щоб я мав час обчислитися з місцем у книжці.
Як побачите з 1 кн[ижки], в друкарні, де друкується «Ж[итє] і сл[ово]», та й загалом у всіх львівських друкарнях, кирилиця препогана. Чи не можна б було там, у Москві, замовити де-небудь гарного фасону кирилиці (з тих, яким друкувались тихонравовські апокрифи або якої вживають для друкування старих текстів у «Чтениях»)? Ставропігія радо замовила б по кілька сотнарів гармонду, петиту і цицеро, та задля звісної неточності москалів не хоче до них обертатися прямо, а просить Вас через мене розпитатись про се діло і розшукати цінники на взірці і прислати на мої руки. В такім разі через Ваші руки вислано б замовлення і гроші.
Екземпляри книжки до «Русской мысли» і в Політехн[ічний] музей вишлю сими днями. Про кошти напишу Вам опісля. На днях також вишлю Вам екземпляр «Сироти Захарка». Аркуш друку в такім форматі, як «Ж. і сл.», в 600 екз. коштує около 22 гульд. Прилагаю декілька марок.
Здоровлю Вас.
Ваш Ів. Франко.
Р. S. Перша книжка «Ж. і сл.» зробила у нас добре враження, про неї заговорили і в пресі, і приватних кружках, та пренумерата поки що йде слабо. З укр[аїнців], крім Вас, досі ледве 4. Правда, ціна для Росії безстидно висока, та проте ми тільки при теперішнім високім курсі рубля можемо вийти на своє, а при нижчім курсі рубля будемо тратити.
13.01.1894 р. До М. І. Павлика
13 січня 1894 р. Львів	Львів, 13/І 94
Дорогий друже!
Дуже жаль, що Ви не написали мені хоч карточку кореспонденційну, коли виходить «Народ», щоб я міг для нього написати що-небудь. Щодо грошей, я Вас тепер нудити не буду, бо на якийсь час ми забезпечені.
Я зробив контракт з «Руською бесідою» на достарчення трьох драм оригінальних і трьох переробок до мая. Одну штуку («Рябина») я вже віддав, і вона вже в цензурі. Другу (з життя сільського вчителя «Quem Di odere») кінчу сими днями, а третю мушу зладити сього місяця. До перекладів я вибрав Кальдерона «Війт заламейський», Лопе де Вега «Фуенте Овехуна» (історія бунту хлопського) і Шекспіра «Віндзорські куми». Як бачите, роботи досить.
Потроху ся робота, потроху журнал, а в головному слабість дитини здержали мене, що я не поїхав на віче, чого дуже жалую. Н[оме]р журналу Д[рагомано]ву посланий уже давно, жду кожного дня його листа.
Портретів Д-ва у нас є ще 400, і я думаю, що накладець продасть Вам їх гуртом по 4 кр[ейцери].
На запросинах, звісно, підписуйте мене.
Нл портреті друкувати нічого не можна – се фотолітографія і попсується. Кліше також нема. Хотівши більше екз[емплярів], треба робити наново, а се досить коштовне.
Цілую Вас і здоровлю з Новим роком Вас, сестру і маму і всіх знайомих.
Ваш Ів. Франко.
20.01.1894 р. До М. П. Драгоманова
20 січня 1894 р. Львів	Львів, 20/І 94
Вельмишановний добродію!
Сердечно перепрошую Вас за неприємність, котрої я був причиною, хоч і без власної вини. Я вислав Вам самий екземпляр «Житя і слова» на саме наше різдво, а вини моєї хіба стільки, що не зарекомендував його. Значить, екз[емпляр] пропав. Учора (19/І), одержавши Вашу першу карточку, я зараз вислав другий екземпляр – рекомендований. Надіюсь, що тепер не пропаде, та на будуще буду висилати все рекомен[доване].
Другого н[оме]ра вже є 3 аркуші. Не маючи Ваших «Хартій», котрі я хотів дати після Роланда, я дав початок «роботи» Остапової, що лежить у рукописі вже отсе 8 літ. Дав – та й боюсь. Перша глава – сама фразеологія. Та що вже діяти! Все-таки дещо є й інтересного, а головно, після бібліографічної манери à la Коцовський люди будуть чень радніше читати в резонерській манері à la Остап.
Дуже мене тішить те, що одержав від Ваших – сестри і сестринниці. Пані Ольга Петрівна прислала переклад трьох віршів з Віктора Гюго – «так собі», як вона каже. А Леся прислала прекрасну і багату збірку купальських пісень (усіх щось 45). Я додаю до них бібліографічні вказівки варіантів, досі друкованих. До збірки доданий опис обрядів і ноти пісень. Цілість уміститься в 2-х книжках.
Я від себе, крім дальшої глави роману, даю початок перекладу Софоклового «Едіпа-царя» і текст (у двох варіантах) Євангелія Фоми, що найшлося в моїх рукописах, – текст преінтересний, з варіантами проти усіх досі звісних апокрифічних текстів. До тексту даю порівняння змісту всіх глав. Дуже б інтересно було бачити той старосл[ов’янський] текст (сербський) Євангелія Фоми, що був друкований в Росії («Описание рукописей Хлудова»), та книги сеї у Львові ані у Відні нема. Може, є у Вас?
З віршів піде друга половина божественних, так що в кн[ижці] 3 Ваша колекція скінчиться. У. мене є нові матеріали рукописні, а іменно:
1) Вірша про сотворения і потоп світу, записана для мене одним селянином в с. Любші над Дністром.
 
2) Вірша про св. Василія і Євладія, в двох варіантах, з котрих один кращий від тих, що є у Безсонова «Каліки» (до сеї вірші є в мене також два списки церковної легенди про Василія і Євладія, оба з XVIII в., оба галицькі).
3) Вірша про морове повітря з р. 1764 (?), в формі розмови між душею і тілом.
4) Плач невольника, «в темници во кайданах сущаго».
Маю, впрочім, звістки про існування різних інших віршів, та поки що не маю їх у руках.
З Коскеном і іншими речами прийдеться заждати, поки вигрузиться той матеріал, що позачинаний. З Будди до сього н-ра даю малий шматочок, щоб ощадити трохи більше місця на хроніку, критику і бібліографію. Та в 3 кн.і Будда мусить скінчитися, також поема Маковея.
Ані Куліша, ані Вовка я досі в співробітники не просив, Вовка тому, що ніяк не можу дістати його адреси. Так само й н-рів досі ніяким чужим редакціям не вислано. В Росію вислано тільки в ред[акцію] «Русской мысли» та «Киевск[ой] стар[ины]». Інтересно, що пише Ваша сестра, буцімто в Києві чула через когось, що цензор мав сказати, що «Ж.і сл.» буде допущене в Росію. Та, проте, ми не подаємо сеї книжки до цензури, а подамо аж слідуючу, з Тихонравовим на чолі.
 
Економічно видання стоїть досі непогано. Передплатників є вже мало що не 100, а є надія, що з часом збереться більше.
На ньому кінчу свою реляцію і здоровлю Вас щиро.
Ів. Франко.
Жінка моя Вам кланяється.
З «Хартій» робимо передрук в 300 екз. Здається, досить.
25.01.1894 р. До М. І. Павлика
25 січня 1894 р. Львів	Львів, 25/І 94
Дорогий друже!
Шлю Вам половину огляду. Завтра вишлю решту. Що се Ви думаєте з «Народом», що так пізно його випускаєте? Невже пренумерантів нема?
Наш проект з’їзду, мабуть, розіб’ється. Ані народовці, ані москвофіли не прийдуть. Про їх опінії пишу в огляді.
Якби-сьте могли, їдучи до Львова, привезти мені комплекти «Народу» з 1892 і 1893, то був би Вам дуже вдячний, а то у мене нема. З р. 1893 здалось би й 2 екземпляри. Що се з Коломиї ніхто не пренумерує «Житя і слова»? Досі з наших радикалів анікогісінько нема.
Цілую Вас.
Ваш Ів. Франко.
25.01.1894 р. До М. І. Павлика
25 січня 1894 р. Львів	Львів, 25/І 94
Дорогий друже!
Шлю Вам сьогодні кінець політичного огляду, а завтра вишлю статтю Ант[оніна] Гайна про чеську «Омладіну». Стаття інтересна. Вона написана для «Kurj[era] Lw[owskiego] і буде в нім опублікована по-польськи, та я думаю, що не завадить дати її і у нас.
З друкуванням декларації я здержався, не знаю, яка ціль її публікування перед з’їздом. 1) вона безіменна, значить, або ніхто не відповідає за її публікацію, або відповідають ті, що були підписані на запросинах. А коли так, то я мусив би знати Ваші аргументи, для чого її треба публікувати, бо мені, наприклад, здається, що публікування такого документа перед з’їздом а навіть перед тим прелімінарним з’їздом, який властиво ми скликали, не має ніякого сенсу. Адже ж ми тепер не будемо радити над спільною програмою русинів, бо на се треба б зібрати справді більше русинів, ніж 8 – 10 (сли й стільки буде). А публікуючи такий документик, дається вид, що ми не тільки хочемо скликати з’їзд, але хочемо накинути йому й свою програму, а се значить згори унеможливити не тільки сей, але і всякий інший з’їзд з нашою участю.
Звісно, на пункти декларації я зовсім годжуся, та думаю, що вони уложені не для публікації, а як директива для нас під час нарад, тим більше, що власне з наради мужів довір’я повинна вийти не така загальна ухвала, але спеціальніше означення і тактики і стратегії, т. є. намічення тих пунктів, котрі наразі мусять становити ціль спільної акції русинів і від котрих не можна відскакувати, і намічення способів ділання,котрих також усі партії повинні згідно уживати, не перешкоджаючи одна другій.
Впрочім, коли конче хочете, щоб декларація була опублікована, то зателеграфуйте по одержанні сього листа, але я за сю публікацію не візьму на себе одвічальності.
«Народа» дістав сьогодні.
Цілую Вас.
Ів. Франко.
29.01.1894 р. До М. І. Павлика
29 січня 1894 р. Львів	
Шлю Вам початок «Омладіни» по-польськи. Будьте ласкаві перекласти, бо я страшно зайнятий. Сьогодні вечір вишлю дальшу часть, уже перекладену. В моїм огляді поправте дати хронологічні (з’їзд в Кракові не Сокола, а Міцк[евича], рік не 1890, а 1891). Статтю Данил[овича] і резолюцію даю в «Kurj[er]», та не знаю, чи буде місце. Цілую Вас.
Ів. Ф.
29.01.1894 р. До Ф. К. Вовка
29 січня 1894 р. Львів	29/І 1894
Вельмишановний добродію!
Не мавши Вашої адреси, я тільки вчора вислав Вам 1 книжку розпочатого мною історично-етнографічного і літературного видання «Житє і слово». З тої самої причини я й не писав до Вас нічого, починаючи се видання, хоча гаряче бажав просити й Вас, добродію, о ласкаву поміч. Та я думаю, що що трохи проволоклось, те не втекло. Правда, об’єм мого видання доволі малий, та й просити Вас о які-небудь більші праці, а не маючи можності заплатити Вам за труд, – у мене нема смілості. Та, проте, я надіюсь, що Ви не відмовите запомогти моєму виданню хоч такими речами, котрі Вас не будуть стоїти надто багато праці. Ітак, мені були б пожадані:
1) рецензії на нові книги по етнографії і фольклору; по історії літератури і цивілізації і т. і.;
2) бібліографічні огляди змісту важніших часописів за всі роки їх існування або бодай за останні, вроді того, що в 1 кн[ижці] зроблено про «Wisły». З французьких часописів я дуже бажав би мати огляд таких, як «Romania», «Mélusine», «Revue des traditions», «Revue des questions historiques», «Journal asiatic» і т. ін., звісно, з вийменуванням таких праць, котрі чим-небудь для нас інтересні чи по самому сюжету, чи по методу оброблення;
3) описи вистав, з’їздів, музеїв, некрологи видніших діячів і вчених з тих областей, котрими займається видання, загалом, матеріал для хроніки.
Звісно, за рецензії на моє видання в письмах чужосторонніх буду дуже вдячний.
І ще одна просьба. Я хотів би обмінюватися за своє видання хоч з деякими часописами французькими (напр., з тими, що названі вище). Чи не були б Ви такі ласкаві розвідатись і написати мені, чи і котрі часописи захочуть мінятися зо мною? Даруйте, що, може, надуживаю Вашої доброти для такого діла, але тут, у Львові, де ані одного з тих часописів нема в публ[ічних] бібліотеках, мені годі навіть розвідати їх адреси. А Вам там на місці, може, легше буде при нагоді порозумітися з редакторами. А може, можна б і так, щоб я на Ваші руки прислав кілька екземплярів, щоб Ви при нагоді могли їх розіпхати по редакціям?
 
І ще одно. Як бачите, я розпочав друкувати старофр[анцузьку] пісню про Роланда в нашім перекладі. Епос сей у нас досі не звісний, і мені бажалось би, коли він скінчиться (в 4 кн.), дати про нього добру орієнтаційну а недовгу статтю. Чи звісна Вам така стаття, по-французьки написана? Драгоманов вказував мені на Gaston Paris «Histoire poetique Charlemagne», та се, здається, ціла книжка. А мені б ходило о невеличку статтю енциклопедичного характеру, об’ємом в 1 – 2 аркуші друку. Чи в «La grande Encyclopedie» нема ще такої статті? Коли Вам звісна така стаття, то напишіть мені, а я зараз вишлю Вам гроші на її закуплений.
Не знаю, чи придалась би Вам на що моя белетристика: 1 том новел і 1 том віршів. Коли зажадаєте, то Вам вишлю.
Чи видаєтесь часом з Вуглем? Кланяюсь йому, та також не знаю його адреси, а то б написав.
Кланяюсь Вам низенько.
Ваш Ів. Франко.
Львів, ул. Глибока, № 7
5.02.1894 р. До М. П. Драгоманова
5 лютого 1894 р. Львів	Львів, 5.ІІ 94
Вельмишановний добродію!
Перелякали Ви мене до смерті своєю кореспонденткою і своїм листом про те, що я Вас зарізав, – так що мені навіть ніяково було й відписувати Вам. Бо й справді, якими словами, яким чолом обертатися до чоловіка, котрого я зарізав? Та й то зарізав без своєї волі, без наміру, без ножа? Тямиться, у Толстого в «Крейцеровій сонаті» є сцена, де чоловік зустрічається з жінкою, котру він зарізав, сцена по-моєму слаба і дуже противна. Невже ж і мені розіграти подібну сцену?
Та ні, у мене не найдеться для оправдання і стільки аргументів, як у Позднишева: я, зарізавши Вас, не боронив своєї честі. Хіба стільки могло б, може, промовляти в моє оправдання, що ціла ідея з уміщенням Вашого портрета і біографії прийшла нам з жінкою досить пізно, коли вже більша половина книжки була надрукована і порозуміватися з Вами було запізно, а Губернатісового «Словника» у Львові в бібліотеках нема, так що прийшлося брати те, що було під руками.
Посилаю Вам листок Павлика. Про з’їзд мужів довір’я пишу лиш тільки, що людей усіх було 14: 4 радикали (П[авли]к, Данил[ович], д-р Олійник і я), два народовці-опозиціоністи (Олесницький і піп Темницький), два клерикали (брати Черлюнчакевичі, з них один піп), а решта москвофілів (Антоневич, Кулачковський, Давидяк, Марков).
Темою розмови були «камни преткновения», що стоять на перешкоді поєднанню руських партій (з виключенням сервілістичних, на що всі згодилися!). А іменно перший Антоневич запитав радикалів про їх відносини до віри і до попів: згодженося на мою заяву, що радикали
1) проти загалу попів не виступають, а тільки вказують надужиття одиниць,
2) бажають навіть боронити економічного биту і народного характеру попів, т. є. солідарності попів з інтересами народу,
 
а 3) в ділах віри стоять на основі толеранції обопільної, нікому своїх поглядів не накидають, але жадають для себе вільності тої, яку мають усі другі, – ширити свої погляди способом спокійної дискусії.
Другий камінь преткновенія висунув Олесницький против москвофілів: агітація против укр[аїнської] народної мови і літератури, висміювання і зогиджування р[усько]-укр[аїнської] літератури, мови, театру т. і. На се заявив Антоневич, що сього далі не буде.
В кінці третю річ підніс Кулачковський – справу фонетики, і на тій мало що не розбилася вся справа. Кулачк[овський] жадав, щоб будучі союзники прилучилися до кампанії против фонетики, щоб радикали видавали один часопис етимологією і т. ін. На те відповів йому П-к, що в такім разі радикали зажадають, щоб москвофіли один свій часопис видавали фонетикою. Остаточно всі згодилися лишити сю справу набоці, поза пунктами будущої угоди.
Для її переведення рішено скликати ширший з’їзд мужів довір’я, і поручено Кулачковському, Олесницькому і мені вести справи дальше і приготовляти той новий з’їзд. Москвофіли виражалися о тих переговорах дуже похвально; проводив Данилович. Окуневський був не на цілій нараді і не сказав ані слова. Тільки по нараді почав жадати від Павлика, щоби зрезигнував із своєї кандидатури на користь народовця Громницького, за котрим він сам збирається їхати агітувати.
 
Статтю про «Хартії» одержав. Присланий шматок піде весь і зміститься, мабуть, на однім аркуші. Початок уже завтра буде видрукуваний, решта складається і буде готова сього тижня (арк. 6). Натомість віршів буду міг до сього н[оме]ра дати дуже небагато, – забрало місце Євангеліє Фоми, а надто хотілось би хоч півтора аркуша лишити на хроніку і бібліографію.
Власне я вичитав у газетах, що в Філіпополі помер Веркович. Чи не могли б Ви подати про нього хоч коротеньку замітку? А може, у болгарських часописах були які некрологи, то пришліть. Стаття Пипіна про його відкриття у мене є. Хочу також подати до хроніки про Ролле, Глібова, Манжуру і про етнографічний відділ на будущій львівській виставі.
Мене просять упорядкувати для сеї вистави літературу, що доторкається южноруської етнографії. Чи міг би я в сій справі числити на Вашу поміч? Крім книг і часописів, котрі будуть виставлені, треба буде зладити також розумований каталог, т. є. бібліографію, і тут, очевидно, Ваша поміч була б мені дуже потрібна. Подумайте про сю річ і відпишіть мені, чи і що зможете зробити? Вистава має бути створена дня 1 мая.
Здоровлю Вас сердечно.
Ваш Ів. Франко.
5.02.1894 р. До А. Ю. Кримського
5 лютого 1894 р. Львів	Львів, ул. Глибока, № 7 5/2 94
Дорогий друже!
Лист Ваш, проби друків і каталоги Карбасникова, а також карточку кореспонден[ційну] одержав. Обіцяної статті досі не маю. За прислане велике спасибі, і я й не знаю, як Вам відплатитися за Вашу доброту і за масу видатків, котрі Ви, мабуть, із-за мене поносите. Відповідаючи попереду на картку, заявляю: «Калік» поки що не купуйте, хай їм біс! У мене є ще екземпляр Драгоманова, а там побачимо. А от лучче купіть мені у Карбасникова:
1. Афанасьева, «Детские сказки».
2. Тихонравова, «Драматические сочинения».
Обі ці книжки разом стоїти будуть, маб[уть], 3 рублі чи що.
Біографію Тихонр[авова], мабуть, уклеплю сам, а на статтю про Рум[янцевський] муз[ей] дуже цікавий. Чи Вам не звісно, де є рукописі, що колись були власністю Царського, і ті, що були власністю гр[афа] Толстого (обох каталоги зладив Строев)? По тих каталогах я найшов дещо цікаве для себе і бажав би мати виписки, та не знаю, куди за ними вдаватися. Також інтересно б мені було побачити «Описание рукописей Хлудова». Чи не могли б визичити де-небудь для мене хоч на місяць? У антикваріїв такі речі зовсім якось не стрічаються.
Дожидаюсь також відпису статті Максимовича про Міцкевича.
Як же се, що Ви живете ніби в Москві, а ніби не в Москві? І чим Ви займаєтесь, що так якось притихли і нічого не друкуєте? Що з Вашою дисертацією, з перекладом Фірдоусі і т. ін.?
Може, Вам звісно, що у нас сього року має бути вистава крайова польсько-руська. Вона заповідається досить інтересно. Гарно б було, якби зібралася й купка українців та відвідала нас. Чому б, напр., не списатися хоч би всім писателям молодшої генерації та не дати собі rendez-vous у Львові, де би можна свободно побалакати з собою і з галичанами, а і з інших слов’ян побачити не одного інтересного чоловіка? Подумайте про се!
 
Щодо літер, котрих взірці Ви прислали, то Ставропігія готова замовити деяких фасонів та просить Вас через мене звідатися у відносних фірм, як би вони хотіли зробити сю зділку? У нас з німецькими словолитнями процедура така, що, коли друкарня замовить стільки-то черенок, словолитня виготовлює і висилає, а друкарня, одержуючи пакети, рівночасно платить на пошті або висилає сама гроші по одержаному рахунку. Звідайте, будьте ласкаві, чи прислали би Ваші словолитні на таку процедуру? Коли ні, то прийдеться робити все через Ваші руки, бо друкарня, навчена досвідом, безпосередньо з московськими фірмами не хоче мати ніякого діла.
Шлю Вам декілька марок і Вашу книжечку. Звертати її мені не потребуете, у мене ще є 2 екземпляри. Чи Ви не були б такі добрі прислати мені свою фотографічну карточку? Ви, здається, обіцяли її мені давніше, коли я Вам висилав свою. Тепер я міг би Вам вислати ліпшу свою фотографію, та зроблю се тільки по одержанні Вашої.
Ну, та й засипав Вас орудками, аж встидно! Та що його робити, коли ні до кого більше обернутися в цілій великій матушці Росії!
Ну, прощавайте! Цілую Вас.
Ваш Ів. Франко.
5.02.1894 р. До М. І. Павлика
5 лютого 1894 р. Львів	5/ІІ 94
Дорогий друже!
Лист Ваш Др[агоман]ову вислав разом зі своїм, де подав короткий нарис результатів нашого з’їзду. З Окуневським побачуся завтра і скажу йому, що буду міркувати. Клопіт з грішми. Я тут у світі фінансовім зовсім не знаний, той не знаю, де б його позичити, своїх грошей не маю, а жінчині білети в заставі. Чи не стрібували б Ви обернутися до Яросевича? Адже у нього є гроші на таку ціль. Може би, він що-небудь видобув.
Впрочім, я думаю, що Вам без грошей нічого сидіти в Бродах. Приїжджайте сюда. На збір поїду й я.
Посилаю Вам 2 рублі, котрі забув Вам передати під час Вашої присутності у Львові, і листок від Українця.
Цілую Вас щиро.
Ваш Ів. Франко.
5.02.1894 р. До Франтішека Ржегоржа
5 лютого 1894 р. Львів	Львів, вул. Глибока, № 7 д[ня] 5/ІІ 94
Дорогий друже!
Щиро дякуємо Вам за Ваш лист, та даруйте, що так пізно на нього відписую. Я казав вислати Вам на адрес «Museum Náprstkovo» 1 н[оме]р моєї рев’ю «Житє і слово» і надіюсь, що Ви його дістали. Я хотів би одержувати взамін за «Ж[итє] і сл[ово]» деякі чеські часописи, особливо ж «Česky Lid», «Květy» і др. Будьте ласкаві порозумітися з редакціями, котрі би хотіли мінятися за моє видання, і напишіть мені їх адреси.
При тій оказії прошу Вас о одну річ: до редакції «Česk[eno] Lidu» вислав я ще тамтого року свою статейку «Počatky legendy pro Přemysla». Д-р Зібрт обіцяв мені, що її видрукує, та, мабуть, досі не видрукував. Отож я прошу Вас відібрати мою статейку в редакції «Českeho Lidu» і прислати мені, може, я ужию її в «Ж. і сл.».
Є у мене ще дві просьби до Вас. Оскільки собі пригадую, Ви позичили у мене III і IV томи Кольбергового «Pokucia», Кольберга «Przemyskie»; два зошити «Киевской старины» (де була стаття Василенка про рекрутські пісні) і, виїжджаючи, забули мені звернути ті книги. Вони мені дуже потрібні, і для того прошу Вас донести мені, чи вони в Вас є, а коли Вам їх не треба, то прошу прислати їх. Особливо ходить мені о «Киевскую старину», котра зістала мені здекомплектована.
Друга просьба дотичить львівської вистави. Проф. Шухевич просив мене зайнятися впорядкуванням і виставленням літератури етнографічної, котра дотикає Галицької Русі. Не хочу говорити Вам компліментів, коли скажу, що в тій літературі Ви займаєте дуже поважне місце, а під зглядом різносторонності і докладності обсервації, мабуть, ніхто з наших збирачів Вам не дорівняє.
От тому-то я хотів би мати виставлений весь комплект Ваших праць, а коли се неможливе, то бодай мати їх повний опис і опублікувати його в каталогу. Та оскільки пам’ятаю, у Вас є комплект Ваших статей, і я надіюсь, що Ви схочете на пару місяців розстатися з ним і вислати його до Львова, розуміється, з тою порукою, що по виставі все Вам буде в цілості звернено, а на виставі все буде уложене в габлотах з склом і, розуміється, не буде зовсім рушане.
 
Я дуже радо приїхав би до Праги, та не знаю, чи зможу вибратися. Маю думку вибратися при кінці сього місяця до Відня і до Праги, та се залежить від того, чи будуть дрібні. В Празі я мав би поробити деякі виписки в бібліотеці Musea Král[ovstvi] česk[ého]… Чи має Museum друкований каталог своїх рукописів, а коли має, то чи можна би його дістати? Будьте ласкаві звідатися також, чи посилало би мені Museum свій «Časopis» взамін за «Ж. і сл.»?
В Празі хотів би я також познайомитися особисто з Вашими basnikami, особливо з Врхліцьким, про котрого хотів би написати в «Ж. і сл.» студію і дати його портрет та переклади деяких віршів. Інтересно, як Вам і Вашим землякам подобається мій переклад Гавлічкових «Тірольських елегій», що є в 1 кн[ижці] «Ж. і сл.»? В одній з дальших книжок прийде «Král Lávra».
На тім кінчу і, дожидаючи Вашої відповіді, цілую Вас щиро.
Ваш Ів. Франко.
14.02.1894 р. До М. П. Драгоманова
14 лютого 1894 р. Львів	Львів, 14/2 94
Вельмишановний добродію!
Посилаю Вам Новий завіт. Ваша стаття увійшла до сього н[оме]ра вся, вийшло трохи більше, ніж аркуш, та се не вадить нічого. Коли Вам не буде можливо зробити до слід[уючого] н-ра дальшу главу, то можемо зробити на один н-р паузу, хоч, звісно, я був би радніший дати і в слід[уючім] н-рі хоч піваркуша. Я мушу давати Вашої статті більші порції задля передруку, щоб вийшло на аркуш.
На Ваш лист відповім трохи докладніше сими днями, тепер дуже спішусь. Замічаю тільки, що сейм ще триває, Окун[евський] у Львові і агітувати до Бродів не думав їхати. Та, впрочім, агітація за Громницьким була б безпредметова, бо Громн[ицький] зрікся своєї кандидатури, а агітація за П[авли]ком також безпредметова, бо його в Бродах ніхто не бере всерйоз, взагалі він, по моїй думці, зовсім хибно повів справу і підрізав ноги не тільки собі, але й цілій партії на многі літа. Та про його кампанію виборчу, надіюсь, він сам напише Вам докладніше.
Замічу ще, що Вартовий не Чайченко, а катеринославень Катренко, і що надарма Ви його балакання приймаєте за голос «нашої публіки». Ну, та про се при ліпшій нагоді.
Здоровлю Вас.
Ваш Ів. Франко.
Сер. 02.1894 р. До А. Ю. Кримського
Сер. лютого 1894 р. Львів	
Дорогий друже!
Вашу статтю про Румянцевський музей, а також пачку каталогів одержав (також фотографію). За все велике Вам спасибі! Стаття про музей піде аж у 3 книжку, рецензії йдуть тепер. Рецензій присилайте якнайбільше, втягуючи туди й орієнталістику – нехай люди привчаються інтересуватися всім, що інтересує по всім світі освічених людей.
Дуже мене втішив Ваш намір – подати обширну антологію з Фірдоусі, і я, звісно, дуже радо буду її друкувати в «Ж[иті] і сл[ові]» і за передрук нічого Вам не почислю; у мене з накладцем є така умова, що передруки йдуть на його рахунок, а автору даром 50 екз[емплярів]. Тільки я не знаю, як би нам се зробити, т. є. коли починати друк?
Як бачите, у мене тепер ідуть поряд дві великі поеми. Поема Мак[овея] скінчиться в № 3, а Роланд аж у 5, та й то в № 6 мусить прийти ще студія про нього, значить, займе він весь рік. По скінченні «Новика» я хотів розпочати свій переклад Софоклового «Царя Едіпа», котрого думав скінчити в сьому році. Остаточно можна би ще розпочати й третю віршовану річ, та ходить о те, щоб вона також вмістилася в сьому році (звісно – один епізод чи два з тих, що Ви намітили).
В усякім разі я бажав би, щоб антологія була попереджена короткою розвідкою про автора, його значення в літературі і про його діло. Якби Ви могли зладити такий вступ і переклад одного епізода для IV кн(ижки), то було б добре. Тільки ж я мусив би мати все те к 1 маю, щоб могти собі уложити номер так, щоб він не був перетяжений чим-небудь одним.
Зі статтею Максимовича вийшла у Вас помилка. Вона досі, оскільки тямлю, не була друкована, а рукопис її (після Пономарева – «Киевская старина», т. 1) є в «Общ[естве] любителей др[евней] письм[енности]», і там я просив Вас відписати її і тепер прошу Вас не забувати про неї. А поки що чи не могли б ще для 3 кн. подати з Рум[янцевського] муз[ею] опис і виписки з паперів і автографів Котляревського, про які Ви згадали в своїй статті? Адже се дуже інтересно.
 
Взагалі звертаю Вашу увагу на те, що таким речам, особливо кореспонденціям наших письменників, я даю першенство перед усякими другими матеріалами. Листи навіть невеличких писателів можуть мати значення для історії літератури і суспільності, а щодо укр[аїнських] писателів, як знаєте, тисячі обставин причиняються, щоб життя і розвій їх прислонити тайною. Відси йдуть усякі теорії про сякі чи такі на них впливи, теорії, котрих, звичайно, не треба б, якби ми знали дійсно, на чім образувався, з ким зносився і як розвивався даний писатель.
От тим-то я думаю, що кожне зернятко фактичної інформації в таких справах посуває вивчення нашої літератури наперед, і для того я прошу Вас узяти на себе спеціально сей відділ щодо Москви і за кожний Ваш побут у М[оскві], коли маєте нагоду бути чи в Рум. музеї, чи деінде, виписати хоч одну-дві карточки, що відносяться до сього відділу. Та, крім того, я думаю, що в М[оскві] можна би ще дещо добути. От, напр., що сталося з паперами Гатцука? Адже він в часи «Основи», а може, ще й після, був у живій переписці з українськими діячами. Чи не можна б відтак що добути, а головно треба пильнувати, щоб ті папери не були знівечені, не пішли на обвивання масла, як се часто лучається.
 
Сьогодні одержав Тихонравова і дальші каталоги. Шибанов з біса дорогий, хоч є дуже гарні речі. Якби Вам було можливо, то закупіть мені Соболевського статті о шкільній драмі (50 коп.) і о світській повісті (25 коп.) (гл[ядіть] катал[ог] Шиб[анова], № 12), Якушкіна пісні (1 руб. – катал. 12), Вікторова «Описи рукописей» (1 руб. 25 коп.) і – опис рукописів Ундольського (1 р. – обі катал. 11), Павловы «Критические опыты по истории греко-русской полемики против латинян» (1 руб. – катал. 5), «Грузинские нар[одные] сказки» (40 коп. – катал. № 2), Сковороди «Харьк[овские] басни» (1 р. – катал. 2). Разом се винесе 6 р. 80 коп.,а з Тихонравовим (і пересилкою) около 10 руб., щодо котрих розпорядіть, як знаєте. Цілую Вас.
Ваш. Ів. Фр.
Афан[асьева] не купуйте – я думав, що се збірка відрубна. Щодо букв, я сими днями напишу Вам.
19.02.1894 р. До М. І. Павлика
19 лютого 1894 р. Львів	Львів, 19/ІІ 94
Дорогий друже!
Шлю Вам листок Др[агомано]ва із Росії. Що з Вашою кандидатурою? Тут ходять дивоглядні слухи, буцімто Ви попідписували селян без їх уповажнення. Що про се думати? Що з вічами? Як же се Ви нічого не пишете і не даєте чутки? Кандидувати без агітації, без віч, то ліпше було дати спокій. Впрочім, не берусь судити, тільки рад би знати, яке становище зайняти мені в «Kurj[eri] Lw[owskim]».
Цілую Вас.
Ваш Ів. Фр.
23.02.1894 р. До М. П. Драгоманова
23 лютого 1894 р. Львів	23/ІІ 94
Вельмишановний добродію!
Ваш листок і статейку про Сумцова одержав учора і зараз дав статейку до друкарні. Вона прийшла в пору, коли моя статейка про сю саму працю Сумцова була вже набрана, ну, та се не шкодить, нехай ідуть обі. Тепер доскладується власне 9 аркуш; у 8-му пішли купальські пісні Вашої сестринниці і колядка Вашої сестри, – жаль, що друк нот з причин типографічних треба було відложити до слід[уючої] книжки. В 9 арк[уші] іде Ваша замітка про Житецького, – я лишив криптонім, далі мій реферат про Крумбахерову Візантійщину і статті про Сумцова. 10 арк[ушів] займуть рецензії. Кримський прислав інтересний бібліографічний огляд про Румянцевськии музей, та він піде аж у 3 кн[ижці].
Не знаю, чи інтересує Вас фінансовий бік мого видавництва, та, проте, скажу Вам, як воно тепер стоїть. Правдоподібно, мені не вдається продержати його довше як рік. Кошти дуже великі, 1 кн. коштує звиш 300 гульд[енів], значить, річний бюджет обійдеться, не числячи передруків, щонайменше у 2000 гульд., а се значить – 400 повних подписчиків. На се досі маємо около 140. Чи набереться ще до 200, хто його знає, а решту прийдеться покривати все-таки мені.
Я не хочу говорити про те, яку з тої причини маю гризоту з жінкою, тим більше, що мій теперішній заробіток з «Kurj[era] Lw[owskiego]» (85 гульд. місячно) далеко не вистарчає нам на життя, обіцяний заробіток з «Народу», на котрий ми числили, вийшов зовсім проблематичний, а журнал не дає анітрохи вільного часу, щоб заробити десь збоку на поповнення місячного бюджету.
Що я переніс за отсю зиму, коли траплялося таке, що не було й цента в хаті, – се хіба лишу собі колись як матеріал для якогось експериментального роману. Помимо болю очей, працюючи до 1 – 2 години вночі, я написав дві драматичні штуки для «Бесіди», та коли першу відкинуло намісництво, але то відкинуло основно, яко протизаконну, наскрізь від першої стрічки до останньої (показана громадська господарка по селах і боротьба сільської молодежі, «читальників», з усякими темними силами, показана в спосіб дуже скромний!), то виділ «Бесіди» звернув мені й другу штуку (доля сільського вчителя в горах, про котру я розповідав Вам у Відні), котра вже була перерецензована і мною після вказівок рецензентів перероблена. Мовляв, і сю штуку намісництво непремінно відкине, так що шкода часу її й переписувати та подавати.
 
А се була моя одинока надія бодай на моментальну поправу фінансів (за штуку обіцяли мені заплатити по 150 гульд.). Спасибі Окуневському, що першу з тих штук прочитав і представив намісникові ідіотизм такого рішення, і намісник казав її другий раз предложити, та навряд чи поможе що рекурс від вовка до медведя. Як часто сими часами я завидую небіжчикам або ідіотам!
Завтра надіюсь вислати на Ваші руки першу половину моєї статті, призначеної для «Сборника» болгарського. Прочитайте, може, пригодиться, а коли ні, то будьте ласкаві звернути мені рукопис. Перша частина доторкається притчі о інорозі, а тільки друга – її варіанта, що в рукописах має титул «от книг болгарских». Я цікавий, на Ваш суд про сю роботу, що становить часть моєї дисертації, і, звісно, бажав би бачити її видрукованою в «Сборнику», коли се буде можливим.
«Народу» № 2 я тільки сьогодні (23/ІІ) одержав. На П[авли]кову виборчу кампанію дивляться всі у Львові з юмористичного становища. Я дуже цікавий на його подрібне справоздання в «Народі». В усякім разі фатальне те, що їхав чоловік агітувати і ані одного збору не скликав, ані на однім публ[ічнім] зборі не виступив і не промовив. Він каже вправді, що багато зробив для справи радикалізму в Брідщині, та сам же говорить, що більшість мужиків, з котрими там стикався, до крайності здеморалізовані.
Прийміть поклін і поздоровлення.
Ів. Франко.
23.02.1894 р. До Ф. К. Вовка
23 лютого 1894 р. Львів	Львів, 23/ІІ 94, ул. Глибока, № 7
Вельмишановний добродію!
Щире спасибі Вам за Ваш лист, такий ласкавий та щирий. Він додав мені духу в тих тяжких обставинах, серед котрих мені приходиться жити, і показав мені, що й за атмосферою вічної гризні, клопотів та розчарувань є ще світ, є люди, що хоч, певно, й самі бідують, та все-таки свої клопоти ховають для себе і не вважають своїм обов’язком наділяти своїх приятелів штовшками та ударами. Ну, та не про се річ.
Я дуже рад, що «Ж[итє] і сл[ово]» Вам сподобалося, і рад би його зробити якнайліпшим, хоч боюся, що се мені не дуже-то вдасться. Головно дуже сумніваюся, чи вдасться мені удержати його довше як рік. Тут один чоловічок дає наклад, та все-таки не згоджується на покриття більше як половини дефіциту. Друк коштує багато: перша книжка вийшла більше як у 300 гульд[енів], значить, на рік прийдеться видати около 2000 гульд. По 5 гульд. пренумерати треба би 400 підписчиків таких, котрі б точно все заплатили. Про таке число нема що й думати навіть тоді, коли б рос[ійська] цензура пустила журнальчик у Росію. Досі маємо около 140 пренумерантів, з Росії нема й 10, правда, підписка 12 рублів може хоч кого відстрашити.
З Ваших ласкавих рад щодо розсилки «Ж. і сл.» я користаю остільки, що висилаю 1 н[оме]р Себілоту, Карнуа, Гедоду, Ролланду, Гастону Парі. Карток я не писав, пішлю кореспондентки або листи. Я думаю, що для мого скромного видання вистарчить, якби я получав в заміну «Tradition», «Revue des Traditions» i «Mélusine». Дуже бажав би мати «Romania» і «Revue de l’histoire des religions», та боюсь, що сі видання не схочуть мінятися за моє, а заплатити за них нема відки. Чи не могли б Ви переговорити з д. Г. Парі нащот обміна за «Ж. і сл.», а з Ревіллем то вже й сам не знаю як бути. Побачимо, може, з часом, розживемося на гроші.
Книжечки Gautier-a про Роланда я не знаю, а бачив тільки його велике видання «Les épopées nationales» . Коли книжечка недорога, то купіть і пришліть мені. Та мені здається, що в «Gr[ande] Encycl[opedie]» вже мусить бути стаття про «Chanson». Ходить о те, щоб була основна, популярна і не довга, щоб умістилася в 1 книжку «Ж. і сл.», значить, на 1 – 1 ½ листа друку.
 
Щодо регабілітації Сумцова, то в 2 кн(ижці) ідуть дві статейки про його нову статтю в «К[иївській] стар[ині]» о Олексії Поповичі, одна моя, а друга М[ихайла] П[етрови]ча, котрий прислав свою вчора, коли моя вже була набрана. Взагалі 2 кн. містити буде досить багатий відділ рецензій і критик, втім числі гарну статейку М. П-ча по поводу праці Житецького о думах (статейка написана була первісно для «К. стар.», тож написана дуже делікатно, та все-таки ред[акція] продержала її досить довго і не напечатала), моя бібліографічна стаття про візантійську літературу по поводу видань Крумбахера і т. д.
Надіюсь, що хоч для 3 кн. Ви напишете дещо, хоч би декілька рецензій та бібліографічних звісток про нові видання. Я взяв собі думку подавати в кожнім н-рі систематичний огляд цілого комплекту якогось видавництва, чи то фольклорного, чи літературного, чи історичного, чим дається добрі вказівки для молодих людей, котрі хочуть знайомитися з тими видавництвами. В 1 кн. є огляд «Wisły», в 2 – огляд «Byzantinische Zeitschrift», далі піде «Urquell», «Zeitschrift der deutschen Morgenländischen Gesellschaft», «Zeitschrift des Vereins fur Volkskunde» і т. і.
 
Чи не могли б Ви взяти на себе зладження огляду деяких видавництв французьких, котрі найближчі Вашим заняттям. Я дуже бажав би сього року дати огляд обох «Revues» традиціоністських, а надто «Romania» і «Revue de l’hist[oire] des religions». Також бажалось би дуже подати статтю-реферат про «Histoire littéraire de la France», чи не міг би се зробити Бугель? Треба б розказати коротко історію видання, а відтак, перебираючи том за томом, підносити головно праці ширшого інтересу і матеріали такі, що мали вплив інтернаціональний, а особливо коли промені їх доходили й до нас. Чи повірите, що у Львові в жодній бібліотеці нема сього видання?
Бажалось би також мати статті про поодиноких діячів з переказом бодай змісту їх творів – от, напр., хоч би Maury, котрого праць тепер не можна ніде дістати.
Ну та що я буду Вам морочити голову своїми дезідератами. Вам там видніше, що можете для мене зробити.
Тільки сьогодні посилаю Вам свою белетристику – том оповідань і том віршів.
Щиро поздоровляю Вас і Бугля.
Ваш Ів. Франко.
25.02.1894 р. До М. П. Драгоманова
25 лютого 1894 р. Львів	25/ІІ 94
Вельмишановний добродію!
Посилаю Вам першу частину моєї праці, котру бажав би помістити в «Сборнику». Другу частину пришлю на днях. Вступ я написав по-російськи, решту переписано по-німецьки. Прочитайте і звістіть мене, чи буде могла піти до «Сборника». В усякому разі, коли б праця знадобилась, я просив би по доконанні перекладу звернути мені назад рукопис, бо мій оригінал мушу звернути Віденському університетові, а хотів би з часом перекласти сю статтю і по-нашому.
Дуже мені прикро, що я в попередньому листі розвів перед нами свою особисту трагедію, тим більше, що Ви можете побачити в ній тільки «трагедо-комедію». Я дуже добре розумію, що черв’яки, котрі кожного з нас гризуть, не надаються на замінний товар, а в порівнянні до моєї біди Ваша безмірно більша. Тому прошу Вас не брати мого трагічного листа так трагічно, як я його писав в хвилі моментальної знеохоти.
Ще в попередньому листі я хотів написати Вам про Куліша. Я досі до Росії посилаю «Ж[итє] і сл[ово]» тільки тим, хто замовляє. Кладу цілий н[омер], без обложки, в конверт і рекомендую. Досі всі подоходили. Кілька (до редакцій) вислано під бандеролями (також рекомендованими), і вони також подоходили, хоч не знати, чи всі. Другу книжку думаємо посилати в цензуру, може, пустять. Тоді, звісно, можна буде свобідніше рушитись з розсилками.
А щодо Куліша, то я не гаразд розумію, що мені з ним починати. Найцікавіше, що у нього є, се, певно, листи до нього різних людей – українців і галичан. За ними я й звернуся до нього. А щодо його поезій та перекладів, то я в них не вірю. Ще Шекспір був непоганий, але Байрон зовсім ні до чого, і я такого перекладу, яким він угостив «Правду», нізащо б не друкував. Та й і з Шекспіром ще треба б почекати, бо місця мало.
При тім же Куліш людина вередлива. Скаже мені: нате Вам другу пісню «Дон-Жуана», або «Тімона Атенського», або «Перікла», а я б хотів «Короля Ліра» – і вийде квас. Впрочім, як кажу, я напишу до нього і вишлю йому «Ж. і сл.» та виложу в листі, чого б мені від нього треба, а чого не зможу взяти.
 
Чи не маєте Ви такого впливу на Gaston Paris’a і на D’Ancon’y, щоб написати їм, щоб вони висилали мені Romani-ю і Giornale в заміну за «Ж. і сл.». Я їм н-ри вислав. Може б, вислати ще й до Comparetti? Я бажав би про оба ті журали (їх У Львові ніде нема!) дати такі реферати, як у 1 кн. про «Wisłu», а 2 кн. про «Byzantinische Z[ei]tsch[rift]», т. є. оглянути весь комплект. Ну, та звісно, у Львові се годі буде зробити. У Відні я поробив собі багато виписок, та все-таки не стільки, скільки потрібно для такого реферату.
Кланяюсь.
Ваш Ів. Франко.
26.02.1894 р. До М. I. Павлика
26 лютого 1894 р. Львів	26/ІІ 94
Дорогий друже!
Посилаю Вам Ваші записки. Щодо друку Вашого спростування, то сталася неприємна історія. Ваш рукопис передано Реваковичу, та він зайнятий був у сеймі, і не знати, де її уткнув. Я зладив був переклад з «Діла», та й се десь затратилось. Коли конче настоюєте на тім, щоб ще тепер надрукувати, то я наляжу, хоча мені здається, що ліпше буде дати з «Народу» Ваше справоздання докладне. За се я вже ручу. Допис присилайте.
Через Хойн[ацького] зголосився один пренумерант на «Народ». Висилайте; гор. Купянск, Харьковской губ[ернии], Марии Федоровне Григоровой. Гроші є у Хойн. Чи вислати їх Вам, чи зредукувати Ваш рахунок у Хойн., чи, може, на те конто вислати Вам портретів Др[агомано]ва? Пришліть, будьте ласкаві, зараз «Quem Di odere»! «Бесіда» децидується подати до цензури. Зі з’їздом буду робити, що можна.
Цілую Вас.
Ваш Ів. Франко.
10.03.1894 р. До М. І. Павлика
10 березня 1894 р. Львів	Львів, 10/3 94
Дорогий друже!
Посилаю Вам дві статейки для «Народу» і заразом долучую лист краків’ян, коли Ви подібного ще не дістали. В листі тім віє трохи духом Трильовщини, ходить о приєднанні наших славетних сецесіоністів. Та я думаю, що ті уваги, котрими я обтяжив їх проект, пересувають пункт тяжкості зовсім у інший бік. Я надіюсь, що Ви скажете й від себе дещо на ті проекти.
Рівночасно з сим листом, а може, трохи пізніше буде Вам висланий 2 н[оме]р «Житя і сл[ова]». Др[агомано]ву вже вислано рекоменд[оване]. Прочитайте уважно гімназіальну нужду, чи не буде до конфіскати. Я писав із глибини обурення, під впливом слізних оповідань учеників.
Допис, котрий Ви вислали на ім’я Реваковича, Ревакович узяв і сховав. Містити його не буде, кажучи, що так як воно написано, виходить, що староство має рацію. Чому Ви не вислали на мої руки?
Що се за ідіотизми пописав якийсь піп у «Галичанині» про ревізію у Бородайкевича? Вилайте таке писання в «Хліборобі»! Сьогодні дістав № 3 «Народу», дуже інтересний, особливо стаття Д-ва прекрасна.
Від Олесницького щодо з’їзду ще нема відповіді. Жду з дня на день, а як дістану, зараз піду до Кулачковського і донесу Вам.
Цілую Вас.
Ваш Ів. Франко.
10 – 19.03.1894 р. До М. І. Павлика
10 – 19 березня 1894 р. Львів	
Дорогий друже!
Бачився з Олесницьким. Він радить з нашим з’їздом зачекати до по 19-тім, щоб побачити, що буде з тим, котрий скликають посли. Будь-що-будь, за нами лишається те, що ми їх підбичували.
Кузьмі я висилаю «Ж[итє] і сл[ово]». Кошт (рекоменд[ована] посилка) 6. 50. Значить, 5 гульд[енів] Ваших є ще у мене з тої пренумерати.
Статтю мою про гімназії будьте ласкаві прислати до мене до ред[акції] «Kurj[era] Lw[owskego]» – ми її пустимо там, побачимо, чи легальна, чи ні.
Чи про «Омладіну» Гайнову статтю даєте? Я був би за тим, щоб конче її дати всю – там при кінці прямий зарив до нас, а для українців буде дуже навчаюча.
Чи одержали 2 кн[ижку] «Ж. і сл.»?
Цілую Вас.
Ваш Ів. Фр.
11 – 19.03.1894 р. До М. П. Драгоманова
11 – 19 березня 1894 р. Львів	
11/3
Вельмишановний добродію!
Даруйте, що пишу так коротко, але я втомлений і зайнятий різними роботами, так що формально приходиться викрадати хвилю часу на написання листа. Щодо Вашого плачу на моє самодурство з поміщенням Вашої статті про Житецького, то даруйте, але і Ви тут винні тим, що знаючи, що стаття є у мене і я маю намір її друкувати, не остерегли мене й одним слівцем: не друкуй! Ваша ремонстрація прийшла запізно, так що примітки Вашої я не міг дати, бо вже перед тим була редакційна, котра від біди виражає те саме.
До Сумцова я не писав і перепрошувати його не вважаю потрібним, бо з змістом і формою Вашої першої замітки зовсім згоджуюся.
№ 2 «Ж[итя] і сл[ова]» вислав Вам учора рекомендований, чень не пропаде. Чи до № 3 дасте дальшу часть «Хартій»? Коли дасте, то прошу слати якнайшвидше, бо треба прискорити друк, адже й так уже запізнилися о цілих 10 день. Читанку Барв[інського] я вислав Вам також рекоменд[ованою] бандер[оллю]. Чи одержали?
З моїми драмами ще кінця нема. «Рябина» як лежить, так лежить у цензурі, а «Учителя» «Р[уська] бесіда» дала врешті переписати і подасть його сими днями туди ж. Я тим часом скінчив переробку Кальдеронового «Alcalde de Zalamea». Як думаєте, пустить його поліція та цензура польська? Якби пустили, то я мав би повну сатисфакцію за обі мої оригінальні штуки, хоч плата за переробку мізерна – 50 гульд[енів].
Чи нема у Вас IV тому «Літописі» Величка, в цілім Львові не можу найти екземпляра. І чи є де яка студія про його джерела? Мені б сього треба до одної невеличкої роботки.
19/3
Лист отсей написаний був ще перед тижнем, та я не висилав його, бажаючи рівночасно вислати другу частину своєї роботи. Тільки вчора я вспів переглянути відпис до кінця і сьогодні висилаю під реком[ендованою] бандероллю. Вкладаю також брошурку Лучаківського – передмову до «Читанки» для V кл. Самої читанки ще не маю, то як добуду, то вишлю Вам. Ся брошурка нас з жінкою перейняла страхом. Ну, як нашим дітям прийдеться визубрювати всі оті глупості! Якби Ви хотіли написати на неї критику, то я б Вам вислав швидко і текст «Читанки».
№ 3 «Ж. і сл.» вже друкується. «Хартій» для сеї книжки не шліть. Я хочу в ній підігнати наперед статті Остапа, «Будду» і вірші, скінчити «Новика» і «Купала» і дати дещо з прози «Із уст народу». Надто я розпочав друк Софоклового «Едіпа», котрий зайняв більше, як аркуш.
 
Ваш суд про Лесині пісні мені не видається справедливим: все-таки се найбагатша досі збірка купальських пісень, зібраних в одній околиці, і між ними багато є досі не звісних, бодай не звісних яко купальські. Не зовсім годжусь і на Ваш суд про Маковея. Він певно талант не перворядний, та все-таки талант, а «Новик» найлучче з усього, що він досі написав, і хто зна, чи напише що луччого. А щодо стихотворної форми, то, по-моєму, вона зовсім добра.
Варто б нам колись порозумітися докладно в тім згляді: які у Вас критерії при оцінюванні віршів і поезії, а які у нас, а се могло б статися тоді, якби Ви взяли на себе труд розібрати, par exemple, які-небудь галицькі вірші і порівняти їх з українськими. Я дуже радо напечатав би таку роботу, хоч би й трохи обширнішу. Щодо підпису Кралицького, я запитував тут його знайомих кореспондентів з «Галичанина», а вони відносилися до нього. Він не мав нічого проти друкування його фамілії. Решта його записів піде в сій книжці.
Празького «Кобзаря» у мене нема, та в нім була п’єса про Полуботка, про котру ми колись з Вами кореспондували і котру я вважаю не шевченківською. Звісно, щодо форми се зовсім не дума, а так собі мотання коломийковим складом: і про Полуботка там тільки сказано, як кіт наплакав. Огоновський, здається, викинув сю «думу», – не маю в тій хвилі його під рукою, та зараз же в книгарні погляну.
 
Я даю в сій книжці свою статтю «Шевченко героєм польської революційної легенди», котра колись лежала довго в редакції «К[иевской] стар[ины]» (в менше обробленім виді) а на котру натяк я дав був у «Зорі» 1886 р. Я цікавий, що Ви про неї скажете. Я пришлю Вам аркуші зараз по видрукуванні.
Жінка моя засіла тепер до роботи. Хоче зладити збірку казок для дітей і в тій цілі перечитує всі збірки, які є у мене. На перший раз вибирає казки звірячі. Маємо надію, що коли не «Просвіта», то Тов[ариство] педагогічне видасть сю книжечку. Та боюсь, що се буде не так-то швидко, бо діти дають їй мало спокою, а здоров’я її не таке, щоб могла разом зо мною сидіти до 1 години півночі.
Бігеляйзен передав мені досить багату збірку казок жидівських. Дуже б хотілось би їх виперти ще сього року, та не знаю, як поміститися.
Як буде з Вашими «Хартіями»? Вони, певно, сього року не скінчаться? Якби не було їх більше як 3 глави, то можна би дати по одній главі в кожній книжці, щоб довести до кінця. Будьте ласкаві, напишіть про се, щоб я міг обчислитися з місцем. Мені треба скінчити в 2 півроці «Будду», «Едіпа», «Роланда», першу часть свого роману і вірші. Ті останні я думаю відразу вперти в 4 кн[ижку] (всі світські). Роману прийдеться дати в дальших книжках по 3 глави (2 – 3 аркуші), «Роланда» тепер іде 20 тирад, а в двох слід[уючих] книжках мусить скінчитися, значить, треба буде дати по 80 тирад. Остапову статтю доведено до 1848 р. (також у 2 кн.).
Здоровлю Вас щиро.
Ваш Ів. Франко.
19/3
Полуботко є у Огоновського [т.] І, 248 – 49. В нотці пише Ог[оновський] (І, 308 – 309), що, по думці Кониського, сей твір не є автентичний Шевченків. Сам Ог., мабуть, прихиляється до думки про автентичність сеї вірші.
15.03.1894 р. До Франтішека Ржегоржа
15 березня 1894 р. Львів	Львів, 15.III 94
Дорогий друже!
До Праги я висилаю тільки 3 екз[емпляри] «Житя і слова»: Вам, докторові Полівкові і Зібртові. «Českeho Lidu» досі не одержав. Якби доктор Зібрт схотів мені прислати – хоч би a conto моєї статті – весь комплект свого видання, то я дав би про нього обширний реферат, такий як про «Wisłu» i «Byzantin[ische] Z[ei]tsch[rift]». «Čas[opis] «Česk[ého] Mus[ea]» є у нас в університеті і в Оссолінеум, то обмінюватися не потребую, а комплект для «Museum» колись сам привезу.
У мене є до Вас просьба. Хотів би в № 3 дати портрет Rački. Портрет його друкувала «Zlatá Praha», так чи не можна би там дістати кліше, і скільки би воно коштувало? А може би, ліпше там дати видрукувати портрет на картоні (600 екз.), і скільки би се коштувало? Будьте ласкаві про се розвідати. Я мав велику охоту приїхати до Праги, та біда з грішми. Ну, та колись-то воно буде.
В одній з дальших книжок «Ж. і сл.» я хотів би дати портрет і біографію Гавлічка. Звертаю на се Вашу увагу. Ви обіцяли мені зладити таку біографію. А може, там є який спеціаліст, котрий би се хотів зробити, розуміється, без гонорару, бо «Ж. і сл.» стоїть слабо і не платить нічого.
Даруйте, що так мало відписую на Ваші щирі і сердечні листи, але Ви знаєте, який я зайнятий і як тяжко мені прибратися до кореспонденції. А ще до того очі болять.
Коли Ви знайомі з д-ром Полівкою, то просіть його, чи не міг би прислати мені відбиток із деяких своїх праць.
Цілую Вас сердечно.
Ваш Ів. Франко.
16.03.1894 р. До Ф. К. Вовка
16 березня 1894 р. Львів	Львів, ул. Глибока, 7. 16/III 1894
Шановний добродію!
В «Literarisches Centralblatt», № 11, є оголошення книгарні паризької Н. Walter, Rue Bonaparte 59, що продає за prix du faveur книжки: Bibliotheque grecque vulgaire: «Exploits de Digenis Acritas» за 12 фр[анків] і «Mystéres de la Passion» p. Arnoul Greban, ed. par G. Paris за 5 фр. Коли б Вам се було можливо, то закупіть для мене отсі книжки. Особливо потрібна мені друга. Гроші зараз по одержанні книжок Вам зверну.
Чи не можна б там дістати Maury «Légendes pieuses du moyen âge» або того річника «Revue des questions historiques» (здається, 1856), де була його стаття про св. Михайла і страшний суд? Чи дістали вже «Ж[итє] і сл[ово]» і мою белетристику?
Цілую Вас.
Ів. Фр.
22.03.1894 р. До М. П. Драгоманова
22 березня 1894 р. Львів	22/3 94
Вельмишановний добродію!
Картку Вашу і лист з 19 марта одержав сьогодні, 22/3. Якраз 19 я писав Вам лист, котрий Ви вже мусили одержати.
Про з’їзд з 19 пишу Вам коротко, надіюсь, що Ви вже будете мати в руках реферати часописів. Ми оба з Дан[иловичем] і з порадою П[авли]ка ухвалили собі держатися в резерві і тільки, коли б усі згодилися на першу точку (зовсім «новоерівську»), тоді виступити зі своєю критикою тої точки. До сього не прийшло, бо народовці зараз зчепилися з москвофілами на тій точці.
Я виступив в ролі примирителя і вніс, що позаяк ся точка є головна кість незгоди і позаяк на ній годі обом сторонам примиритися, а й ми, радикали, зі свого боку маємо проти неї багато замітів, то найліпше буде сю точку пропустити і розпочати слідуючу точку словами: «Ми, галицькі русини». Сей внесок многі мужі довір’я зразу прийняли за Witz – і розсміялися, та швидко, при дальших безплодних дебатах, пізнали, що Witz був серйозніший, ніж їм здавалося. Москвофіли перші готові були на нього пристати, та народовці з Романчуком не згодилися зо страху перед Барвінським, котрий, мовляли, зараз закричить, що ось Романчук вирікся народності.
На сім пункті товкли-товкли воду в ступі і ні до чого дотовктись не могли, і остаточно скінчилося на тім, що прийнято мій внесок, щоб відложити рішення сеї справи до слідуючих зборів, на котрих має бути предложена до ухвали спеціальна програма політичної акції, вироблена на підставі тих точок, на які сей з’їзд згодився.
Для виробу тої програми вибрано комісію з 5 послів, тих, що скликали сей з’їзд, а вони мають собі добрати ще 5 людей; в тім числі запропоновано і мене, так що в комісії було б 2 радикали, я і Окуневський. Я думаю, що коли не дасться оминути національну кліпу, то найпростіше буде покласти національне profession de foi всіх трьох партій поряд не як пункт програми, а як вступне речення вроді:
Ми, русини народовці, вірячи в те і те…
Ми, русини радикали, бажаючи того і того…
Ми, чорт зна хто, і т. д., – а за тим уже:
1) стоїмо, чи сидимо, чи лежимо і т.д.
Інтересно ще ось що. Коли різні люди почали були творити поправки до стилізації § 1 декларації, то і ми з Дан(иловичем) уложили свою стилізацію в тім роді:
«Стоїмо на основі русько-укр[аїнської] національності, хочемо, щоби наш русько-укр. народ розвивався самостійно і рівнорядно з другими народами слов’янськими, супротивляємося всякому надуживанню віри і обряду в цілях політичних і винародовляючих і признаємо, що тепер Австрія дає найліпші умови для розвою русько-укр. народу і через те хочемо в нашім власнім народнім інтересі її підпирати».
 
Задля незгоди Романчука з Кулачковським, котра робила всяку дальшу дискусію неможливою, ми свого проекту не оголосили, але деякі попи, і то навіть гарячі клерикали, котрим ми приватно читали свій проект, говорили, що радо згодяться на нього.
Може, й те цікаво Вам буде знати, що коли була мова о голосуванні партіями і пропоновано стати кожній партії осібно (до того не прийшло), то до радикалів призналося 5 чи 6 людей, крім нас, в тім числі 2 попи. Взагалі я думаю, що ми своїм виступом на з’їзді не то що не оскандалили своєї партії і не попустили ані на крихту зі своїх принципів, але противно, зискали чимало в опінії учасників. Ми забирали голос в найдразливіших моментах, говорили коротко і до речі і кілька разів прямо попихали дискусію з мертвого пункту, на котрім вона грозила застрягнути. Жаль, що Окуневського на з’їзді не було, та заразом дивно, як він міг ураз з Романчуком і тов[ариством] пристати на ту першу точку, о котру з’їзд розбився.
Жінка моя тріумфує по поводу Вашої картки з осудом на «Хмару», котру вона також уважала дуже слабим твором. Та, проте, я дав її як стилістичний фейерверк. Добре Вам казати: не друкували б, то мав би чоловік науку. А я з досвіду знаю, що науки б чоловік не мав, а невидрукування повело б за собою війну з Пчілками, для мене зовсім не пожадану, а остаточно довело б і до формального страйку з їх боку. На що мені того? А «Хмара» все-таки скандалу не робить, читається з інтересом і при кінці робить навіть деякий ефект. Що все воно не глибоке – що ж порадиш! По-моєму Колесси вірші ще плиткіші, та я також дав їх, – нехай ідуть.
 
«Зорю» Вам висилаю. Напишіть, чи одержали другу часть моєї статті для «Сборника» і «Поетику» Лучаківського.
Прочитав сьогодні «Харьковские басни» Сковороди і бачу, що сей «старчик» мав неабиякий талант писательський. Що Ви скажете на те, якби я переклав ті «басні» (звісно, без моралізацій) і напечатав у «Ж[иті] і сл[ові]». Їх усього 30, і вони війшли би в 1 н[оме]р.
Не знаю, що Вам сказати про «Русскую жизнь». Про русинів у ній печатав статті Василевський і я не знаю, чи міг би я потрафити під лад цензурі, та й Вас[илевський] міг би се вважати за конкуренцію собі. Відки Ви взяли, що я ще й досі пишу до «Kraju»? Я перестав до нього писати ще, мабуть, в 1888 році і тепер взагалі нікуди не кореспондую. Тепер мене просять писати в чеські радикальні «Rozhledy» в Хрудімі, і я, мабуть, скорше зважусь писати туди, ніж у Петербург, де непремінно прийдесь крутити і хитрити.
«Руська бесіда» просить мене зладити для вистави брошуру про розвій і стан руського театру. Я задумав при тій нагоді дати короткий огляд нашого давнього театру, а також театру на Україні. Чи не могли б Ви мені вказати для сього деякі джерела, особливо для історії укр. театру від Котляревського до ери Кропивницького? Адже се зовсім темна історія.
Поздоровляю Вас щиро.
Ваш Ів. Франко.
Приписую ще звістку, що всі галицькі часописи руські, значить, «Дзвінок» і «Зоря», що досі допускалися під бандеролями в Росію, тепер «безусловно воспрещены», і всі номери з границі позвертали назад. Для «Зорі» се великий удар. Вона мала на Вкраїні щось з 600 підписчиків, утроє більше, ніж у Галичині. Інтересно, що «Ж. і сл.», висилане під бандеролею, правда, до публ[ічної] інституції (Политехнический музей у Москві) дійшло. Не знаю, чи дійшло до «K[иевской] стар[ины]», куди я також висилаю.
22.03.1894 р. До А. Ю. Кримського
22 березня 1894 р. Львів	Львів, 22/3 94
Дорогий друже!
Два Ваші листи і посилки одібрав. «Голістана» виривки з першої книжки вже надруковані, решта піде в слідуючий №.
Та все-таки я жалкую, що Ви вибрали сього мізерного Сааді; не знаю, чому ті перські лірики та моралісти à la Гафіз, Сааді і др. мені такі противні, похожі на римського Горація і на наших тупих буржуа, у котрих брак страсті і моральна імпотенція вважається верхом премудрості. Покиньте к бісу тих мудреців а візьміться до поетів, котрі навспражки вміють любити і ненавидіти, дуріти і боротися, плакати і сміятися.
Я читав у німецькому переводі кілька виривків із Казвіні «Іскандер-наме»; знаєте, там є гарні речі, як, н[а]пр., епізод про мандрівку Іскандера з Хіддером до джерела живої води – глибока штука і гарно розказана. Чому б Вам не поперекладати кілька таких речей? Виривків з «Бустана» я, мабуть, зовсім не буду друкувати. Чи знаєте, що Сковородині «Харьковские басни» десять раз глибші і краще розказані, ніж Саадієві?
Дивно мені й те, що Ви пишете про життєпис Фірдоусі. Давати вірш Гейне замість прозової життєписі абсолютно не можна. Може, сей вірш де в чому й схожий з прозовим оповіданням Девлет-шаха, та все-таки він по-гейнівськи прикроєний, кокетливий і, оскільки знаю, де в чому фальшивий. Краще вже взяти та перекласти статтю про Фірдоусі з лексикона або з літератури Корша-Кирпичникова.
Щире спасибі Вам за прислані книжки. Досі вспів прочитати тільки Сковороду і думаю його байки дати перекладом в «Житі і слові» (без моралізацій). Попова книжку про полеміку з латинами купіть; книжка Павлова – се тільки розбір тамтої.
Ви пишете, що купили для нас чай, а ми його досі не одержали. Що се за притча? Ваш рахунок виглядати буде ось як: від Вас прийде мені: за 1 екз[емпляр] [«Житя і слова»] у конвертах 12 р., за 2 екз. під бандероллю по 5 руб. – 10 р., разом 22 руб. На се Ви вже видали, як самі вирахували, 19 р. 10 коп., лишається 2 р. 90 коп. Попов коштувати буде 1 р. 50 коп. Чи не можна б там де дістати Тихонравова розбір Галаховської історії руської літератури (мабуть, 19-те присуждение демидовських наград) і Потебні розбір пісень Головацького (чи 20-те і 21-е «Присуждение»). Вони коштують небагато. У книгарні Глазунова повинні бути. Екземпляри «Ж[итя] і сл[ова]» до Політехн[ічного] муз[ею] висилаю сьогодні.
 
Котляревського «Ода Сапфо», про котру Ви згадуєте в своїй статті, дарована Румянцевському музеєві 1868 року Є. Бецьким. З того ж дару є й листи Квітки; якщо не друковані, то спишіть хоч для 4-ої книжки.
Портрет Бодянського, думаю, підійде до «Житя і слова», та тільки я не знаю, коли ще він піде. В 3 книжці я хочу дати портрет Рачкі, в 4 [книжці], мабуть, піде Горнік або наш Малиновський, так що Бодянський пішов би аж у 5 або 6 книжку. В 3 кн., крім «Голістана», піде вся Ваша стаття про музей і рецензія на Германа. Дальших частей статті про музей жду нетерпливо. Перша мені дуже сподобалась, хоч деякі суперлятиви прийдеться злагодити. Думаю, що за те не прогніваєтесь.
З обгортками до книжок «Житя і слова» такий клопіт, що ті екземпляри, котрі призначені для висилки в конвертах, обгорток не мають. При 3 книжці вийде титул і зміст першого тому, і треба зараз дати переплести. Екземпляри, висилані під бандеролею, звісно, в сорочці.
Щодо того, чи надовго вистарчить нам набоїв, то можу Вам сказати, що матеріалів етнографічних і історико-літературних у мене є найменше на 4 роки. І за опрацюванямн, певно, діло не стане. З белетристикою трохи швах, ну, та тут можна латати перекладами.
 
А ще ж треба Вам знати, що я сам-самісінький, хіба при помочі хворої жінки, веду весь технічний бік видання, коректуру, перегляд рукописів, кореспонденцію і заграничну розсилку, при тім (для свіжого повітря задля жінки і дітей) живу півтора кілометра від міста і мушу щодень бігати щонайменше 2 рази там і 2 рази назад, іноді й 3 рази і більше, мушу півдня сидіти в редакції «Kurjera Lwowskiego» і писати січку для щоденної газети, а другого півдня бавити дітей, котрі не дають ні писати, ні читати, так що до своєї роботи сідаю тільки о 9 або 10 годині ночі і сиджу до 12, 1 або й до 2, а в додатку ще й очі в мене болять, то будете мати образ тих обставин, серед яких виходить «Житє і слово».
Та се ще не все. Докторський екзамен минувшого року коштував мені багато, прийшлось запозичитися; слабість жінки і виживлення дітей також коштують, а заробіток мій при «Kurjerze Lwowskim» далеко не вистарчає. Досить буде сказати Вам, що місячний бюджет моїх потреб виносить minimum 120 гульд[енів], а в «Kurjeri Lwowskim» я заробляю 85. Приходиться заробляти збоку, і тут «Житє і слово» стає мені подвійною перешкодою. Раз, тому, що само вимагає чимало праці, а по-друге, тому, що за нехибний дефіцит прийдеться при кінці року заплатити здорову суму грошей. Підписчиків досі є ледве 160, т. є. не сповна половина того, скільки б треба, щоб видання покрило кошти.
 
Я кинувся було на драматичне поле. Поводження моєї драми «Украдене щастя» (при котрій конкурсове жюрі обікрало мене на 100 гульд[енів], давши першу премію і другу премію штукам зовсім слабим, котрі не можуть держатися на сцені) заохотило мене, «Руська бесіда» згодилася платити мені за оригінальну штуку, заповнюючу вечір, по 150 гульд., а за переробку по 50 гульд. Я зладив дві штуки оригінальні. За першу заплатили, та цензура поліційна її заборонила. Тоді «Бесіда» відкинула й сама другу і не платить і за третю (переробку Кальдеронового «Заламейського війта»). От Вам і заробіток!
Якби Ви знали, якою важкою драмою робиться в таких обставинах щоденне життя чоловіка! Ну, та бог з ним! Довголітня практика навчила мене резигнації, хоч і не суфічної, а такої, котра одним потішається: повіситись завше матимеш час. Почекаємо, аж положення зробиться зовсім безвихідне, а поки що – ostro, śmiało, bez przytomności, як каже поляк.
Даруйте, що розводжу перед Вами свою особисту трагедію. Давно хотілось Вам за Вашу щирість відповісти такою ж, не моя вина, що вона виходить така нечумазна. Шлю Вам свою фотографію нового фасону і досилаю марок. Цілую Вас щиро.
Ваш Ів. Франко.
21 – 26.03.1894 р. До М. І. Павлика
21 – 26 березня 1894 р. Львів	
Дорогий друже!
Даруйте, що так шматочками ціджу сю статтю! Вчора несподівано заскочила мене нарада комісії мужів довір’я, котра забрала весь полудень до 9 вечора. Результат скажу коротко: всі згодилися на такий 1 пункт:
«Стоїмо на грунті малоруської національності і хочемо дальше на ній розвиватися свобідно яко рівноправний в Австрії народ, остаючись при своїй вірі й обряді, вірний австр[ійській] державі і цісареві».
На пропоновану мною стилізацію віри і народності таку, як ми зложили з Дан[иловичем], ніхто не хотів пристати, Окуневський також ні. Остаточно зроблено ту концесію, що замість віри батьків вставлено «свою віру», причім виразно заявив Романч[ук], що віра не становить перепони в політичній акції, а я заявив, що під словами «своя віра» можна розуміти implicite й безвір’я, на що всі згодилися. Прошу розміркувати стилізацію сеї точки і донести мені, чи можете на неї згодитися?
Сеї ухвали поки що публікувати не можна. Вчора вибрано комітет з 3 мужів (Романчук, Кулачк[овський] і я) для виробу спеціальної програми акції – сьогодні перше засідання. Другий з’їзд мужів довір’я, тим разом уже не іменованих, але вибраних кожною партією, означений на 14 мая.
Цілую Вас щиро.
Ваш Ів. Фр.
28.03.1894 р. До М. І. Павлика
28 березня 1894 р. Львів	
Дорогий друже!
Шлю кінець статті про з’їзд. Ваш учорашній лист зробив мені клопіт.
Звісно, в комісії угодовій я виступаю в імені своїм, а не в імені партії та й особисто не обов’язуюся ні до чого, та все-таки стараюся не тільки боронити принципів партії, але ввести якнайбільше з нашої програми в програму спільної роботи всіх партій. Може бути, що Романчук поступає не зовсім щиро, та все-таки пам’ятайте, що діло тут не в Романчуку, а в цілім загалі русинів, у провінції. Коли москвофіли пристають на малоруську основу, то я не бачу, щоби то шкодило нам пристати на свою віру і свій обряд, що прецінь нічого не перешкодить нам друкувати наукові статті про віру і релігію. Не забувайте, що тут ходить передовсім о політичну декларацію (у нас, на нещастя, віра є так само політичною признакою, як азбука і календар), а не ограничування наукової роботи.
Впрочім, коли партія заявить, що до моєї акції в комісії (до котрої я не пхався і не був партією делегований) не має довір’я, то я виступлю. Для того я жалую, що Ви, подаючи мені ухвалу Вашої наради, не подали заразом: з чим не годитеся в новій стилізації і для чого? Може би, ще відповідно до Ваших уваг можна ту стилізацію переробити. А д[ня] 21 апр[іля] може бути запізно.
І взагалі мені видається трохи смішним те, що Ви кажете, що 21 хочете ще нарадитися, як Вам віднестися до всеї тої угодової акції. Адже Ви самі (замітьте без мене!) заініціювали її. Я думаю, що, раз пішовши на сю дорогу, треба йти до кінця, а то всі скажуть про нас, що ми капризні діти, а не люди, спосібні до якої-небудь політики. Замітьте також і те, що тут ходить о коаліцію, а не о фузію партій, значить, партії і їх організації лишаються по-старому, а ходить тільки о зсолідаризування їх до політичної діяльності.
Комісія, вибрана з’їздом, поручила трьом людям з-поміж себе: Ром[анчуку], Кулачк[овському] і мені виробити програму акції. Я подав проект, Ром. подав свої поправки до нього. Сьогодні наради. Оба проекти і результат нинішніх нарад закомунікую Вам сьогодні. Друкувати з сього не можна нічого.
 
Ваша «Одіссея» робить страшенно прикре враження. Невже Ви не чуєте того, що самі себе ріжете?
Цілую Вас.
Ваш Ів. Франко.
9.04.1894 р. До М. П. Драгоманова
9 квітня 1894 р. Львів	Львів, 9/4 94
Вельмишановний добродію!
Даруйте, що на Ваші три листи з 10, 17, і 22 марта відповідаю тепер разом. Я дуже був зайнятий, а що приходилось писати довший лист, то й відкладав з дня на день. Та тепер годі відкладати, а то Ви подумаєте, що я вже по вуха заліз у яку-небудь «новішу еру» абощо.
Щодо першого пункту в стилізації децемвірату, то я й сам бачу, що його годі буде удержати, і тоді ж на нараді говорив, що мої сопартійники на нього не згодяться. Окуневський може Вам посвідчити, що я довго супротивлявся пунктові про віру і обряд, але ніхто, не виключаючи й Ок[унев]ського, не попер мене, а Романчукова концесія «свого» зам[ість] «батьків» була одиноким, що я міг витиснути. Що те одиноке – гнилобоке, се бачу не тільки я, але бачить, мабуть і Романчук, та він все-таки не згоджується зовсім пропустити сей passus зо страху перед Барвінським і його клерикалами, котрі, мовляв, на тім пункті потягнуть за собою попів і розіб’ють угоду. Та попи, я сказав се йому зараз, будуть так само противні і теперішній стилізації, вони домагаються «католицької віри», та й годі.
Загалом, здається, всі тепер бачать, що стилізація 1 пункту децемвірам не удалася і що новий з’їзд чи нове засідання децемвірів будуть мусили ще раз над нею ламати собі голови. Задля того я думаю, що публічна критика тої точки нічого не може зашкодити.
Щодо мене особисто, то на першім засіданні децемвірів я по довгім опорі для того тільки пристав на сю стилізацію (з застереженням, що чиню се не в імені партії, а від себе і лишаю за собою право поновити дискусію, коли одержу від партії категоричні вказівки), бо бачив перед собою лиш один вихід, супроти згідності всіх прочих членів – покинути дальше балакання і вийти.
З другого боку, почувши Романчукові пропозиції щодо виконання точок декларації, пропозиції зовсім – делікатно кажучи – наївні, я подумав, що, може, ліпше буде провести нашу програму практичної діяльності, котра властиво надає тій декларації політичне значення, є перекладом її з догматики на мову політичну. Задля того я й прийняв вибір до комісії трьох, що мали зайнятися виготовленням сеї програми, і зараз же на слідуюче засідання предложив свій нарис програми, в котрім зібрав коротко мінімальну програму нашої партії.
 
Нарис той посилаю Вам in originali. Поправки синім чорнилом пороблені під час дискусії. Над тим нарисом метикували москвофіли, метикував і Романчук. Ром[анчук] по 3 днях випрацював свій власний нарис програми, котрий Вам також шлю in originali.
Дебати над сими нарисами тривали щось з 5 годин. Москвофіли пристали на мій нарис щодо І цілком, щодо II цілком (з заміною «мас робочого люду» на «мас народних», щодо III, що становить головну точку практичну, були за тим, щоб «комітет виконуючий» складався з 5 або 7 членів, вибраних партіями в той спосіб: москвофіли вибирають 2 (resp. 3), народовці і радикали разом 2 (resp. 3), а ті 4 (resp. 6) вибирають собі самі п’ятого (resp. сьомого) «миротворця», безстороннього, чи що. Романчук не хотів на се пристати, і оба вони з Кулачк[овським] довго дебатували над тим, як би то зробити, щоб радикали в тім комітеті не були «ein Zünglein an der Waage».
Я слухав їх дебати сміючись і в кінці вивів їх з клопоту тою увагою, що в тім комітеті не буде ходити о ніякі ухвали ані о голосуванні, тільки о порозумінні. Над проектом Романчука, що написаний олівцем, навіть не дебетовано, і стало на тім, що комітет виконуючий складався б з 5 членів: двох народовців, двох москвофілів і одного радикала. З Романчукового проекту прийнято деякі ріа desideria, зазначені значками v, v.
 
Я не буду обширно розказувати Вам ходу дебатів над кожною точкою, скажу тільки загально, що супроти моїх аргументів Ром. відступив від порушування в 1 програмі другий раз віри і обряду, а пристав на протест против конфесійності в школах в II с[тилізації?]. Мені здається, що се хоч потроху відломлює вістря неполітичній точці 1 декларації.
Заходять тут деякі важні питання, як ось:
1) чи можлива згода партій на такій програмі і яких саме партій? Мені здається, і під час нарад се підношено виразно, що елементи сервілістичні à la Барвінський і Вахнянин і клерикальні à la митрополит сюди не пристануть – не з конфесійних причин, а задля соціального, хлопського і опозиційного характеру програми. Зізолювання митрополита, – се були слова Романчука, – повинно бути нашою метою.
Що й многі народовці, котрим встидно числитися до барвінщаків, не радо приймуть сю програму (перший Ром., як бачите з його проекту, мов кіт довкола сала, старався облізти довкола права загального голосування), се певна річ, та, проте, я думаю, що коли б сю програму ухвалено, народовці по провінції бодай не сміли би шкодити радикальній агітації політичній та соціальній, а декотрі стали б, може й, попирати її. Взагалі я думаю (і знаю се від деяких людей з провінції, котрим я показував сю програму), що ухвалення її підняло б духу, направило б трохи ту деморалізацію, котру розілляла по провінції «нова ера».
 
Чи щиро чи нещиро підпишуть народовці, москвофіли і радикали 1 точку декларації, то все-таки я думаю, що на програму можуть усі пристати щиро, а се був би для наших думок зиск і для нашої роботи значне улегшення.
2) Чи для радикальної партії вийде з того яка користь? Тут справедливо Ви ставите питання ширше: чи взагалі для радикіальної партії пожадана згода? По думці наших «молодих», бодай по думці давнішій (вони зміняють свої думки досить живо), згода така зовсім непожадана, бо вона завсігди вийде на те, що радикали піддавати будуть другим партіям свої ідеї, т. є. будуть зміцнювати ті другі партії, а самі нічого при тім не зискають.
Я не знаю, наскільки Ви вважаєте сю думку правдивою, та я вважаю її надто тісно партійною і вузько опортунною. Мені не ходить о партію, тільки о цілі, що стоять в програмі партії, а чим більше людей нам удасться запрягти до виконування тих цілей, тим ліпше. Впрочім, і з погляду партійного коаліція, котра тут робиться, не є ніякою абнегацією для нашої партії. Коаліція обов’язує тільки в рам[к]ах програми, а поза нею кожна партія лишається при своїх думках і поглядах.
Я думаю також, що помимо всяких дебатів Ром. і Кулачк. о «Zünglein an der Waage» – наш делегат в комітеті виконуючім буде мати дуже важний голос, а коли се, може, й не доведе до многих позитивних здобутків, то в усякім разі може охоронити русинів від многих скандалів, а й се щось значить. Чи удасться сим способом здобути радикалам хоч пару мандатів до сейму і хоч один-два до р[ади] держ[авної] – се бог знає, вже для того, що при теперішнім брутально-неконституційнім режимі у нас взагалі ще питання, чи хто-небудь із скоалізованих русинів здобуде хоч один мандат.
Отсе і все, що я мав сказати Вам de politicis. Оба нариси програми будьте ласкаві, перечитавши, вислати з своїми увагами Павликові з тим, щоб він вислав їх мені назад. Можете також закомунікувати йому із отсього мойого листа, що вважаєте відповідним, а хоч би і ввесь лист. Я з браку часу тільки коротко пишу йому про сю історію.
Величка одержав, спасибі Вам, і найшов те, чого мені потрібно.
З моїми драмами ще нема кінця. Кілька днів тому назад я був в справі тих драм у гр[афа] Станіслава Бадені, брата намісника (на його жадання), і мав з ним досить цікаву розмову de politicis. Граф запевняв кілька разів, що вірить в щирість і чесність Барвінського, і тільки Барвінського, дуже іронічно відзивався о згоді, не вірив в зріст нужди мужиків і бачив для русинів одинокий вихід в тісній коаліції з правительством. Як бачите, предвосхитив те, що сказав Вахнянин у раді держ[авній]. Чи, може, Вахн[янин] тільки повторив те, що йому натуркано.
 
Щодо запросин на конгрес літераторів руських, то се мені дивно, що Вас запросили, а тут, у Львові, ніхто таких запросин не дістав. Звісно, якби Ви могли приїхати, то се було б дуже добре, особливо якби на той конгрес приїхали деякі українці.
А щодо карти етногр[афічної], то, навіть, якби Ви могли за неї взятися, то я не радив би Вам мішатися в те діло, бо тут, очевидно, є якесь свинство. Адже ж карту Величка давно прийняли і одобрили, так чого ж іще хочуть? Хіба того, щоб ущипнути йому дещо з того мізерного гонорару?
Ваші замітки про Огон[овського] і Кудринського одержав і радо поміщу їх у сьому н[оме]рі, коли тільки буде місце. З місцем клопіт. Дав звиш аркуша «Едіпа», аркуш Остапа, аркуш Кримського про Румянц[евський] музей, звиш аркуш моєї статті про Шевченка, от Вам і завалений н-р.
Тепер кінчиться «Новик» (також аркуш), треба дати «Вірші великодні» (також буде з аркуш), скінчити Купала, також мало що не аркуш, а надто хотілось би дати збірку пісень про Кошута і кошутську війну. Я вже повибирав те, що є друковане у Голов[ацького], Кольберга і по часописах, а також те, що у мене є в рукописах. У Вас, певно, будуть ще деякі варіанти, а може, й цілі пісні яких нема у мене, та я боюсь і просити Вас, щоб Вам не завдавати надто много труду з шуканням. Але коли б Вам се було можливим вишукати для мене ті пісні, то я був би Вам дуже вдячний.
Хочу в сьому н-рі дати портрет Рачкі. Чи не попадалась Вам де-небудь добра стаття про нього, котру б можна зреферувати? Бо я не стрічав, та, правду кажучи, не мав часу шукати.
Вовк прислав французьку книжечку Gastona Paris, де є стаття про Роланда, але не пише нічого. Мабуть, Ви наполохали його. З Укр[аїни], ані загалом з Росії (крім одного Кримського), ні від кого ані вістки, ані слова. Свого Варлаама я вислав до «Киевской старины» (се значить, ту главу моєї дисертації, де йде мова про сам роман), та досі також не маю відомості, чи приймуть. «Wisła» друкує мої «Польські і руські причинки до легенд про Магомета», працю, що я читав у Відні в семінарії, а тепер переробив, пододававши нові рукописні і друковані матеріали. Коли буде осібний відтиск, то вишлю Вам.
Чи Ви одержали другу частину моєї статті про «Притчу о багатих»? Ви нічого не згадуєте про її получку. І коли вона буде вся в руках редакції «Сборника», то чи не можна б від неї одержати трохи грошей a conto? Я тепер по поводу банкротства моєї драматичної штуки в великій біді і мушу братися за такі ганебні роботи, як ладити провідник по Львові і покажчик вистави, щоб заробити кількадесят гульд[енів] для сплати довгів, котрі вже надто дуже на мене тиснуть, не кажучи вже проте, що самим приходиться буквально недоїдати і ходити обідраними.
 
Мій заробіток в «Kurj[eri] (85 гульд.) не вистачає на наш місячний прожиток (сама хата 30 гульд.), а тут робиш, робиш, а заробітку нівідки ніякого, ще й в перспективі – платити дефіцит за журнал. Що Вам пишуть про нього з Петербурга? Ходить по руках, а проте мудрий народ, здобулися всього на одну пренумерату! В Москву все-таки йде 3 платні екземпляри. До Києва, звісно, крім Лесі – нікому. «Київскій старині» я послав під бандеролею, 1 № пішов, другий звернули.
Посилаю Вам свою найновішу фотографію, се знайомий фотограф зняв мене безплатно яко знаменитість (після представлень моєї драми) і ще й 3 екз[емпляри] фотографії дав. Так, значить, туне пріяхом, туне даю й Вам.
Жінка моя Вам кланяється. Поздоровляю щиро Вас і Вашу сім’ю.
Ів. Франко.
9.04.1894 р. До М. І. Павлика
9 квітня 1894 р. Львів	9/4 94
Дорогий друже!
Сьогодні власне пишу Д[рагомано]ву в справі угоди обширний лист і залучую документи, котрі по перечитанні він має прислати Вам з моїми поясненнями. З них побачите, що багато дечого з того, що Ви говорите, справді зроблено (коаліція, не фузія, програма політично-соціальна без етнографії і конфесії, хоча, звісно, резолюція притім остається). Прочитайте, а потім напишіть мені свою думку. Я відповідно до того й поступлю в комітеті і в децемвіраті, котрий перед з’їздом ще раз мусить зібратися.
Щодо 4 точки Д[рагомано]ва, то, звісно, я з нею годжуся і промовляв в тім дусі в комітеті, та що Ви зробите, як вони не годяться на нашу стилізацію? Лишалось мені або виступити зараз і зірвати дальші переговори – а сього я на свою одвічальність не хотів узяти, – або прийняти їх стилізацію з тим застереженням, що чиню се сам і не ручу за те, чи прийме се партія. Я зробив се для того, щоб могти взяти участь в дальших дебатах над програмою практичної діяльності, а тим часом вийшло так, що тісніший комітет, до котрого й мене вибрано, власне прийняв майже в цілост і мою програму, т. є. звід головних точок нашої мінімальної програми. Та про се все докладніше переконаєтесь з письма і посилки Д-ва.
Що чувати з «Народом»? Чи прийшли вже петербурзькі капітали?
Цілую Вас.
Ваш Ів. Франко.
10.04.1894 р. До В. Г. Щурата
10 квітня 1894 р. Львів	10/4 94
Дорогий друже!
Дуже жаль, що я з Вами не міг бачитися під час Вашого побуту у Львові. Багато дечого хотілось перебалакати, що листовно не так-то й вигідно. Та поперед усього відповідаю на Ваш лист по пунктам.
«Аггея» дістав – спасибі! Я, звісно, надрукую його, та все-таки в такій формі, як є, він ще не може піти: щодо деяких місць треба би нам ще порозумітися усно. Поминаю вже місця, на котрі може цензура звернути надто пильну увагу, але є чимало таких, де вірш переходить у прозу, де акценти хибні і т. і. Сам я сих хиб поправляти не можу, хоч вони не такі-то й великі, щоб поправлення їх могло Вам становити яку трудність. Я думаю, що коли в маю будете у Львові, то ми се зробимо.
Про Роланда прислав мені Вовк гарну статтю Гастона Парі, першого нині спеціаліста на полі старофранцузької епопеї. Стаття невеличка, не буде й аркуша друку, значить, якраз така, якої нам треба. Я думаю, що краще буде її перекласти, чим відважуватися на оригінальну роботу. Впрочім, се діло лишаю Вам зовсім до волі.
Що в II кн[ижці] пішли слабші речі Пчілки і Обачного, се я знаю, та на се годі порадити. Пчілка обіцяла мені статтю про укр[аїнську] орнаментику, котра повинна б бути цінним доповненням того, що у нас досі зроблено на тім полі, і для того мені прийшлося взяти оті речі як задаток. Обачний – її син, і його «Хмара», хоч по змісту річ і неглибока, та все-таки стилістично дуже інтересна і встиду журналові не робить. І мова прекрасна. Ми, галичани, не швидко до такої дійдем.
Як стоять Ваші відносини до «Рус[ской] беседы»? Невже Ви не порвете їх після того свинства, яке зробив редактор, денунціюючи глупо і неправдиво Вас[илевськ]ого в примітці до кінця статті Яворського? Я думав писати свої замітки про сю статтю до «Беседы», але після того закінчення і тої примітки рішився не писати нічого, раз, що з Яворським полемізувати не стоїть, бо він, очевидно, і сам не знає, що пише, раз махаючи пером направо, то знов наліво, а по-друге, що до часопису, котрий бавиться в такі денунціації, я одного слова свого не дам, хоч би там про мене писали, що їх душа забажає.
 
3 кн. «Ж[итя] і сл[ова]» вже кінчиться. Боюсь, що вона буде менше цікава від попередніх. Змістом вона далеко бідніша, бо приходиться кінчити деякі порозпочинані роботи, а надто «Едіп» і моя стаття про Шевченка зайняли много місця.
На сім кінчу. Цілую Вас.
Ів. Франко.
17.04.1894 р. До М. І. Павлика
17 квітня 1894 р. Львів	Львів, д[ня] 17/4 94
Дорогий друже!
Листи Ваш[і] з 11/IV, і 12/IV, і 13/IV, і соборний з 13/IV одержав разом і супроти них став як теля перед новими воротами. Не для того, як коли б мандат, висказаний у соборному листі, був для мене непожаданий і чим-небудь противний моїм власним бажанням. А тільки я бачу певну суперечність між соборним листом, підписаним також Вами, і Вашими листами рівночасними.
В соборнім листі Ви кажете мені зірвати зараз дальші переговори угодові і виступити з комісії, а в приватних листах говорите про з’їзд 15 мая і про те, яке нам становище на нім заняти, і т. і. Бачу в тім певну суперечність. Бо коли я тепер в імені партії відкажуся від усякої дальшої акції угодової і з комітету виступлю, то мені видається очевидним, що або з’їзд 15 мая зовсім не відбудеться, або відбудеться без нас – в усякім разі нам тоді нема чого й самим з’їздитися і радити над своїм становищем, бо нас ніхто не буде питати о голос.
Вашої певності в те, що ми, коби тільки не попустили зі свого, швидко побідимо, я абсолютно не поділяю, головно для того, бо бачу нашу комплектну безсильність. Та, проте, звісно, я також не є за тим, щоб нам попускати зі своїх принципів, хоча мав би багато дечого сказати щодо тактики. Ну, та не про те річ, а про нашу роль в угодовій акції.
Я прошу Вас узяти під розвагу ось які мої соображенія і написати мені, що Ви про них надумали. Думаю, що тим часом Ви одержите від Др[агомано]ва ті документи угодові, котрі я йому послав, і мій лист, котрий я просив його переслати Вам, і зможете з ним побачити докладніше, як стоїть досі діло.
А поки що замічаю:
1) До комісії 10-ти і 3-ох я ввійшов не як репрезентант рад[икальної] партії, а як внескодавець на з’їзді 19 марта, ввійшов не з вибору партії, значить, ніде і ніколи в комісії не промовляв іменем партії ані іменем «Нар[одної] волі». Противно, зараз же діставши Ваш перший лист о тім, що Ви не годитесь на першу точку, я заявив се Романчукові і застерігся, що ся стилізація, так само як і все досі комісією ухвалене, є тільки проектом, над котрим ще мусить бути дискусія.
2) Задля того я вважаю можливим на слідуючім засіданні комісії 10-ох ще раз вивести сю справу і піддати 1-шу точку поновній дискусії, користуючись тими аргументами, котрі справедливо підніс Драгоманов. Правда, деякі його аргументи випали трохи недостаточними для того, бо він не знав того, що підношено pro і contra в дискусії комісійній.
 
Коли комісія на нашу стилізацію не згодиться, тоді звісно можна буде або виступити зовсім, або внести перед зборами своє votum separatum. Ся друга дорога мені видавалась би відповіднішою, бо взагалі зривання пертрактацій, доки ті пертрактації мають тільки академічну вартість, мені видається дитинством і похоже на страх перед дискусією.
3) Виступати мені з комісії тепер, коли Романчук у Відні, значить, коли приходилось би його о тім завідомлювати листовно, якось ніяково. І головно: чим я маю мотивувати своє виступлення. Недовір’ям своєї партії до угодової акції? Але ж партія мені мандату не давала, в дотеперішніх пертрактаціях партія яко така не ангажована, а одинока точка, котра б могла нарушити партію, т. є. 1 точка декларації, по моїй думці, ще не є такою незрушеною догмою, щоб її не можна було переробити. Я думаю, що треба ще сього стрібувати.
Чи маю далі мотивувати своє виступлення захованням Романчука? Се було б смішно. Ви бачите самі, що я до Романчука відношуся скептично, та тільки ж хіба акція угодова робиться для Романчука? Може бути, що він сам і колишеться в тій ілюзії, але я надіюсь, що його слова, висказані в комісії 10-тьох, що «я вважаю свою політичну кар’єру за скінчену», окажуться далеко правдивішими, ніж би йому самому бажалося.
 
Я вважаю, що акція робиться для провінції, для того щоб інтелігенції руській, збитій з пантелику і здеморалізованій «новою ерою», дати в руки справді політичну і поступову програму на місце ославленої «т[ак] зв[аної] програми з 20 падолиста 1890 р.». Се значить, щоб тій інтелігенції голосом всенародного збору зарекомендувати таку працю, до якої ми її накликуємо вже віддавна. Що робити тут прийдеться головно нам, се звісно, та се й добре, бо тільки тим способом нам може бути запевнена побіда. Та все-таки мені здається, що і се буде вже певна наша побіда, коли ми свою програму практичної політики зможемо поставити не яко партійну, а яко програму всього народу.
Щоб інші партії покористувалися нашою програмою против нас же, того я не боюся. Сього боявшися випадало б нам свою програму держати в вертгеймівській касі і зовсім не публікувати. Для того я не можу зрозуміти й цілі Вашої приписки щодо вицофання свого проекту програми і його копій. Копій я не робив, значить, вони не моя власність; копії зроблено на кілька рук, і вони пішли по руках, то де ж я за ними уганяюся? Та й пощо?
Що з москвофілами тяжко буде прийти до згоди, се я також розумію, і посилаю Вам навіть статейку в тій справі. Та таке саме можна сказати й про деяких народовців. Взагалі годі собі з тої згоди обіцювати якоїсь наглої гармонії. Навіть коли на з’їзді й згодимося, то клопотів, дисгармоній і дурниць і опісля буде чимало – на те ми рутенці. Та все-таки ходить о те, щоб витворений був орган, котрий би в дорозі порозуміння, без диктатури а систематично лагодив ті дисгармонії та направляв похибки.
 
Піддаючи Вам під розвагу отсі свої міркування, я позволяю собі аж до Вашої відповіді здержатися з виконанням мандату, вираженого в Вашім соборнім листі. По одержанні Вашої остаточної відповіді поступлю так, як Ви узнаєте відповідним.
«Народ» дістав, «Хлібороб» також. Щодо сього останнього мушу висказати свій жаль. Мені здається, що, так редагуючи часопис, не можна числити на його удержання. «Прометей» гарний, та надавався до брошури, не до часопису. З гецою на попів треба раз дати собі спокій хоч на якийсь час: будиться лютість і завзяття з противної сторони, а не зискується нічогісінько, але то буквально нічогісінько, бо попів не позбудетеся, а такою гецою підбурите против себе не тільки злих, але й добрих. Не розумію, пощо се? І коли вже гецувати, то чи нема інших ворогів? І чи взагалі муситься гецувати?
Я думаю, що далеко ліпше було б натомість освічувати мужика, даючи йому коли вже не статті, то хоч орієнтуючі замітки о всяких справах економічних та політичних, як се робилося в перших роках. Скажете: хто се має робити? Я не знаю, та все-таки кожний скаже Вам, що за брак того відповідає редакція. Взагалі праці редакційної в «Хліборобі» майже зовсім не видно: пару статейок або зовсім локального або зовсім загального змісту – ось і номер. Та чи се часопис, та й ще для люду? Заангажуйте хоч би Дорундяка, коли самі не можете, а все ж таки конче зробіть щось, щоб «Хлібороб» був хоч крихту подібний до часопису популярного і політичного.
Щодо «Народу» замічу ще, що Ваша приписка до статті о з’їзді нетактовна, бо могла б дати повід думати, що Вам ходить о свою особу, і фактично невірна остільки, що на з’їзд не прошено не тільки Вас, але також Гарасимовича і Яросевича з наших, не прошено Добрянського, ані Мончаловського, ані Тиндюка, ані Мардаровича, ані Кралицького з Дернова з москвофілів, не запрошено Ом. Огоновського, ані К. Левицького, ані Цеглинського з народовців.
Звісно, я через те не хочу усправедливлювати того методу скликування з’їзду, яким поступлено перед 19 марта, та вважайте, що й тут прецеденс вийшов від Вас, бо на перший з’їзд Ви вибирали мужів довір’я, устроївши остракізм навіть між послами. Щодо з’їзду нашого, то я готов порозуміватися з краків’янами, та звісно, тільки одержавши від Вас відповідь на отсей лист.
 
Статейку для «Народу» про москвофільські денунціації і т. і. вишлю осібно, бо не хочу опізнювати сей лист, а вчора стратив вечір, розбираючи нову працю Коцовського. Хотілось мені раз розтрясти його ученість.
Цілую Вас.
Ваш Ів. Франко.
26.04.1894 р. До М. П. Драгоманова
26 квітня 1894 р. Львів	26/4 94
Вельмишановный добродію!
Бажаємо Вам обоє з жінкою веселих і щасливих свят, Вам і Вашій усій сім’ї і заразом дякуємо за гроші, котрі Ви були ласкаві нам вислати. Надіюсь, що Ви одержали «Зорю», з котрої висилкою було багато клопоту. Рівночасно з сим листом висилаю Вам 3 кн[ижку] «Житя і слова». У мене лишилася ще Ваша рецензійка на 3 кн. «Київської старини». З «Правди» передано мені статтю Вашу про Костомарова – що з нею робити? Чи не переслати її для «Народу»?
Не знаю, що Ви скажете на те, що сталося у нас з угодою. Одержавши соборне письмо від коломийців, що вони не годяться на угодову акцію і взивають мене зірвати дальші переговори, я трібував ремонструвати і викладав їм, що слід іще трібувати дальшої дискусії. Та коли вони написали мені через П[авли]ка, що не вірять в можність угоди і що пропонована мною програма є фразеологія і, приймаючи її, партія скомпромітувалась би, я написав Романчуку і Кулачковському, що виступаю з комісії угодової задля вотум недовір’я, даного мені партією, а рівночасно заявив се публічно в газетах, додавши до того те, що вважав натуральною консеквенцією попереднього, – зречення з уряду голови «Народної волі».
Тепер коломийці пишуть мені, що вони не хотіли давати мені вотум недовір’я, що не слід було виступати з комітету, а тим менше зрікатись провідництва «Народної волі» і т. д. Се дуже неприємна історія.
Я не міг знати, що вони хотіли, а бачив тільки те, що було написане. Що через се зірвання одіум зірвання угоди спадає на партію радикальну, що в чуднім світлі являються наші попередні накликування до згоди і аванжований нами перший з’їзд мужів довір’я, се кожний бачить, а мені здається, крім того, що партія сим поступком підрізала собі на довгий час ноги до всякої серйозної політичної акції, бо в серйозність її ніхто не схоче вірити. Се все я толкував коломийським товаришам, а коли вони не схотіли сього розуміти, то сьому не моя вина. Сидіти мені в комісії при такій заяві товаришів, яку я одержав, було зовсім неможливо.
Здоровлю Вас щиро. Жінка моя Вам кланяється.
Ваш Ів. Франко.
7.05.1894 р. До А. Ю. Кримського
7 травня 1894 р. Львів	Львів, дня 7/5 94
Дорогий друже!
Даруйте, що так опізнився з листом до Вас. Свята були, то я з дітьми виїжджав трохи на село, а крім того, роботи всякої по горло. Чай одержали – спасибі!
Щодо «Отчетов», то 19-тий, де є стаття Тихонравова, я вже случайно дістав, так що потребував би тільки 21, де є стаття Потебні. Не знаю, чи не робитиме Глазунов якого клопоту з тим, що замовлено книгу, а не беруть? Лист з фотографією (рекомендований) дістав. З кліше ще маємо час, та, може, я дам його зробити до Праги, а при тім у мене з передплатою на «Ж[итє] і сл[ово]» так крухо, що совісно якось позволити собі на таку розкіш, як додавання портретів.
Щодо Ваших творів, то я 13 н[ового] с[тилю] мая буду в Коломиї і розвідаю, що там з ними діється, а коли можна, то переберу їх сюди, де вони, надіюсь, швидко дійдуть до кінця. Може б, удалося заодно пришпилити до них і «Сироту Захарка».
Не знаю, чи не міг би я потрудити Вас ще деякими книжними ділами. Мені конче треба видання «Палеї», зробленого учениками Тихонравова. Я видів колись першу його частину в Відні, – тепер, надіюсь, воно вийшло вже ціле. Я найшов тут доволі давній список «Палеї» (м[абуть], XV в.) і бажав би зладити спеціальну студію про сей пам’ятник.
Друга річ: хотілось би мати «Хождение игумена Даниила». У мене є перша його частина, видання «Палестинского сборника» (Спб., 1883), вип[уск] 3. Так от чи не могли б Ви добути мені дальший випуск того «Сборника», де є кінець «Дан[иила] Паломника»? Се, мабуть, видання не дуже дороге.
Врешті дуже б мені потрібно було найповнішого видання «Истории русс[кой] слов[есности]» Галахова, бодай тих томів, що говорять про літературу до часів Катерини. У нас у Львові є тільки 2 прим[ірники] тої історії: у Петрушевича та у Коцовського. Петр[ушевич] нікому не зичить, а з Коц[овським] я тепер не на приязній стопі, так що конче хотілось би мати книгу самому. Гроші за всі три оті видання я повернув би чи Вам прямо, чи даючи їх на друк Ваших творів.
 
Сими днями вислано Вам у конверті 3 н[омери] «Ж[итя] і сл[ова]», а сьогодні шлю в Політехнічний муз[ей]. 4 н[омер] вже друкується. Будьте ласкаві поспішитись з присилкою дальшої статті про Румянцевський музей, щоб не було задержки. Тільки благаю Вас, придивіться трохи до правопису, уживаного в «Житі і слові», і підладжуйтесь до нього, а то я трохи не осліп, поправляючи Ваш скрипт, та й після того коректура ще була дуже велика. Сааді я даю кінець зараз сьогодні, після Едіпа.
Може б, могли зладити один епізод Фірдоусі для 6 кн[ижки] «Ж. і сл.»? «Роланд» і «Едіп» скінчаться в 5 книжці.
У мене є ще Ваша статейка про Гафіза з виїмками з його віршів. Може, можна її пустити в 5 кн.?
Та невже-таки в «Исто[рии] лит[ературы]» Корша-Кирпичникова перської і т. д. літератури зовсім нема? Я виписував се діло і маю всі (здається) його випуски, а сеї партії справді нема. Та отсе в останнім випуску находжу покажчик, а в нім показано III т., ч. 2, і в ній усіх отих авторів. Розвідайтесь, будьте ласка, чи вийшла 2 ч. ІІІ тому, а коли ні, то що се за містифікація з покажчиком? Та ні, вона мусила вийти, бо в покажчику вказано сторони, і все.
Цілую Вас щиро.
Ваш Ів. Франко.
13.05.1894 р. До М. П. Драгоманова
13 травня 1894 р. Львів	13.5 94
Вельмишановний добродію!
Даруйте, що одержавши Ваш лист отсе два тижні тому (я пару день по святах був на селі), тільки сьогодні берусь відписувати Вам. Роботи багато, а надто я мав намір бути сими днями в Коломиї і написати Вам відтам, переговоривши з П[авли]ком і компанією. Та вчора, коли я мав їхати, заслаб хлопчик, і мені годі було покинути жінку з дітьми, і через те я й берусь тепер писати Вам і коломийцям.
Поперед усього позвольте запевнити Вас, що в справі моєї абдикації я ані в Ваших листах, ані в листах коломийців не находжу нічогісінько такого, за що б мав на кого-небудь сердитися. Спеціально щодо Вас я зовсім згоджуюся на Ваші погляди і на Ваш суд над моєю особою, хоча фактичні преміси того суду вимагають деяких фактичних спростувань.
І так Ви невірно думаєте, кажучи, що на з’їзді 2 февр[аля] були прийняті чи хоч би тільки предложені нами до прийняття ті стилізовані Вами 4 пункти, що були опубліковані в «Хліборобі» і «Kurjeri Lwowskim». Про сі пункти на тім з’їзді не було ані мови. Звісно, се ще не значить, щоб ми на ті пункти не годилися і щоб вони не мусили бути вихідною точкою всякої будущої угодової акції між русинами, але говорити про яке-небудь їх ухвалення поки що в усякім разі передчасно.
Друге спростування дотикається знаменитого приступлення Окуневського до «новоерівського» клубу. Я писав Вам про сей факт тоді ж і мушу тепер ще раз категорично заявити, що на властиву децизію Ок[уневсь]кого я не мав ніякого впливу. Ок. здибав мене вечором на вулиці і сказав мені як новину, що вже зобов’язався вступити до клубу, а тільки вимовив собі певні услів’я, і просив мене допомогти йому устилізувати їх. Я був противний його приступлення до клубу, але коли він заявив, що се вже діло рішене, то я й порадив йому стилізацію условин. Ок. мою стилізацію обкроїв і зробив з неї карикатуру, а тепер голосить, що се я йому порадив приступити до клубу.
 
Ще бувши в Відні, по поводу якогось печатного виступу Ок-го я написав був про се статейку до «Kurj[era] Lw[owskiego]», та редактор не пустив її, щоб не компромітувати Ок. Се все, звісно, не аргументи против Вашого суду про мою особисту вдачу, котру я досить добре знаю і з котрою борюся, та Ви знаєте, що в такій боротьбі всього менше можна поручитися за успіх.
Пишете мені: «Коли хочете займатися політикою». То-то й є, що я нею не хочу займатися, і власне рад, що останній мій провал сам собою наказує мені усунутися від політичної діяльності, до котрої у мене поперед усього нема нервів. Я вже писав Вам і тепер ще раз повторяю, що, наприклад, в акцію угодову сам я не то що не пхався, але з початку був противний її ініціованню, а випхали мене в число децемвірів і в комісію трьох зовсім случайна обставини, котрим я не міг запобігти.
Та історія отся буде для мене наукою набудуще – сидіти при писательстві і не лізти в політику, а головно не лізти в неї там, де властиво потребують моєї фірми, а не моєї думки і ради, як се було з моїм вибором на голову виділу «Нар[одної] волі».
Питаєте: що буде далі? Я думаю, що моя абдикація справі згоди не пошкодила, але, противно, поставила її навіть на ліпшу дорогу. І Ром[анчук] і Кул[ачковський] переконалися, що на таких основах, як пропонував Ром., згоди не побудується, ані таким методом, як він почав, до неї не дійдеться. Через те розпочату акцію закинули зовсім, і постановлено розпочати діло наново. Ходить тепер о те, хто і як її розпочне, та в усякім разі народовці не зроблять першого кроку без попереднього порозуміння з другими партіями.
 
Я не знаю, як стане радикальна партія до сеї нової акції, особливо після заяви, що «в згоду партій не віримо». Тут мусять коломийці здобутися на якийсь крок, на якусь маніфестацію, котра б вияснила становище партії. По-моєму навіть ліпше було б скликати з’їзд партії і, заким консолідувати цілу Русь, поперед усього сконсолідувати свою власну партію, котра тепер серед інтелігенції старшої і молодшої, власне, що зовсім не існує.
З’їзду домагалися перед місяцем краків’яни, і я написав був для «Народу» замітку, в котрій промовляв також за його скликанням. Тим часом коломийці мою замітку кинули до коша і П-к виразно написав мені, що з’їзду не треба. Я думаю, що тепер поперед усього потрібний наш партійний з’їзд в цілі реорганізації і внутрішнього скріплення партії. Коли б ми в своїй партії мали силу, то нам байдуже було б про згоду з другими партіями, значить, справа згоди міжпартійної річ другорядна. Я про се й пишу коломийцям.
Коли Ви згодитеся з сею думкою, то будьте ласкаві також їм се написати. Навіть в інтересі міжпартійної згоди наша внутрішня консолідація дуже пожадана, бо ж се зовсім не все одно вступати в союз слабою і розстроєною фракцією, а сильною і однодумною партією.
 
Коломийці прислали й мені обширний акт оскарження на П-ка, та я не находжу його зовсім справедливим. Вони кажуть, що П-к не точно передав мені їх ухвали. Але я маю їх власний лист (Дан[иловича] і Гар[асимовича]), де мені виразно наказано з комісії угодової виступити і заявити се в газетах. Чи останні їх ухвали, буцімто невірно передані мені П-ком, були в чім-небудь відмінні, про се вони не згадують, а се ж, власне, головна річ.
Задля того я зовсім не можу в тім факті бачити такої вини П-ка, як вони йому приписують, а міг би мати до нього жаль хіба за те, що моїх листів в тій справі, писаних до всіх коломийців, він не давав їм і не відчитував цілих, а тільки (як пише Дан. деякі уступи, так що вони, очевидно, не знали докладно мотивів мого поступування. Ну, та се tempi passati, а коли остаточно добре сталося, що ся хибно розпочата згода розбилася, то, очевидно, нема потреби винуватити П-ка.
О сем доздѣ, як каже Вишенський, а тепер іще пару слів про літературу. Вашу замітку про «Граматку» Куліша одержав і випечатаю. Спасибі! Чи не походить часть путаниці з тою «Граматкою» також з тої обставини, що в 1862 вийшло друге, зовсім перероблене її видання?
Що уступ про Ценглевича в моїй статті трохи, як каже німець, bei den Haaren herbeigezogen, се я й сам чую, та мені не здається, щоб він був зовсім лишній. Певна зв’язь між «Інструкцією» а легендою з зернами таки є, і сьому не перепиняє нічого й те, що сама легенда про катехізацію з зернами може бути давніша і занесена на польський грунт бог зна відки. Впрочім, побачимо: здобудемо нові матеріали, то й суд наш сам собою змодифікується.
«Житє і слово», № 4, вже друкується. Жду на «Хартії», котрими багато читачів дуже зацікавилось, так що ремствують на мене, чому їх нема в № 3. Вірші скінчаться в № 4 – 5. Тепер ідуть гайдамацькі. До Ваших матеріалів я думаю долучити ще осібно ті, які є у мене, і бібліографію друкованих та рукописних (в бібліотеці Оссолінських, Чарторийських і т. ін.). В бібліотеці Чарторийських у Кракові є цікаві вірші про Хмельниччину. Я просив декого з краківських русинів, щоб їх мені виписали, та вони не могли сього зробити. Може, мені як-небудь самому удасться.
За гроші ще раз спасибі! Дуже нам стали в пригоді, а більше й не треба було.
Кланяюсь Вам низенько. Жінка поздоровляє Вас і всю Вашу сім’ю.
Ваш Ів. Франко.
13.05.1894 р. До А. Ю. Кримського
13 травня 1894 р. Львів	Львів, 13/5 94
Дорогий друже!
Вчора дістав Ваш лист і Галахова, котрого зараз же й одсилаю назад. Ви, мабуть, не зрозуміли мене. Мені ходить о перші томи (літературу до Карамзіна), та й то ніяк не о старе видання, котре тепер має тільки бібліографічну вартість, а о найновіше, котре, мабуть, прийдеться купити в книгарні. В такім разі купуйте цілість. Що зробите з сим, котре Вам відсилаю, я й не знаю; чень вже антиквар візьме його назад, хоч би в заміну за що іншого.
Попова про «Палею» купіть і вишліть, так само й Сковороду запренумеруйте і купіть видання «Палеї», хоч би тільки те, що досі вийшло. А щодо Корша-Кирпичникова, Ви, мабуть, таки помиляєтесь: у покажчику виразно цитують т. III, ч[асть] 2 і сторони такі, котрих в першій часті зовсім нема. Чень же зовсім фантастичних цифр цитувати не будуть. У мене є один випуск дублет, я вишлю Вам його, може б, удалось виміняти за нього що-небудь інше.
Жду на Вашу статтю про Румянцевський музей і на інші обіцяні новинки. Якби могли написати ще кілька рецензій, то добре б було. Чи не зрецензувати б Граба «Пролісок», що вийшов у Львові? Ви, певно, маєте його, а коли ні, то напишіть, а я вишлю Вам його. Вийшла тепер також книга віршів Чайченка. От би інтересно було розібрати її! Поміркуйте, чи могли б Ви зробити для мене розбір, а в такім разі я вишлю Вам книжку. Посилаю декілька марок і цілую Вас.
Ваш Ів. Франко.
14.05.1894 р. До М. І. Павлика
14 травня 1894 р. Львів	14/5 94
Дорогий друже!
Рівночасно з отсим листом шлю листи до Даниловича і до Др[агомано]ва, в котрих промовляю за конечністю реорганізації, а властиво, консолідації нашої партії. Думаю, що се конечне.
Романчуківська акція угодова занехана, тепер Нар[одна] рада почне нову акцію, до котрої партія радикальна мусить стати міцна і сконсолідована так, щоб ніхто не міг її зігнорувати. Вся трагікомічна історія з попередньою акцією не викликає в мене ані крихти жалю. Може, воно й ліпше так сталося, а тепер буде можна розпочати діло experientia voctis, міцнішими і певнішими руками.
Я щодо своєї особи, звісно, лишуся також при тій науці, яку виніс із сеї трагікомедії: не мішатися в політику, до котрої у мене нема нервів, а сидіти при літературі і науці. От тим-то я мушу стояти при своїй резигнації з голови «Нар[одної] волі», не думаючи, впрочім, щоб се могло партії ані товариству так пошкодити, як пише Дан[илович].
Сими днями був у мене Гарматій з Купчинець і передав для Вас 2 гульд[ени] на «Народ» а 1 г. на «Хлібороб». Гроші ті, ураз із рештою одержаних від Хойн[ацького] (разом 7 гульденів), вишлю Вам завтра.
Даруйте, що не пишу нічого до «Народу», але, їй-богу, не маю ані хвилиночки часу. Про збори Нар. ради можете і Ви написати по тим справозданням, які були в газетах.
Цілую Вас.
Ваш Ів. Франко.
29.05.1894 р. До Франтішека Ржегоржа
29 травня 1894 р. Львів	29/5 94
Дорогий друже!
Будьте ласкаві прислати всі свої праці на виставу. Коштів висилки не оплачуйте, а адресуйте пакунок просто на ім’я проф. Шухевича. Зробіть се якнайшвидше. За цілість і точний зворот Ваших праць гарантуємо Вам оба з Шухевичем. Все буде установлено в замкненій шафі, і ніхто того не буде рушати.
Коли Ви не відіслали ще 1 екземпляр 3 № «Житя і слова», то будьте ласкаві передайте його д-ру Полівкові, котрого адресу я десь загубив.
Бібліографію Ваших праць я опублікую в «Ж[иті] і сл[ові]» для відома наших учених.
Цілую Вас.
Ваш Ів. Франко.
06.1894 р. До М. І. Павлика
Червень 1894 р. Львів	
Дорогий друже!
Шлю Вам статтю про правопис. Трохи довга вийшла, не знаю, чи вміститься в один н[оме]р. Прочитайте, покоригуйте правопис (чи «етімологія» чи «етимологія», бо я мішав) і, коли вважаєте відповідним, зробіть передрук. Остаточно я готов би взяти на себе половину коштів передруку.
Цілую Вас.
Ваш Ів. Франко.
3.08.1894 р. До М. П. Драгоманова
3 серпня 1894 р. Львів	Львів, 3/8 94
Вельмишановний добродію!
Даруйте, що так довго не писав Вам, але я такий зайнятий і змучений, що рад, коли можу трохи відпочити і покинути перо з рук. Та й не було так об чім писати.
Про наш з’їзд, певно, вже писали Вам коломийці; я не міг бути присутній на всіх нарадах, бо мусив бігати до редакції, та у мене лишилося враження повної безрезультатності сього з’їзду. В тому, що говорив один студент, голова «Акад[емічного] братства», я бачу, що «радикальна» молодіж страшенно обезрадикалилась і отупіла, застрягла знов у старім рутенськім болоті, що обходиться без читання книжок і без власної думки. Се одиноке живіше враження, яке полишив у мене сей з’їзд, і то враження дуже немиле. Наші сецесіоністи щось таке крутили, що я й не зрозумів добре, чи вони є радикали, чи ні, чи соціал-демократи, чи ні. А що робити для партії чи то для своїх думок нічого не хочуть, се видно.
З покликом на сорочці № 4 «Ж[итя] і сл[ова]» Ваша правда, і мені самому встидно було його писати, та все-таки здається, що я мимоволі потрапив у тон «нашій публіці»: нові пренумерати починають потроху капати, і я все-таки не трачу надії продержати «Ж. і сл.» ще й на слідуючий рік.
Були тут проїздом деякі москалики, з котрими я познайомився, а поперед усього Водовозов, Ваш знайомий. Він був тут дуже коротко, і розбалакатись з ним ми якось не встигли.
Більше ми зійшлись з Міклашевським, молодим доцентом Моск[овського] університету, що вертав із наукової командировки в Англію і Італію, де ізучав економічний стан селянства. Він з роду українець, а по поглядах общерус, навіть централіст. Ми з ним досить спорились, і я дав йому на дорогу Ваші «Чудацькі думки» і ще деякі видання. «Думки» він почав ще тут читати, і вони дуже його здивували (зразу), і видно було, що зробили на нього велике враження, бо зачавши читати вечором, просидів над книжкою більшу часть ночі, хоч мав думку йти в театр і т. ін.
 
Він мені покинув книгу М. Ковалевського «Modern customs and ancient laws of Russia», я прочитав із неї дві глави «Про староруські парламенти» і «Про кріпацтво та його знесення» і бажав би перекласти їх для «Ж. і сл.» на слідуючий рік, коли Ви признаєте, що се буде добре. Глава про земські собори доповнює гарно те, що Ви про них написали в «Хартіях», а глава про кріпацтво для нашої публіки буде першим откровенієм про сю тему. «Хартії» я переклав і відсилаю Вам текст рос[ійський].
На днях був тут доцент Петерб[урзького] універс[итету] Сирку. Балакали ми з ним багато, та більше по славістиці. Він обіцяв агітувати за тим, щоб цензура пропустила «Ж. і сл.», та не знаю, як і чи він се зробить. В усякому разі журнальчик його зацікавив.
На з’їзді польських писателів були між іншими Карлович, Бодуен-де-Куртене, з чехів Врхліцький і Єлінек. За ініціативою Карловича зав’язується тут фольклорне товариство під проводом проф. Каліни. Чехам хотіли русини зробити якесь привітання, та так і не дійшли ні до чого; я подавав їм свої видання. З польських писателів я балакав багато з новелісткою Остоєю, котра дуже заінтересувалася нашою літературою. На з’їзді я промовляв досить багато і, можу сказати, не без пожитку.
 
Де се Ваша Леся Українка поділася, що про неї не чувати? Може, там повиходили в Парижі нові книги, котрі було б цікаво мені мати? Я тут мало про що й знаю, а якби що таке вийшло, то сповістіть мене, а я Вам вишлю гроші, щоб Ви купили, коли ласка.
Чи Вам звісне видання Бр[оніслава] Залеського про киргизькі степи з чудесними офортами? Між іншим, там є рисунки Новопетровська – види з Мангишлака, де був Шевченко і де, здається, Залеський не був ніколи. Тут у одного антикварія є се видання, коштує 15 гульд[енів]. Як думаєте, варто його купити? Я на рисункових виданнях не розуміюся і їх не збираю, а се мене зацікавило.
Щиро поздоровляю Вас і д. Волкова. Чи він не ласкав написати що-небудь для «Ж. і сл.»? Вас також прошу о деяку критику або хоч рецензію на нові книги.
Ваш Ів. Франко.
4.08.1894 р. До Уляни Кравченко
4 серпня 1894 р. Львів	Львів, 4/8 94
Шановна пані!
Лист Ваш і кореспонденцію Вашого мужа дістав. Кореспонденцію передав Реваковичеві, бо се його спеціальний реферат, не знаю, що він з нею зробив.
Щодо Ваших віршів, я тільки сьогодні найшов хвильку вільного часу, щоб прилагодити їх до друку, і в тих днях передам їх Беднарському для пересилки Лукичеві. Вірші гарні, хоч трохи занадто етеричні, метафізичні та абстракційні, як уся Ваша поезія. Може, воно тепер і модно так.
Я з жінкою і з дітьми виїжджаю завтра на село, вони на пару неділь, а я тільки на день-два. Сли у Вас будуть тепер деякі нові вірші, то пришліть: я тепер буду мати трохи більше вільного часу, то буду міг приладити чи для «Ж[итя] і сл[ова]» чи для «Зорі». Чи для «Ж. і сл.» Ви не переклали б дещо із Ленау? Я хотів би на чолі кн[ижки] б подати в’язанку перекладів з різних поетів європейських.
На сім кінчу сих кілька слів і здоровлю щиро Вас і Вашого мужа.
Ів. Франко.
4.08.1894 р. До А. Ю. Кримського
4 серпня 1894 р. Львів	Львів, 4/8 94
Дорогий друже!
Ледве-не-ледве захоплюю отсе хвильку вільного часу, щоб написати Вам хоч кілька слів. Звістка про Вашу слабість дуже занепокоїла і стурбувала мене. Прошу Вас, звістіть мене, як тепер Ваше здоров’я! І що се за слабість така у Вас? Ви, певно, не шанували себе і занедужали з надміру праці та напруження. Чи, може, московський клімат такий? Напишіть мені про се докладніше, як там тепер з Вами.
Книги всі я від Вас одержав. Галахова першого видання т. І відсилаю назад та добавляю й випуск Корша-Кирпичникова, що є дублетовий. Може б, Ви могли, будучи в Києві, роздобути мені новий том «Архива Юго-Зап[адной] России» (часть 1, т., здається, VIII), де є «Літос», виданий Голубєвим?
Статтю Вашу одержав і дав уже до друку. Бажалось би дуже, щоб Ви в слідуючій книжці скінчили її і загалом у дальших частях замість спеціального вичислювання ограничились короткими характеристиками та описами. Звісно, пишу се не для того, щоб Вам давати якісь вказівки, а тільки для того, що, не знаючи, чи продержиться «Ж[итє] і сл[ово]» на другий рік, бажав би скінчити Вашу статтю в сьому році.
Щодо «Шах-наме», то я думаю розпочати його аж у слідуючім році, коли «Ж. і сл.» доживе. Та, проте, Ви присилайте, що можете, а я постараюсь, щоб було видрукувано. Коли буде «Ж. і сл.», то я даватиму в кожній книзі більше-менше стільки, як «Роланда», а як буду мати більше рукопису під рукою, то й побільше, приміром, по 2 аркуші.
Коли Ваша вибірка зложиться в органічну цілість, то я готов зробити відбитку осібною книжкою. Щодо об’єму вибірки, то я радив би Вам тямити, що навряд чи в найближчих 100 роках у нас хто-небудь удруге візьметься за сю роботу; значить, Ви лагодьте свою щонайменше на 100-літній ужиток укр[аїнської] публіки, т. є. не стійсняйтеся об’ємом, вибирайте все, що краще, хоч би прийшлось дати й 30 або й більше аркушів, зладьте гарний вступ, а я ручу Вам, що робота Ваша буде напечатана. 12 – 15 листів я міг би вперти в один річник; коли буде більше, то поділимо на два.
 
З надгробним каменем Федорова Ваше «Арх[еологическое] общ[ество]» трохи запізно вибралося. Звісно, нині б і тут його вшанували як святість, та з ним склалася пригода. Ще кільканадцять літ назад він лежав десь під порогом, поки при якійсь перебудові ігумен не казав ним залатати якусь діру в мурі – його вперли туди і замурували надписом досередини і навіть не звісно, де, в котрім місці, так що тепер надаремно було б шукати за ним.
Я говорив з Павликом про Ваше видання оповідань, і він стоїть на тім, що ліпше буде допечатати книжку там, де почалася. Він згодився також перепечатати й «Сироту Захарка», і я дав йому в тій цілі Ваші поправки, а також 10 крб.
Незадовго вийде моя книжка про Вишенського. Я рад би переслати її Вам, та не знаю, як і куди. Може, найліпше було б на Політехн[ічний] муз[ей]? Звістіть мене, чи довго ще будете на селі і чи загалом вибираєтесь оп’ять у Москву?
На сьому кінчу сей лист і засилаю Вам щире поздоровлення.
Ваш Ів. Франко.
4.08.1894 р. До В. Г. Щурата
4 серпня 1894 р. Львів	4/8 94
Дорогий друже!
Що з Вами, що Ви забули про «Ж[итє] і сл[ово]» і не присилаєте р[укопису] «Роланда»? Прошу Вас дуже, присилайте якнайскорше, бо номер уже близький кінця, а не хотілось би переривати. Також просив би я обіцяний вірш із Рішпена, бо може бути, що на чоло № 6 дам вибірку перекладів віршових на 1 – 1 ½ аркуша друку.
Поздоровляю Вас щиро.
Ів. Франко.
9.08.1894 р. До М. П. Драгоманова
9 серпня 1894 р. Львів	Львів, д[ня] 9/8 94
Вельмишановний добродію!
Я тепер маю трохи більше часу, відвізши жінку з дітьми на село, і відписую Вам зараз. Про з’їзд не можу Вам багато більше написати, чим написав, бо, як я згадував, я не міг бути на всіх нарадах. Голова «Ак[адемічного] бр[атства]» плів дурниці про потребу власності (проти соціалізму) і про потребу релігії (проти нової освіти). Се не «помраченіє умов», бо, щоб щось помрачилося, треба, щоб уперед світило, а попросту дитиняча невинність у всяких науках.
Про Груш[евського] я не знаю багато. Він дебютував у нашій літературі декількома новелами з підписом Михайло Заволока і навіть написав був роман «Свої й чужі» – річ зовсім слабу. Щодо політичних поглядів, він, здається, барвінщанин, і отсе недавно, восени минувшого чи весною сього року, коли Барв[інський] їздив на Україну, щоб збирати підписи людей, похваляючих його політику, а порицаючих Романчука, в числі тих підписів був і його підпис.
Про Сирку я чув у Відні те саме, що Ви пишете, і так і говорив з ним. Впрочім, і не можна було інакше, коли він, сходячи з рукописів і старих книг на політику, почав з того, що став хвалити університетську свободу в Росії. Впрочім, не знаю, наскільки правди в тім, що він говорив, немов то «классическая система у нас совершенно рушилась» і в університетах привернено трохи що не давній ліберальний устав. В усякім разі я більше слухав його, ніж балакав, а він оповідає і говорить дуже швидко та рішуче, а мені то й гарно.
Щодо Ковалевського, то, звісно, я й не думаю, щоб мав давати щось нового росіянам по самій суті діла; та сама книжка його в Росії не дозволена, а у нас в Галичині і річ сама буде цікава.
Міклаш[евського] здивувало в «Чуд[ацьких] думках» власне те, що Ви говорите против політичної самостійності України, бо власне на думці про політичний сепаратизм українофілів і опиралася вся його антипатія до них. Оскільки я міг осудити, він виїхав відси з значно зміненими поглядами на укр[аїнську] справу і обіцював слідити за нею далі з Москви.
Чи д. Вовк дістав № 4 «Ж[итя] і сл[ова]»?
Про Лібельта я Вам писав на карточці, вложеній ex post у лист, що тепер Оссолінських бібліот[ека] заперта на якийсь час. На днях уже її отворять, і я Вам його визичу. У мене є книжечка Морачевського про той з’їзд, може, Вам і її треба? Надто була ще десь брошура Форстера, містично-філософічна брошура Маліша (адвокат львівський) і ще деякі кавалки. Чого Вам спеціально треба із сього з’їзду? Може б, я поробив Вам виписки?
Щодо англійських грошей, то їх є несповна 100 гульд[енів] (саме 98 г. 95 кр[ейцарів]). Я дістав їх з лаконічною припискою Ватсона: посилаю на Ваше ім’я сі гроші для укр[аїнських] штундистів. Що з ними робити? Ми хотіли положити їх в касу ощадності, та жінка розміркувала: задержатися, що Ви скажете з ними зробити.
 
Я друкую свою роботу про Вишенського власним коштом і хочу подати її як габілітаційну розправу на право бути доцентом універс[итету] по іст[орії] літератури руської. Досі видрукувано 10 аркушів, коли хочете, можу вислати їх Вам для перегляду, що Ви скажете про сю роботу. А коли Ви тепер чим іншим зайняті, то я вишлю Вам, аж як буде все готове.
«Будда» скінчиться в сім році «Ж. і сл.». Тепер кінчиться вже друкувати[ся] 5 кн[ижка]; може, вона заінтересує Вас фольклорним матеріалом. Я дав тим разом 16 легенд і 3 казки. В сьому н[оме]рі скінчився «Едіп-цар», скінчилися вірші, я додав три галицькі: про сотворения і потоп світу, про голодні роки і про битву росіян з турками під Плевною.
Вчора переводив я генеральний обрахунок «Ж. і сл.». Пренумерантів маємо около 220 (звиш 30 прийшло в останніх днях!), заплачено ними грошей несповна 800 г[ульденів]. Коли ще до кінця року прибуде зо 300, то дефіцит не буде такий великий, як я боявся. Та вже тепер я маю надію, що накладчик згодиться держати його ще рік.
На сьому й кінчу і засилаю Вам і д. Вовку щире поздоровлення.
Ваш Ів. Франко.
12.08.1894 р. До М. І. Павлика
12 серпня 1894 р. Львів	Львів, 12/8 94
Дорогий друже!
Постараюсь приїхати на неділю. Шлю Вам тим часом 10 руб. на книжку Кримського.
Др[агоман]ов пише мені, що Ви хоруєте. Я й сам догадувався, що щось воно недобре, коли ні «Народ», ні «Хлібор[об]» не виходять.
Жінка моя з дітьми тепер на селі. Коло Жовкви в Купині.
Цілую Вас.
Ваш Ів. Франко.
11.09.1894 р. До М. І. Павлика
11 вересня 1894 р. Львів	11/9 94
Дорогий друже!
Відсила[ю] Вам книжку почтову. Шлю рівночасно 2 екз[емпляри] «Читалень». Скільки екземплярів є ще у мене, не можу наразі знати, бо треба би розбивати великі паки в пивниці, а на те тепер нема часу. За 1 екз. пришліть мені «Про рай і поступ». Грабовському треба, мабуть, слати в конверті – вишлю.
Останній «Народ» інтересний. Ваша стаття дуже добра.
Для слід[уючого] номера я пришлю про виставу і віче мазурське.
Трильовський написав мені монументальний лист з поводу відкликання віча, де говорить між іншим, що коломийці, так само як і він, злі на мене за ніби самовільне поступлення. Тим часом я зробив се після умови з Дан[иловичем], Гарас[имовичем] і Сандом[ирським] і то аж тоді, коли переконався, що ані залу, ані нічлігу на той день не мож буде дістати, а надто, коли Трил[ьовський] сам на власну руку оголосив в «Ділі», буцімто «Нар[одна] воля» скликає віче на 16, що, очевидно, було неправдою. Прошу мені написати, як справа стоїть, а то справді можна одуріти.
Ваш Ів. Франко.
12.09.1894 р. До Ю. А. Яворського
12 вересня 1894 р. Львів	Львів, 12/9 94
Шановний друже!
Вас невірно поінформовано, коли Вам сказано, що я гніваюся на Вас за Вашу критику моїх віршів. Противно, я вдячний Вам за неї, бо все-таки Ви були одинокий, хто приложив до них скальпель критики, а народовці, так само як і радикали, благополучно промовчали мою книжку. Будьте певні, що я признаю вповні управнення критики навіть тоді, коли вона виходить з основ, з котрими я не згоджуюся і для того я ані слова не сказав би против усього того, що Ви сказали річево про мої вірші, оцінюючи їх добрі і злі боки.
Я хотів писати спростування тільки тих деяких точок, де Ви від віршів переходили до моєї особи, де Ви приписували мені, не знаю на якій основі, «ненависть ко всему русскому» або надто поспішно вбачали наслідування там, де його нема (напр., щодо Хомякова, котрого я в моїм житті не читав). Та опісля, коли вийшов кінець Вашої критики, більше неприємний для Вас, ніж для мене (напр., Ваше високомірне відношення до індійської легенди, признаної за одну з перел всесвітньої літератури, Ваша рада мені – писати по-російськи, хоча я досить-таки написав на тій мові), я побачив, що нема потреби простувати перші Ваші промахи, тим більше, що дещо-таки сказав в тім напрямі Драгоманов.
Отсе і вся та «тень недоразумения», що лягла між нами після Вашої статті, і я думаю, що тут вистарчить крихти доброї волі, щоб її усунути.
Мене дуже втішили звістки про Ваш намір віддатися праці літературній і критичній, а теми, вибрані Вами, – дуже інтересні. Я читав, що Ваша стаття про наш сепаратизм уже друкується. Чи не зашвидко? Чи маєте Ви весь потрібний для сього матеріал і чи не будете мусили плавати та говорити умозаключеніями замість фактами.
Наш южноруський сепаратизм – досить давня річ. Язиково він датується від Остромирового євангелія, політично – від часів Нестора, літературно – щонайменше від Скорини. Прослідити його – певна річ, що дуже інтересно, та на се треба написати цілу історію южноруської цивілізації. А навіть галицько-руський сепаратизм – штука досить сложна, і для того я дуже цікавий на Вашу статтю.
 
Щодо повістей Ієроніма Аноніма, то, звісно, розбір їх вельми пожаданий, хоча мені здається, що Єр[онім] Анонім ніколи не буде у нас мати великого значення власне задля старомодності свого способу писання (польська gawęda) і задля браку соціального елементу в його писаннях. Деякі причинки до розбору його творів надіюсь опублікувати в «Житі і слові», то Ви, певно, будете могли ними покористуватися, тим більше, що Ваша праця, мабуть, не спішить.
Щодо факту о Стоцькім, котрий Ви мені комунікуєте, то я знаю о нім давно. Діло було ось яке: коли Терл[ецький] написав свою працю (літ 10 тому назад), а Стоцький тільки що починав свою професорську карієру, то він попросив Терл., щоб дав йому свою роботу для користання під час лекцій університетських, упевняючи, що при кожній нагоді буде цитувати, відки бере се або те в своїх лекціях. Терл. дав йому свій рукопис, тим більше, що сам опісля значно переробив і розширив свою роботу. Ось і все.
Тепер перейду до Ваших фольклорних причинків, котрі Ви ласкаві були мені прислати. Оповідання про дику бабу дуже інтересне, і я позволяю собі, користуючись Вашим дозволом, напечатати його в тій формі, як Ви його списали, і, розуміється, з Вашим підписом. Паралелі до нього і дотичну літературу європейську найдете в книжках д-ра Зібрта, названих мною в останній кн[ижці] «Ж[итя] і сл[ова]» (при Вашім тексті я зацитую їх ще раз), далі у Афанасьева «Поэт[ические] воззр[ения] славян на природу», Лібрехта «Zur Volkskunde» і др.
 
Казкою про чоловіка і змію я не міг би покористуватися задля язика, в якім вона написана, так фольклористи не записують. Впрочім, саме оповідання зовсім інтернаціональне, паралелі найдете в кожнім більшім збірнику казок (гл[яди]: Афанасьев, Русские сказки, т. IV; Grimm, Deutsche Kinder- und Hausmärchen, Bd. III; Gourenbach, Sicilianische Märchen, Cosquin, Contes lorraines).
Я дуже буду Вам вдячний, коли Ви уділите для «Ж. і сл.» ще дещо з Ваших записок. Стискаю Вашу руку.
Ів. Франко.
13.09.1894 р. До В. Г. Щурата
13 вересня 1894 р. Львів	Львів, 13/9 94
Дорогий друже!
Даруйте, що так запізнився з відписом на Вашу кореспондентку. Рівночасно з сим листом Ви, чень, дістанете V кн[ижку] «Ж[итя] і сл[ова]», котра дещо трохи запізнилася. Ваш «Роланд», як бачите, прийшов у останній хвилі та й то прийшло його замало, так що я мусив дати половину статті Г. Парі, щоби в сім н[оме]рі не прийшлося завантажувати надто багато. І так я боюсь, що тяжко буде без диспропорції змістити в одній книжці 90 тирад. Ну, та вже дарма!
Жаль, що Ви не підоспіли з Рішпеном до сеї книжки (VI); я дав на початок збірочку перекладів під титулом «Із чужих квітників». Сюди пішли 4 п’єси із Віктора Гюго (мій переклад), 10 із Рамшева (переклад Павла Граба), 1 із Теннісона (мій) і 2 із Ленау (У. Кравченко).
Як побачите із окладки V кн., ми рішилися видавати «Ж. і сл.» далі. З пренумерантами досі стоїть слабо, не знаю, чи є 250, хоч помалу капають і нові. Та все-таки треба би ще зо 100, щоб покрити кошти, значить, дефіцит буде з на 500 г. А з акційним проектом я й не знаю, до кого обернутися. Кому схочеться давати гроші на дефіцит?
Дуже мене тішить, що Ви також узялися до розбору питання про нашу літературну мову. Се справа дуже важна і досі замало дискутована. Чайченко з легкої руки дилетанта порушив більше питань, ніж на них можна відповісти kurz und bündig. Дилетанти першим ділом зупиняються на словах і формах; треба піти далі, розібрати справу наголосу, складні, та не поминаючи тут наших книжок шкільних, особливо граматики Стоцького. Ну, та я думаю, що тут з мого боку не потрібні Вам ніякі вказівки.
На Вашого «Чернеця» я написав маленьку рецензійку, та вона не вмістилася в V кн. і лишилася до VI.
Здоровлю Вас щиро.
Ваш Ів. Франко.
14.09.1894 р. До М. П. Драгоманова
14 вересня 1894 р. Львів	Львів, 14/9 94
Вельмишановний добродію!
Даруйте, що так спізнився і з листом, і з «Ж[итєм] і сл[овом]». Приїзд цісарський не давав ані хвилі віддихнути.
З матеріалами для Бакуніна я не мав щастя. В брошурці Морачевського, про котру я згадав, про нього нема нічогісінько, ледве що ім’я його раз згадано. Статті Лібельта осібною книжкою нема та й в збірці його творів нема. Кажуть, що вона була в однім із познанських журналів 50-х років. Я вже трохи шукав, та досі не находив нічого. А ось безпосередньо для Вас потрібні були б дві речі: мова Бакуніна, виголошена 1848 на празькому з’їзді (вона вийшла по-польськи у Львові 1848, та тут, мабуть, була конфіскована, бо в бібліотеці Оссолінських її нема), і «Відозва до слов’ян», видана в Парижі 1849 (також по-польськи «Odezwa do braci Słowian» M. Bakunina – також нема в Оссолінеумі).
Про польське слов’янофільство перед 1848 р., особливо на еміграції, погляньте: «Pamiętnik Towarzystwa Demokratycznego» з 40-х років, де були слов’янофільські статті, між іншим, і Теофіла Вішньовського, того самого, що був 1847 р. повішений у Львові. Може, ті речі будуть в Bibliotheque nationale.
Передучора вислав Вам «Ж. і сл.», кн[ижку] V. Надіюсь, що на брак фольклору не пожалуєтесь. Маю велику масу казок і новел, та всі такі довгі, що духу не хватає друкувати їх. В усякім разі я наляжу на легенди, міфи та вірування (в VI кн. даю їх гарну низку), місцеві саги та новели. Жидівських казок також маю гарну збірку від Бігеляйзена.
Вишенського на днях вишлю Вам цілого. Разом з «Ж. і сл.» послав Вам свої дві драми: «Украдене щастя» і «Едіпа». Я дуже був би рад, якби Ви прочитали ті речі і сказали мені свою думку, особливо про «Укр[адене] щ[астя]». Бажаючи кинутись головно на поле драматичне, я дорожу всякою Вашою увагою, котра могла б мене устерегти від помилок.
Чи Ви в кореспонденції з д-ром Nestl-ем? Він спеціаліст від Бакуніна і міг би дати Вам інформації про його роль в 1848 р. Оскільки тямлю із розговорів з ним, усі названі мною речі про з’їзд празький він знає і має з них коли не копії, то обширні ексцерпти.
Чи довго забавите ще у Парижі?
Чи не можна б там, у Парижі, дістати ще Gaston Paris, «Contes orientaux dans la litterature française au moyen âge» і його ж «La poèsie du moyen âge», 2 ed. 1887. Якби можна, то будьте ласкаві закупити їх для мене, а я гроші зверну. Дуже бажалось би мати Montaiglon et Raynaud, «Recueil generał et complet des fabliaux», та, мабуть, дуже дороге. А то у нас в жодній бібліотеці сього діла нема, а я у Відні ледве вспів переглянути зміст. Будьте ласкаві, розвідайте, чи можна його ще дістати і за яку ціну?
А також по якій ціні продають поодинокі томи «Romania»? Вийшло там недавно (сього літа) якесь дільце про унію в Южній Русі. Чи воно що варто?
 
Будьте ласкаві поспішитись з присилкою «Хартій» на сей н[омер], бо не хотів би спізнитись.
Щиро Вам кланяюсь і поздоровляю.
Ваш Ів. Франко
17.09.1894 р. До Ченека Зібрта
17 вересня 1894 р. Львів	Львів, вул. Глибока, № 7. 17/9 94
Вельмишановний пане доктор!
Власне сьогодні я одержав нову книжку «Českeho Lidu» і в ній побачив опубліковану мою статейку. Щиро дякую Вам за труд перекладу (оскільки, бачу, Ви де в чому ласкаві були доповнити мої зсилки, за що я, розуміється, Вам дуже вдячний) і перепрошаю, що свій текст я написав був по-німецьки. Я писав се в Відні як семінарський реферат для проф. Ягича. Бажаючи видрукувати свою статейку і в «Житі і слові», я прошу Вас прислати мені мій рукопис. Думаю, що се не зробить Вам ніякої трудності.
В V книжці «Житя і слова», котра нині буде Вам вислана, найдете мій реферат о Ваших працях. Думаю, що не візьмете мені за зле тих контраверсій, які я, при всій пошані для Вашої методичності, обширного знання і прекрасного способу писання, позволив собі піднести щодо самої теоретичної основи Ваших праць. Я був би дуже щасливий, коли б тим спонукав Вас висказати свої думки систематично, бо не сумніваюся, що се було би корисне не тільки для Ваших чеських земляків, але і для нас, слов’янських фольклористів, котрі нині, після Вашого Indiculus-a, бачать в Вас одну з оздоб сеї науки у Слов’янщині.
Остаюсь з щирим поважанням.
Ваш Ів. Франко.
18.09.1894 р. До М. П. Драгоманова
18 вересня 1894 р. Львів	Львів, 18/9 94
Вельмишановний добродію!
Сьогодні дістав Вашу картку і зараз же відписую. «Ж[итє] і сл[ово]» Вам вислано в Париж, і Ви, певно, вже дістали його. Туди ж послав і лист, бо думав, що Ви вже покинули свою Вокрессон. Надіюсь, що все дійде до Ваших рук.
З Бакуніном клопіт. В книжечці Морачевського є тільки згадане його ім’я. У Maly («Naše znovuzrození», котре маю по-чеськи), також тільки згадка, що Бакунін прибув до Праги не для самого слов[’янського] з’їзду, що не без його причини прийшло до повстання і бомбардування Праги і що він разом з Захом і Лібельтом редагував маніфест до народів Європи (Maly, op. cit., II, 69 – 70). Завтра випозичу в Оссолінеум і вишлю Вам «Časop[is] česk[ego] Museum», 1848, де є обширне справоздання зі з’їзду. Польського реферату з Maly у мене нема; я колись читав його в «Kraju», та там нічого цікавого не було. Шукатиму ще Лібельта.
Кн[ижка] VI вже зачалася друкувати. Прошу о «Хартії», а також, коли ласка, о деякі рецензії або звістки з наукового поля. Для VI кн. призначив я деякі інтересні речі: «Дневник» Навроцького, листи Федьковича до Кобилянського, віршовану драму про збурення пекла Христом, апокриф про боротьбу Христа з дияволом. В відділі «Із уст народу» піде низка «Міфів і вірувань», кілька варіантів пісень про Кошута, пару легенд, казок і новел. Даю також драму про збурення пекла Христом.
Найшов у Оссол[інських] відозву Бакуніна до слов’ян, та по-німецьки. Ось її титул: «Aufruf an die Slawen, von einem russischen Patrioten Michael Bakunin, Mitglied des Slawenkongresses in Prag. Koethen, Selbstverlag des Verfassers. 1848. Druck von Alexander Wiede in Leipzig». Накликає слов’ян до революції. Коли Вам буде треба, то по звороті «Časop. č. М.» визичу Вам сю брошурку.
Поки що засилаю Вам щире поздоровлення.
Ваш Ів. Франко.
20.09.1894 р. До М. І. Павлика
20 вересня 1894 р. Львів	20/IX 94
Дорогий друже!
Шлю початок «Хроніки». Завтра вишлю решту. Статути «Поступу» намісництво відкинуло. Я перероблю і скажу переписати другий раз та подам.
Пришліть «Про рай і поступ»! Чи одержали «Ж[итє] і сл[ово]» кн[ижку] V? Цілую Вас.
Ваш Ів. Фр.
Посилку (2 казки) дістав.
25.09.1894 р. До А. Ю. Кримського
25 вересня 1894 р. Львів	Львів, 25/9 94
Дорогий друже!
Жду не діждуся від Вас якої-небудь звістки та посилки рукописів. Шоста книжка вже друкується. Напишіть, будьте ласкаві, чи Ви одержали кн[ижку) V, далі послані мною в Звенигородку том Галахова і 1 випуск Корша-Кирпичникова? Та поперед усього напишіть про своє здоров’я, як Ви себе чуєте на силах і над чим працюєте?
Не можете собі уявити, як нетерпеливо дожидаю я Вашого Фірдоусі. Не забувайте, що через місяць його треба буде вже зачати друкувати.
Як бачите з окладки V кн., ми рішилися продовжити життя «Ж[итя] і сл[ова]» ще на один рік. Сей рік закінчимо дефіцитом – се вже так і бог приказав, та все-таки пренумерантів набралося около 260 – компанійка невеличка та така, що можна для неї і ризикувати тих пару сот гульденів. Побачимо, чи в другім році ся компанійка приросте, чи дотеперішнім галицьким звичаєм змаліє. Я рад би оживити зміст «Ж. і сл.», та при наших слабих силах се доволі тяжко. Особливо мені бажалось би розширити відділ критики та рефератів із книжок та часописів, та власне для сього найтяжче знайти помічників.
Чи Ви тепер сидите в Москві і можете добувати для «Ж. і сл.» деякі виписки із Рум[янцевського] муз[ею]? Особливо пожадані були б кореспонденції наших письменників, для котрих я завсігди зможу найти місце.
Коли б Ви думали на слід[уючий] рік пренумерувати «Ж. і сл.», то прошу Вас не присилати грошей. Мені треба буде знов деяких книжок, котрі я Вас попрошу закупити і вислати мені. Наразі я просив би Вас роздобути для мене Буслаева «Историческую грамматику русского языка». Книжка тепер без вартості, та мені потрібно її до зарізу – і не для себе, а для другого чоловічка, у котрого я колись позичив її, котрому віддав її, та він тепер твердить, що не одержав, і задля неї робить велику історію. Якби Ви роздобули мені сю книгу, то зробили б мені велику прислугу.
 
Просив би я Вас написати мені для VI кн. дещо до рубрики критики або нових книжок, та не знаю, чи в пору Вам буде моя просьба. Мені хотілось би подати оцінку віршів Чайченка. Мені вони en general не сподобалися, а дещо, як, прим., «Хома Макогін», я вважаю прямо скандальним. Та я не хочу сам писати про сю книжку, щоб не сказано, що я маю гнів до автора і для того дивлюсь на нього присторонно. Чи хотіли б Ви написати критику? Моєю думкою не потребуєте в’язатися. Я прийму і з найбільшими похвалами, коли тільки річ буде мотивована, а не голословна.
Також хотів я Вас просити – хоч для VI, хоч для І кн. о реферат із дотеперішніх річників «Этнографич[еского] обоз[рения]», зладжений вроді тих, які у нас були про «Wisłu», «By[zantinische] Zeitsch[rift]» та праці Зібрта. З огляду на багатство змісту сього часопису і багатство матеріалів власне українських Ви можете розписатися ширше, на аркуш або й на 2 арк[уші] друку, подавати докладніше зміст праць, особливо таких, що відносяться до України, писати взагалі так, щоб о виданні мали поняття люди, що не бачать його на очі. Такий реферат був би для нас дуже пожаданий, а тут його зробити не можемо, не маючи «Этн. обозр.» під рукою.
 
Чи редакція «Этн. обоз.» не хотіла б мінятися за «Ж. і сл.» своїм виданням? В такім разі я вислав би їй комплект 1894 р. за її комплект з того ж року. З давніших років («Этн. об.») у мене є тільки рік 3-й, кн. VIII і рік 4-й, кн. XII. Про скомплектування сього цінного видання поки що нема ані мови, бо се вимагало б багато грошей, котрих у мене дасть біг.
Я кінчу, власне, друкувати свою працю про Івана Вишенського. Праця доволі обширна, 16 аркушів друку. Коли б Ви хотіли мати її, то напишіть, а я висилатиму Вам у конвертах. Я дуже рад би почути суд про неї Ваш і декого з московських учених.
На сьому кінчу і щиро поздоровляю Вас.
Ваш Ів. Франко.
Кін. 09.1894 р. До М. I. Павлика
Кін. вересня 1894 р. Львів	
Дорогий друже!
«Рай і поступ» одержав. Шлю кінець хроніки – даруйте, може, трохи опізнився, але не було способу швидше написати. Долучую плакат парцеляційний Сюдака в Нагуєвичах. Ступниця граничить з Нагуєвичами. Варто би, якби наші люди покупили там парцелі. Будьте ласкаві оголосити се в «Хліборобі».
Цілую Вас.
Ваш Ів. Франко.
09.1894 р. До Уляни Кравченко
Вересень 1894 р. Львів	
Вельмишановна пані!
Даруйте, що досі не відписав на Ваш щирий і ласкавий лист і не вислав Вам книжок. Пишу тепер пару слів, щоб дати знак, що жию і пам’ятаю про Вас. Висилка книжок спізнилася головно для того, що деякі були розпозичені і тільки тепер я постягав їх і сими днями вишлю. За переклади із Ленау щиро дякую: прийшли в саму пору, і я постараюся зробити з них ужиток ще в 6 книжці, котра в сих днях починається друкувати.
Стискаю Вашу руку.
Ваш…
7.10.1894 р. До М. П. Драгоманова
7 жовтня 1894 р. Львів	Львів, 7/10 94
Вельмишановний добродію!
Лист Ваш і обі посилки одержав. Книжку до Оссолін[ських] віддав, завтра вишлю Вам Бакунінову відозву до слов’ян, а може, найду й промову на з’їзді. Можу вислати й Maly’го, хоч він, здається, Вам не придасться.
«Хартії» підуть в VI кн[ижці] всі, мені здається, що сим разом буде не о много більше від попередніх разів. Ся книжка і так буде трохи переладована Роландом, котрого йде мало що не три аркуші.
Книжечку Гастона Парі одержав, та се не те, о що я просив. У нього є осібна книжка про орієнтальні казки в франц[узькій] літературі, а в отсій книжці сього й зовсім нема. Та все-таки є дещо інтересного, особливо стаття про Полена Парі. Ваша замітка в «Kurj[eri] Lw[owskim]» піде сьогодні або завтра. Номери Вам вишлю.
Питаєте мене, що я роблю в «Kurj. Lw.»? В значенні такім, як Ви розумієте роботу, я мушу сказати, що роблю «ничего иль очень мало», та все-таки заробляю на хліб, і без нього мені нівідки було б жити. «Kurj. Lw.» поки що все ще є найчесніша з польських часописів у Львові, та з його напрямом, особливо тим, який бере верх в останніх часах, польсько-патріотичним, я не можу симпатизувати.
Звісно, не можучи довести до того, щоб «Kurj. Lw.» ішов проти сього напряму або хоч стояв нейтрально, я відгороджую хоч себе самого, пишу про такі речі, котрі лежать осторінь від польсько- і русько-патріотичної фразеології, про справи соціальні та парламентарні і т. д. Певна річ, я дуже не радо сиджу в редакції газети, з котрою чимраз менше можу солідаризуватися, та що ж маю робити? Куди повернутися?
Я тепер думаю габілітуватися на доцентуру руської літератури при університеті, та проте все-таки треба буде десь заробляти на хліб, бо приватна доцентура його не дасть. А потреби у мене при найскромнішому житті все-таки доволі великі, на само життя і хату місячно зо 120 гульд[енів]. Даруйте, що виволік перед Вами отсе все, та здається, що воно прямо чи непрямо належить до відповіді на Ваше питання.
 
Щодо Мілковського, то справді кацапи набрехали, пишучи, немовби то я говорив про якесь його гетьманство на Україні і в Польщі. Ми з Мілковським тільки тепер познайомились і то бачились дуже мало. Мене просив його зять Равіта-Гавронський зайти до нього, та я не йшов. В кінці затягли мене на прощальний банкет. Я пішов головно для варшав’яків: Хмельовського, Остої (преінтересна дама, з котрою я трохи ближче познайомився).
Там прийшлося й мені сказати кілька слів на честь Єжа, і я, піднісши його українське походження, поклав натиск на те, що він козацьку свободолюбність виніс поза границі України і Польщі, що вмів здобутися на симпатизування з придунайськими слов’янами і в найкращих своїх повістях величав боротьбу тих слов’ян з турками, навіть в такі моменти, коли його земляки з польсько-державного погляду організували волонтерів, щоб помагати туркам проти слов’ян.
Я говорив по-руськи, і львівські поляки, котрі були на банкеті, дуже крутили носом і опісля в жоднім письмі польськім не було й згадки про мою промову. Відки взяли галичани свою звістку, я не знаю, та мені й байдуже.
 
Сими днями ледве-не-ледве кінчиться мій Вишенський. Екземпляр зараз Вам вишлю. Чи можна б просити Вас о рецензії сеї роботи для «Житя і слова»? Книжечка вийшла досить велика, 16 аркушів друку. Цікавий я дуже, що то скажуть про неї наші університетські мудреці. Від Вашої статті в «Народі» Огоновський хворий!
Що чувати з моєю статтею про «Притчу о багатих»? Чи буде вона друкуватися? Я рад би в разі друкування одержати на рахунок гонорару ті томи «Сборника», котрих у мене нема, а власне II, III, IV, V, VI, VII і VIII. Може, тепер буде се легше, ніж досі було?
Поздоровляю Вас щиро.
Ваш Ів. Франко.
Кін. 10 – поч. 11.1894 р. До М. П. Драгоманова
Кін. жовтня – поч. листопада 1894 р. Львів	
Шановний добродію!
Даруйте, що так замовчав, та я ждав на Ваш лист із Софії. Який такий лист Ви переслали мені? Я зовсім не тямлю.
Йорданові «Slavische Jahrbücher» з 1848 є в бібл[іотеці] університетській. Я сьогодні постараюсь визичити їх для Вас і переслати, та не знаю, чи там буде те, чого Вам треба, бо екземпляр, оскільки тямлю, некомплектний. Побачу.
Будз[иновського] писанню в «Народі» я не дуже радий. Він упражняється в кріпких словах, а фактична основа у нього дуже слаба, факти хапані без системи і без критики. По поводу першого розділу я послав навіть у «Народ» невеличку заміточку. Та, проте, нехай іде й його писання, коли нема кому писати про се, а давно треба було. Впрочім, я думаю, що тепер, коли П[авли]к буде у Львові, можна буде засадити когось до такої роботи порядно, а може, й мені найдеться час поповнити мої давні студії про панщину і її знесення і зробити з того якусь цілість.
А Огоновський зробив нам несподіванку: взяв та й умер. Доконав його, як кажуть, процес Левицького. На кладовищі промовляли між іншими Грушевський і Макарушка: перший упевняв, що ім’я покійника славне і дороге і на Кавказі, і над Чорним морем, а другий величав його яко професора, хоча забув додати, що за 23 роки його професорства ледве чи 5 людей зробило під ним екзамен з руської мови і літератури, а ні один не робив докторату, що пок[ійний] не лишив по собі наслідника і т. ін.
Я подаюсь сими днями о veniam legendi на підставі своєї праці про Вишенського (котру Вам вислав передучора). Професори роблять мені надію, що до доцентури мене допустять. Правдоподібно, прийдеться в такому разі покинути «Kurj[er] Lw[owski]», та з чого жити, я й сам не знаю. А тут іще й книжок треба маси для викладів.
Я хотів просити Вас – хоч позичити, хоч відпродати мені деякі книги для історії руської літератури, які у Вас є, а Вам для Ваших праць не потрібні. Чи не могли б Ви, хоч би при помочі Лесі, – звісно, коли не відкажете принципіально тій моїй просьбі – зладити спис тих книжок по історії укр[аїнської] літератури, які у Вас є і без яких Ви могли б обійтись, хоч на час, і переслати мені той спис, щоб я міг знати, чим у разі потреби міг би від Вас покористуватися.
 
Особливо наразі потрібні були б мені матеріали і праці до старої літератури, значить: тексти літописів і праці про них (Погодін, Бестужев-Рюмін), далі Сухомлинова видання Кирила Туровського, Калайдовича «Памятники», Срезневського «Известия и заметки» і т. ін. Звісно, дещо з сього є і тут у бібліотеках, та позабирали історики і держать у руках.
Статтю Верна я готов печатати в «Ж[иті] і сл[ові]», тим. більше що й попередня стаття до «Народу» не зовсім-таки надавалась, а тепер надіюсь, що «Народ» не буде терпіти на брак статей. А у мене до «Ж. і сл.» досі дуже мало є готового. Остап переробляє свою працю про 1848 рік. Кримський замовк зовсім, от Вам і всі мої співробітники. Для І н[омер]а маю етнографічну статейку Зубрицького. Прийдеться давати більше матеріалу сирого (із старих рукописів, казок, новел і т. ін.).
Прошу Вас поспішитись з дальшою главою «Хартій», те, що Ви прислали, пішло все в VI кн[ижці], котра вийде на днях. Чи можна числити на деяку Вашу критичну статейку до І н-ра? Може, найдете дещо сказати по поводу Вишенського? Ваш листок про Заленського був друкований в «Kurj. Lw.». Два екземпляри вишлю Вам при нагоді.
 
«Просвіта» не видала ніякої бібл[ійної] історії. Видало її общ[ество] Качк[овського].
1.11.1894 р. До А. Ю. Кримського
1 листопада 1894 р. Львів	Львів, 1/ХІ 94
Дорогий друже!
Що з Вами? Чи Ви хоруєте, чи гніваєтесь, чи яка нечиста сила не позволяв Вам відізватися? Ждав, ждав від Вас хоч словечка, та й уже й не знаю, що думати. Одержав тільки 1 том Буслаева, та й то другий, а першого – ні. А я ждав на рукопис! Ані Рум[янцевського] музею докінчення нема, ані Фірдоусі.
У мене завтра кінчиться 6 кн[ижка] «Ж[итя] і сл[ова]» і зараз же починає друкуватись 1 кн. другого року, і мені треба б знати, чи буде мені що від Вас на сей рік, чи ні. В усякім разі Фірдоусі ледве чи попаде вже до 1 кн.; друкарня чекати не може, і я мушу мати скрипт завчасу. Та впрочім будьте ласкаві хоч тепер озватися. Коли б прислали зараз скрипт, то я б, може, ще впер його, та в такім разі зараз по одержанні сього мого листа відписуйте і шліть свій рукопис. Коли ні, то розпочнемо друк аж у II кн.
На сьому кінчу і цілую Вас.
Ваш Ів. Франко.
10.11.1894 р. До М. П. Драгоманова
10 листопада 1894 р. Львів	Львів, 10/ХІ 94
Вельмишановний добродію!
На днях вислав Вам пакетом Maly-го, «Житє і слово» і пару екземплярів «Чуд[ацьких] думок» і теологічних; перед тим рекомендованим листом послав відпис програми Бакуніна із «Slavische Jahrbücher», а потім вислано реком[ендованою] бандеролькою брошуру Б[акуні]на «Поклик до слов’ян». Здається, все, о що Ви просили. Даруйте, що спізнився трохи, але майже тиждень по поводу інавгурацій і свят (задушних) бібліотеки були замкнені, а потім мені прийшлось сидіти на процесах (Костя Лев[ицького] і Вислоуха), так що ніколи було йти до бібліотек.
З листом, про котрий Ви згадуєте, нічого злого не сталося. Писав його наш співробітник і знайомий Василевський, петербурзький поляк. Чого він їздив до Києва, я не знаю, так само як не знаю, чого хотів бачитися з Вами. Тепер він у Празі.
П[авли]к уже тут. На днях вийде н[оме]р «Народу»; був би вийшов у суботу, та зупинилось через мою статтю про пок[ійного] Огоновського.
П-к згоджується відступити статтю Верна про Євангелія в перекладі Лесі Укр[аїнки] для «Житя і слова». Я бажав би мати її хоч частину для І н-ра і для того прошу переводчицю поквапитись з присилкою рукопису.
З Росії не маю поки що нічогісінько, навіть Кримський замовк і не відповідає навіть на мої листи. Не знаю, що се значить. Щоб зазначити всеукраїнський інтерес, я дав у І н-рі укр[аїнські] переклади віршів (Граба «Сповідь Наливайка» Рилєєва і Кримського з Гафіза), що лежали у мене вже досить довго, а далі, мабуть, прийдеться обходитись без помочі українців.
Дивний народ! Коли нема такого видання, де б могли свобідно висказувати свої думки, всі жалуються, що треба б такого видання; а як воно є, то ніхто й не гавкне до нього.
Про ситуацію у нас небагато вмію Вам сказати. Стою здалека від народовців і тільки десь-колись чую се або те про їх діяння. П-к, певно, буде міг сказати Вам більше. Я чув тільки, що по поводу віденської політики менери перегризлися в товариствах, що Романчук викинув Барвінського з Нар[одної] ради, а Барв[інський] хоче знов відкись викинути Романчука і т. д. По смерті Огон[овського] Барв. порядкує в «Просвіті».
 
В Тов[аристві] Шевченка, як чую, хочуть зробити головою Грушевського. Інтересно, що на кафедру по Огон[овському] університет думає запросити Житецького або Дашкевича. Впрочім, не знаю докладно, чи се думка університету, чи також Барвінського. Мої шанси з доцентурою стоять досить добре, а може бути, що мене зроблять навіть суплентом по Огоновськім; се виджу з того, що всі професори плачуть на те, чому я подався на викладання історії літератури і етнографії, а не на граматику.
Друк 1-го н-ра «Ж[итя] і сл[ова]» вже розпочався і для того осмілююсь ще раз пригадатися Вам з рукописом «Хартій».
Поздоровляю Вас щиро.
Ваш Ів. Франко.
12.11.1894 р. До Ф. К. Вовка
12 листопада 1894 р. Львів	Львів, д[ня] 12/ХІ 94. Ул. Глибока, № 7.
Вельмишановний добродію!
Картку Вашу сьогодні одібрав. Дуже жаль, що в справі виписки з «Діла» я спустився на слово Белея, котрому я передав листок М. П. Др[агоманова], писаний до нього; він же тоді обіцяв мені, що виписку зараз зробить і вишле Вам. Я думав, що він і зробив се, бо листком М. П. Д. покористувався остільки, що подав у «Ділі» відомість про приготовану брошуру. Брошура повинна б уже була вийти! Я зараз завтра зайду до «Діла» і постараюсь о виписку, котру й перешлю Вам.
Rolland-y я вислав усі книжки «Ж[итя] і сл[ова]», крім, здається, V і свіжо вийшовшої VI, котрі також перешлю. Коли йому більше бракує, просіть його сповістити мене. «Mélusine» я одержав, здається, 3 випуски, та, признатись Вам, нічого там інтересного для себе не найшов, так що, мабуть, не буду на слідуючий рік за неї мінятися. «Revue des traditions» не одержую. Рад би на слідуючий рік одержувати «Revue critique». Дуже добре, якби вона хотіла мінятися за «Ж. і сл.», а коли ні, то прийдеться виписати. Вона звертає увагу також на Slavica, – сього року була стаття про праці Махала.
Казку, про котру Ви згадуєте, я дуже бажав би мати до 1 н[оме]ра, та не знаю, чи можу просити Вас о поспіх, бо рубрику «Із уст народу» я почну друкувати, мабуть, уже за тиждень. В усякім разі шліть, коли можете.
Коли буде Ваша ласка і час вільний, напишіть мені, що думаєте про перший рік мого видання і які, по-вашому, його хиби?
І ще одно Вас прошу: пришліть відбитку своєї французької праці «Rites et usages nuptiaux». Мені прийдеться дечим покористуватися нею, а я не маю її під.рукою, так що рецензію дав по позиченому екземпляру.
Рівночасно з VI кн[ижкою] «Ж. і сл.» посилаю Вам також мою книжечку про Івана Вишенського. Я подав її в університет як габілітаційну розправу і стараюся одержати місце доцента русько-укр[аїнської] літератури і етнографії при тутешнім університеті. Не знаю ще, як мені се вдасться.
 
І ще одна просьба до Вас. Для моєї рубрики «Із чужух квітників» у «Ж. і сл.» мені треба різних віршів для перекладування. З французьких поетів я маю тільки Віктора Гюго «Légendes des siècles» і «Châtiments» та Рішпена «Blasphèmes». Посилаю Вам у сьому листі 5 г[ульденів] і прошу Вас вибрати і купити мені, що вважаєте відповідним для перекладів із новіших чи старших французів. Мені хвалено Рішпенові «Chanson des gueux». У нас люди цікаві на Бодлера. Може б, найшлось де дешевеньке видання Беранже? Чи не стоїло б перевести з Віктора Гюго драму «Торквемада»? Роздобудьте що можна і що вважаєте вартим перекладу на нашу мову.
У нас тут зав’язується фольклорне товариство (Towarzystwo Ludoznawcze). Статути вже затверджені, та першого збору ще не було. Я вишлю Вам екземпляр статуту, а пізніше подавати буду в «Ж. і сл.» справоздання з його діяльності. На чолі стоїть проф[есор] тутешнього університету, славіст Каліна.
Щиро кланяюсь Вам і бажаю Вам усього доброго.
Ваш Ів. Франко.
14.11.1894 р. До М. П. Драгоманова
14 листопада 1894 р. Львів	14/XI 94
Вельмишановний добродію!
У виписці, котру Ви переслали мені, є справді пропуск. Дуже перепрошую, що не мав часу перед висилкою копії провірити її з друком. Речення виглядає так (місце пропущене підчеркую): alle Nachbarstämme verpflichtet sind, sich zu seiner Befreiung zu beeifern. Als Verräther wird demnach jedes і т.д.
У нас поки що нема нічого новою. П[авли]к бідує з «Народом». У друкарні зложили, та не хочуть друкувати, поки П-к не заплатить давнього довгу і не дасть грошей наперед. Не знаю, як він собі порадить.
З Вашої статейки «Старі потреби перед новим царем» іде переклад до «Kurj[era] Lw[owskiego]. З моєю доцентурою діло стоїть так, що вибрано комісію з трьох референтів: Каліна, Пілят і Грушевський. Розказували мені, що на конференції професорів при виборі тої комісії всі професори поляки були за тим, щоб допустити мене, а з русинів Шараневич не говорив нічого, а Грушевський був проти мене. Які аргументи він виводив у поле, не знаю.
Здоровлю Вас.
Ів. Франко.
Перед (не пізніше) 16.12.1894 р. До В. Ю. Охримовича
Перед (не пізніше) 16 грудня 1894 р. Львів	
Дорогий друже!
Посилаю Вам статут, ладьте і присилайте! На порядку дневнім нашого з’їзду треба ще поставити: уконституовання тов[ариства] «Поступ». Згідні?
Не забувайте за приповідки!
За тиждень в неділю може буду в Тухлі на пстругах. Цілую Вас.
Ів. Фр.
21.12.1894 р. До А. Ю. Кримського
21 грудня 1894 р. Львів	Львів, д[ня] 21/ХІІ 94
Дорогий друже!
Насилу діждався Вашого листа, думав уже, що з Вами бог зна, що сталося! Ну, та богу дякувати, що Ваше здоров’я хоч сяк-так піддужало. Що се таке за хвороба у Вас? Адже Ви молодий чоловік! Яким робом Ви вспіли так фундаментально розстроїти своє здоров’я?
Переходжу тепер до наших книгарських і прочих справ.
«Этногр[афическое] обозр[ение]», звісно, я конче хочу мати, значить, будьте ласкаві здобути його для мене. По тому рахунку, який Ви подаєте (3 р. 35 коп. за річник), виходить, що разом з пересилкою стоїти буде ся справа около 20 руб.
Останню книжку «Ж[итя] і сл[ова]» в конверті я вам вислав тільки тепер. В Політ[ехнічний] музей через якусь помилку не було вислано, висилаю завтра, а рівночасно висилаю туди й один комплект у трьох бандеролях. Всі прочі замовлені Вами книжки («В поті чола» і «Вишенського») також висилаю.
Буслаева одержав – спасибі Вам! Пушкіна П[авли]ку передав, Кирпичникова випуск продайте – у мене є комплект. Мені хотілось би ще мати макар’євські «Четьи-Минеи», вид[ання] археографічної комісії, здається, вони не дуже дорогі, а у нас їх нема. Якби Ви мали можність здобути їх, то зробіть ласку! А що з творами Сковороди? Чи Ви запренумерували їх задля мене? Коли запренумерували, т. є. заплатили гроші наперед, то, звісно, пришліть, коли ж ні, то тепер не купуйте, бо тут екземпляр є у проф. Грушевського; значить, від нього я можу мати, коли мені буде треба.
Чи з барсуковської бібліографії Погодіна можна добути поодинокі томи? Мені треба б мати останній том, іменно той, де описано подорож Погодіна за границю і побут його в Галичині, здається, 1838 р. Якби могли добути сей том, хоч по склеповій ціні, то купіть і перешліть!
Отсе Вам наразі мої справунки, котрими вичерпалась би вирахувана Вами сума 27 р. 80 коп. Якщо лишилось би з неї дещо (після покупки «Энт. обозр.» Погодіна і «Миней»), то будьте ласкаві купити і вислати для моєї жінки фунт чаю на 3 рублі. Я числю «Мінеї» на 4 руб., а Погодіна за 3, а в такім разі ті 3 руб. я був би Вам винен. Та на них Ви дещо уторгуєте за 1 випуск Кирпичникова, решту при нагоді я сплачу Вам.
 
Ну, та досить сього крамарства! Перейдемо до літератури.
Як Ви, може, побачили з VI кн[ижки] «Ж. і сл» я розпочав давати на чолі всякої кн. антологійку перекладів із чужомовних поезій. Звісно, не всі вони однакової стійності, та се дарма! Мені бажається звільна знайомити нашу громаду з новішими проявами поетичної творчості і з переводами старших творів, чим-небудь цікавих для нас або важних в історії літератури. Робітників, а ще добрих робітників, на сім полі у нас поки що дуже мало, значить, треба приймати, яке дають, хоча, звісно, не без розбору.
В І кн. 1895 я впер-таки Ваші переводи трьох пісень Гафіза, що були долучені до Вашої статейки про нього, засланої давніше для «Народу». Статейку я відложив набік, а переводи мені сподобались, і я думаю, що Ви не поремствуєте на мене за їх напечатання. А мені конче хотілось дати в 1 номері хоч що-небудь Вашого.
Жду не діждуся «Шах-наме». Зразу я хотів печатати його так, як «Роланда», правильно в кожнім н[оме]рі великими шматками, та тепер бачу, що думки сеї треба зректись, бо Ваше здоров’я і Ваш час не позволяють Вам так поспішитися з перекладом, як би для такого друкування було потрібно. Для того я думаю вперти «Шах-наме» в ту ж рубрику – «Із чужих квітників» і друкувати епізод за епізодом так, як Ви пришлете, не в’яжучись тим, щоб непримінно в кожнім н-рі було продовження. Се й для Вас не буде понад силу (тільки щоб кожний епізод прислали цілий!) і для передруку не становитиме перешкоди, тільки що затягне вихід окремої книжки трохи надовше.
 
Якби, крім сього, Ви могли мені від часу до часу зладити переклад дечого дрібнішого з орієнтальних поетів (Гафіза, Казвіні, Джелал ед-Діна і др.), то я радо поміщу.
На сьому кінчу поки що і здоровлю Вас сердечно.
Ваш Ів. Франко.
23.12.1894 р. До В. Ю. Охримовича
23 грудня 1894 р. Львів	Львів, 23/XII 94
Дорогий друже!
Лист Ваш і посилку дістав. Відки се Ви взяли, що я маю до Вас якийсь гнів? Противно, для Вашого таланту я завсігди маю повне і щире поважання.
З присланих мені Ваших праць я роблю такий ужиток. Статейка про бойків іде до 1 кн[ижки] в рубриці «Критика і бібліографія», а стаття про юридичні обичаї йде в 2 кн.
Я прочитав поки що вступ і думаю, що він дуже добрий, власне, для наших юристів.
До сеї самої рубрики юридичних обичаїв я хотів би від себе дати заміточку про снохачество (життя свекра з невісткою в наших горах). Прошу Вас розвідати, чи не найдете деяких його слідів у Вас? То тоді я долучив би свої замітки до Ваших в подібний спосіб, як же зробив з статейкою о бойках.
Книжки «Ж[итя] і сл[ова]» кажу Вам вислати ще сьогодні.
Поздоровляю Вас і бажаю веселих свят.
Ваш Ів. Франко.
