До О. Г. Барвінського
1 січня 1887 р. Львів	Львів, д[ня] 1 н[ового] с[тилю] січня 1887
Шановний пане професор!
Від д-ра Олеськова чув я, що Ви закидаєте мені (чи моїм приятелям, котрих у мене у Львові трохи що й зовсім нема), що я нелояльно поступаю з партією народовців львівських, закидаючи їм, буцімто вони денунціювали проспект «Поступу» до поліції яко виміреного на бунтування гімназій і через те сталися причиною конфіскати.
Я не вважав би потрібним опрокидати такої думки, коли б вона не була висказана й Вами, чоловіком, котрого з-поміж всіх народовців я найвище поважаю за правоту і щирість характеру. Я не хотів би, щоб такий чоловік безпідставно (очевидно, з чужих уст) підозрівав мене, і для того впевняю Вас словом честі, що думка така навіть не постала в моїй голові аж до хвилі, коли я почув слова д-ра Олеськова. Що більше, знаючи, що проспект після видрукування цілі два тижні лежав в друкарні, через помилку не бувши відданий в цензуру, я можу напевно твердити, що така денунціація з чиєї-небудь сторони просто неможлива, бо проспект сконфіскувала прокураторія зараз по його прочитанні.
Друге діло, з поліції передавано мені, що директор був проспектом доволі сконстернований, підозріваючи «Поступ» о намір бунтувати (!?) молодіж, але зваживши, що се було якраз в ті дні, коли арештовано Северина і Фельдмана і коли поліція, забравши у тих людей масу листів, думала, що попала на слід якоїсь таємної конспірації, а й Броніслав Лозинський в намісництві радив зробити ревізію у всіх загалом львівських соціалістів – дуже легко пояснити собі, що таке підозріння в голові директора поліції могло само собою повстати.
Що однако ж львівські народовці закидають мені повищу нелояльність, котра і до Вас, пане професор, найшла доступ, а в моїх очах тільки знак, що дехто з них і справді не був би від того, щоб прислужитись предержащим властям. Приклади ми бачили, a qui j’excuse, j’accuse.
Бажаю Вам веселих свят і щасливого Нового року.
Ваш Іван Франко.
До О. Ф. Франко
15 січня 1887 р. Львів	
Дорога Олічка!
Що се такого, що ти не пишеш мені нічого? Жду, жду твого листа, а властиво не так листа, а в кождій хвилі, на кождім місці несвідомо шукаю тебе самої. Відколи ти виїхала, я прямо стався як сам не свій, чую, що мені хибує цілої половини мого существа. Еге, Олічка, признаюсь тобі, я й не думав сам, що так сильно зжився з тобою. Ходжу цілими годинами то по хаті, то по улиці, щоб заповнити нуду, хапаюсь до роботи і рука опадає, – сьогодні аж врадувався, зустрівши П[авлика], і запросив його на чай, щоб не сидіти самому.
Коцовський знов обідає у нас, та клопіт мій, що він тепер, мабуть, зовсім уже з глузду зсунувся. Сьогодні був зовсім уже такий понурий та мовчазний, як тоді літом, тільки й усього, що сказав мені: «Здає ми ся, що швидко вмру, а найгірше те, що се для мене зовсім рівнодушно». Я, правду кажучи, боюсь з ним заговорювати, боюсь і мовчки слухати його балакання, щоб не сказав, що я слухаю його з простої цікавості. Вчора сказав мені: «Я думав, що я й усіх святих розумію, а показалося, що й одної Д[оброграє]вої досі не міг зрозуміти». Як бачиш, все та сама нещасна історія.
Я скінчив статтю для «Пшегльонду сполечного» про галицьку земельну власність і надіюсь хоч 30 гульд[енів] гонорару. Від Коц[овського] я дістав гроші за обід до кінця сього місяця. Сьогодні велів купити сажень дров, гроші на дрова випозичив з тих 50 з[лотих] р[инських], що у нас лежать, одержу гонорар, то й віддам. «Prawda» надрукувала мою критику на Масляка і просить о дальші статті (Коц. за ту критику дуже сварив на мене).
Не можучи що ліпшого робити, я взявсь перероблювати свою давню поему «Нове життя», котрої пролог був надрукований в торішній «Зорі». Бажав би я скінчити сю поему до твого приїзду, але не знаю, чи зможу. Надіюсь, що вона вийде доволі цікава і що ти признаєш її гідною, щоб могла бути тобі посвячена. По її скінченні засяду до роману, щоб він до літа був готовий. Конче бажав би я сього року хоч одну книжечку своєї фабрикації пустити в світ на нашій мові, а то люди подумають, що вже, крім Цеглинського і Масляка, нема зовсім ніякого писателя в Галичині.
Чи дійшла вже до Вас нова «Зоря»? Ціла вона заповнена Цеглинським і Огоновським. Цеглинський пише й друкує аж дві повісті нараз – одну з герцеговінського, а другу – з нашого життя, крім того, дав справоздання о театрі, де зганьбив Мирного за «Лимерівну», а підніс Біберовича за знамениту гру. А Огоновський друкує ліпообразную «Гальшку» і ціломудренную історію літератури. Шелуха попав в наші знамениті поети.
А на перемишльській лотерії я не виграв нічого, та й не було що вигравати. Головна виграна – з вартістю 1 500 р[инських], дві по 500, а прочі по 50, 20 і 10. З надрукованих 200 000 білетів розпродали 50 000, з чого 15 % припадає агентові, що займався розпродажею. Значить, велика монарша ласка, котру колись наші посли виторгували в Відні як одиноку підвалину спасенія Русі коштом многих важних уступок (іменно та ласка, що цісар дозволив розіграти лотерею на користь дівочого воспитанія), показалась для русинів стоючою всього-на-всього 42 500 гульденів. Бідна та Русь, коли її можна з усіма її животами купити за таку нужденну суму!
Ходив я шукати квартири, та, бачачи, які всюди солоні ціни за гарні квартири, роздумав так, що краще вже нам пересидіти на старім гнізді до весни, а там побачимо. Впрочім, приїдеш, то ще подумаємо, а то самого мене якась така лінь обпала, що важко було б самому переноситися. А надто ще бюджет наш на сей місяць так обтяжений, що бог його знає, як звести кінці, тим більше, що П., хоч дістав з «Przeglądu tygodniowego» 14 руб. (сам мені нині се казав), але навіть не думає о сплаті свого довгу.
З кухаркою знаходимось добре, рахунки записую всі докладно, так що, надіюсь, приїхавши, не будеш мала за що мене висікти. Здається, після всього сказаного й зовсім лишнє додавати, що я здоров і о тобі щохвилі згадую.
Ну, та набалакавши тобі так багато про наші речі, я бажав би й від тебе почути дещо. Як їхала, чи щасливо перевезла все, чи і хто тебе стрічав, як приймають у татуся, чи дуже виросла і похорошіла Катря, чи здорово брикається Володя і чи сказав тобі вже досі разів з кілька: «ду-y-pa!» Ну, і про дробину Романа не забудь написати. А після сих «старших за царя» напиши і про старшину: чи здорова пані Ніна Федорівна, і як тебе милує татусь, і чи підскакує сестра Саня, і т. д., і т. д. Я ж надіюсь, що ти всіх щиро перецілувала і поздоровила від мене, а коли, буває, забула, то зараз непремінно се вчини!
Напиши також, що поробляє стара українська сім’я, Волод[имир] Бон[іфатійович], Павло Ігн[атович], (котрому подякуй від мене за співомовки), і Наум[енко], і Михаль[чук] і всі другі знакомі, котрим кланяйся від мене. А бачилась ти з Ковалем і переказала кому слідує все, що слідує? Особливо кланяйся від мене Мик[олі] Віт[алійовичу] і Анні Іван[івні]. І що поробляють молоді: Яша і Вол[одя], і Тиміш, і Гнат Павлович, і Сивенький з приналежною до нього шелухою? Кланяйсь їм усім, особливо Сивенькому передай моє щире поздоровлення. Ну, а жіночий світок? Чи таки Мельничка за генерала? А хто зайняв тепле місце Доброграєви на команді? Не забудь зайти до Альбр[ант] і розпитати, чи дістала вона мій листі чому неласкава була відписати? Чи, може, її нема вже в Києві?
Отсе написав я тобі три міхи вовни і закінчу просьбою: купи мені, крім названих у тебе книжок, брошурочку Дашкевича «Былина о Алеше Поповиче и о том, как не стало богатырей на Руси», брошурка невелика, а потрібна. Коли б можна дістати які літографії, Н[аумен]ка граматику і В. Б. географію, то також привези.
Цілую тебе щиро і всіх, хто там у вас є з близьких моному серцю. Бажаю тобі доброї забави і прошу тя, проводи час якнайвеселіше, не турбуйся ані мною, ані тим, що тут діється, нагуляйся, і натішся, і набалакайся з людьми, щоб набрала знов з на рік сили і бодрості для життя в Галичині. І пиши мені якнайшвидше! Ще раз цілую тя.
Твій Іван.
Кланяєсь тобі Остап.
До М. П. Драгоманова
18 січня 1887 р. Львів	Львів, д[ня] 18.І 1887
Шановний добродію!
Тільки що получив від моєї жінки для Вас отсі гроші (300 руб.) яко «довг киян» і спішу переслати їх Вам. Не знаю, від кого вони, і напишу аж тоді, як жінка верне. Вона і київські знакомі засилають Вам бажання щасливого Нового року, і я прилучуюсь до них.
Щодо питання, котре Ви порушили в посліднім своїм листі до мене, будто Ваші грошеві справи стались тут у Львові ділом публічним, то я скажу, що нічого о тім подібнім не знаю і не чував. Лист Ваш до киян читав тільки один посторонній чоловік – Гладилович, та й то читав тільки ту половину, де була мова о ділах загальних і критика галицьких партій. Живішу розмову визвала тільки думка одної часті Ак[адемічного] бр[атст]ва – підписатись на кількадесять екз[емплярів] Вашого «Кобзаря», ну, та се здається, не Ваші, а братства грошеві справи і про се я не пишу, бо нічого не знаю.
Поздоровляю Вас.
Іван Франко.
До О. Ф. Франко
19 січня 1887 р. Львів	
Дорога Олічка!
Вчора тільки одібрав твій лист і зараз же послав галичанину гроші, а сьогодні пишу тобі коротенько. Лист мій, написаний в суботу минулого тижня, ти повинна була вже одібрати. Там потроху й розказано, як я проводжу дні.
В якім розсіянні я живу, се можеш хоч би з того виміркувати, що я зовсім не замітив, коли закінчився старий і зачався новий рік, і забув по тому поводу заслати тобі і всім дорогим киянам свої «бажання», нехай же хоч тепер я догоню занедбане і бажаю тобі поперед всього доброго здоровля, а собі з тобою здорового, і кріпкого, і з головою сина, а всім близьким також здоровля і всякого щастя, а тьоті Сані, крім щастя, ще й долі. Дивувався я, якою се Ви її мад[ам] Селецкой величаєте, і насилу догадався, що моя Олічка перепутала фамілію навіть своєї сестри, і назвала її Селецкой зам[ість] Сельской. Мені самому не то що неудобно, але скучно, ужасно скучно.
Гроші, хоч з бідой пополам, а є, хоч ані Т[ерлецький], ані Павлик не віддали довгу. Від «Ruchu» получив 10 г[ульденів]. Роман мій зветься «Не спитавши броду», та не знаю я, чи буде він відповідний до «К[иевской] с[тарины]», а коли б навіть був відповідний, то хто його перекладе.
Чому ти кажеш, що «теперь нечего думать о покупке земли»? Я о тім тільки й думаю, як би удрать зі Львова, хоча б прийшлось рішитися й половини теперішнього заробітку. Ну, та се не в моїй власті.
«Зорі» ніколи й не було в списку дозволених газет, а проте вона йде в Росію jure caduco.
Татуся і Катрю поздоров і поцілуй від мене особливо і подякуй татусю за його велику і справді мною нічим не заслужену старанність о приміщення невдалих дітей моєї фантазії між добрими людьми.
З квартирою як буде – не знаю. Ходив я та розпитував на Хоружчині, в тім домі, де Коц[овський], на першім поверсі гарна і світла і суха квартира, дві кімнати і кухня – 24 гульд[ени]. Страшно мені зробилось. А дешевші кімнати, так погань така, що й бог з ними. Говорять, що під весну буде великий квартирний крах у Львові і ціни спадуть. Воно б гарно було підождати, коли б у нас не було так ужасно мокро.
Одержали ми тут «Вест[ник] Евр[опы]» з статтею А. Кн. – про Буковину, – статейка нічого собі, навіть як на Кн. доволі основна і свобідна від помилок, котрих так багато буває в його писаннях про Галичину. Тільки нещасна його теорія язикова, котру він усюди тиче, не маючи поняття о філології і о діалектах укр[аїнської] мови та о їх уживанні в літературі хоч до тої пори, доки Збруч нас ділить на два осібні світи культурні.
Цілую тя сердечно, моя мила Олічка.
Твій Іван.
До П. Г. Житецького
4 лютого 1887 р. Львів	Львів, д[ня] 4 н[ового] с[тилю] лютого 1887. Ул. Голембя, ч[исло] 9
Високоповажний пане добродію!
Посилаю Вам жаданий Вами статут братський. «Ономастикона» Лодія є у Львові тільки один екземпляр в бібліотеці Петрушевича, та від нього, як знаєте, нічого позичити не можна. Обіцяв він дати його Коцовському до переписання і для віддрукування в «Зорі», та коли то ще буде, я не знаю. А щодо «Петрології», то я зовсім не знаю, про яке се діло Ви думаєте, бо ні про що подібне я не чував. Будьте ласкаві, напишіть докладніше, що се за штука.
З XVIII стол[іття] є тут в бібліотеці Оссолінських доволі багато віршів руських церковно-морального змісту (я переписав два), писаних язиком коли не зовсім народним, то дуже близьким до народного. Якби пошукав в рукописах, то думаю, що повинаходив би багато дечого й суспільно-політичного. Коли б Вам такі речі були потрібні, то я міг би помалу вишукувати і переписувати їх для Вас.
Долучаю для Гн[ата] Павл[овича] каталог наших шкільних книжок.
Прийміть, шановний добродію, мій низесенький поклін і запевнення, що Вас глибоко поважаю.
Іван Франко.
До М. П. Драгоманова
11 лютого 1887 р. Львів	Львів, д[ня] 11/II 1887
Шановний добродію!
Жінка моя просить мене передать Вам ось які відповіді на Ваші питання:
1) Лист Ваш Лисенкові вона передала, а для чого Л[исенко] Вам не одписав, не знає. Л. збирається приїхати до Львова на концерт в пам’ять Шевченка, так тоді, може, й напише що-небудь.
2) Щодо «Київської старини», то кияни не можуть нічого зробити. Дивно якось вони поставили себе з Лебединцевим; той немов і сам вірить, а властиво рад би, щоб всі люди вірили, що Кузьмич[евський] – галичанин і для того ніякий з укр[аїнців] не осмілюється з Леб[единцевим] говорити про роботи галичанина. А просять вони, щоб про се діло писав Леб-ву Белей. Жінка моя, приїхавши, зараз же говорила про се Б[еле]ю, той обіщавсь написати, та, мабуть, не написав, а тепер занедужав. Не знаю я, як у Вас стоїть діло з Б-ем і чи не можна би мені написати Леб-ву. Коли ж ні, то треба заждати, поки Б-й видужає.
3) Щодо «125 р. от девицы», се діло Ков[алев]ського, котрий літом передав ті гроші і ще пачку книжок для Вас через якусь баришню, що їхала за границю. Фамілії її Ков. не сказав, вона, мабуть, поїхала вчитись в Женеву.
4) Гроші «для Кузьми» передані моїй жінці з тими тільки словами і з додатком, що «там уже звісно, за що». Мені здається, що се буде за «Кобзаря».
5) З громадою рахунок Ваш ось який: торік літом вони передали Вам через Бадрову 200 руб. (решту?) за 1886 р., а тепер тих 300, що я переслав, і других 300, що переслала жінка, се Вам громадські гроші за перший піврік 1887 р. Чи получили від Бадрової?
6) Про війну в Києві нічого не чути і не говорять.
7) Про громадські діла також нічого мудрого не чувати. Ант[онович], мабуть, зовсім усунувся набік, молодіж також у розстрої.
8) Альманах Лукича вийде вже на днях. Я зачну свій друкувати, скоро тільки як-небудь розживемось на гроші, бо тепер тіснота велика, а надто ще я пересварився з народовцями, так що не схочуть на кредит друкувати. Тільки ж на всякий спосіб Вашу роботу про старі укр[аїнські] вірші я радо надрукую. Я надіюсь, що за який тиждень або два мої фінанси настільки проясняться, що буду міг розпочати друк альманаху. Щодо питання релігійного, то я хотів би по Рейсу, Вельгаузену і др. зладити коротенький огляд критичної роботи над письмом св[ятим]. Значить, стаття Vernes’a була б немов загальним введенням у таку спеціальну роботу і для того дуже пожадана.
9) Лист от киян – є лист од киян. Здається, що ім’я писавшого тут ні при чім, а то ще тим більше, що всі вони, як каже моя жінка, дуже бояться. Завдав їм страху Кониський. Дивні діла господні на тім чоловіці. Жандармський полковник Новицький раз у раз кличе його до себе і завсігди скаже йому щось таке, що пустить пополох на всю громаду, а властиво ні на кого і ні на що не вказує.
От і недавно той же Новицький прикликав Кониського і показав йому нібито мій лист, писанин в Галичині до якогось галичанина, і до того ще, мабуть, [в] 1883 чи 84 році, а переловлений у Галичині якимсь кацапом і присланий Новицькому; в тому листі, як казав Новицький, вийменовані всі співробітники «Зорі» – українці. Лист той показував Нов[ицький] Кон[исько]му, але прочитати не дав. Хоч я й белетрист якийсь, але, далебі, такої фабули видумати не втяв би, і поклоняюсь перед талантом Кон-ого. Ще там одна сокирка між чесними людьми пропала.
В «Одесском вестнике» появилась громова стаття проти «Поступу» і проти цілого напряму, не згідного з напрямом народовців. Стаття зробила в Києві дуже прикре враження, мабуть, що дехто підозрівав Кон-ого о її авторство. Жінка моя пішла до нього прямо запитати його. Кон. сказав, що се не його стаття, а якогось галичанина, найскорше Белея. У Львові питає вона Б-я, Б-й ані знати нічого не хоче і впевнює, що коли Кон. так сказав, то мусив сам статтю написати. Жаль, що самої статті я не бачив. Те тільки знаю, що зараз по виданні проспекту Кон. написав мені, щоб з його речей ані словечка в «Поступі» не друкувати.
Хотів я ще написати Вам про стереотипне видання «Кобзаря», та не знаю, чи не остогидло Вам уже те, що люди про сю річ балакають та балакають, а нічого не помагають. А все-таки скажу одно: нізащо не раяв би видавати стереотипного «Кобзаря» в Женеві, бо в такім разі я певний, що його в Австрії конфіскують, значить, одинокий можливий ринок легального відбуту запруть, і тоді на довгі літа Ваша робота і кошт пропадуть.
Я, здається, вияснював Вам уже, що оборонити конфісковану в таких обставинах книжку у нас зовсім неможливо. В ділах преси у нас є два суди: об’єктивний, де судять саму книжку і де може її боронити тільки автор або видавець, і суб’єктивний (перед присяглими) за розширювання книжки, забороненої об’єктивним судом. Навіть увільнення по суб’єктивному суду нічого не значить; обжалуваного увільнять, але книжка пропала.
Для того я радив би, щоб «Кобзаря» Вашого конче видати в границях австрійських, вже хоча б і для того, що і в Росії книжка австрійська все-таки не такий crimen, як женевська. Звісно, я не можу подати голосу за тим, що казав моїй жінці Ант[онович], щоб Ви передали стереотипи «Просвіті», але все-таки рад би знати, чи пристанете Ви в принципі на те, щоб надрукувати «Кобзаря» хоч в Празі. В такім разі я прийнявсь би розвідати друкарню. Плити могли б остатись Вашою власністю, а з продажі екземплярів все-таки був би дохід. Щиро поважаючий Вас
Іван Франко.
До товариства «Січ»
11 лютого 1887 р. Львів	Львів, д[ня] 11 лютого 1887,
ул. Голембя, ч[исло] 9
Шановні панове і товариші!
Дуже радо повітав я звістку про Ваш намір видати альманах на пам’ятку 20-літнього існування тов[ариства] «Січ» і з щирою охотою готов служити Вам для Вашого видання всім матеріалом, який у мене є і який тільки може Вам пригодитися. Не знаючи однако ж ані обсягу, ані плану Вашого альманаху, не можу знати також, що Вам для нього приготовлювати і для того прошу Вас дати мені відповідь на слідуючі питання:
1) Який буде об’єм альманаху? (т. є. чи можуть в нього ввійти праці обширніші, чи тільки дрібні?)
2) Який має бути його зміст? (т. є. чи сама белетристика, чи сама наука, чи, може, мішаний зміст, а коли мішаний, то в якій пропорції?)
3) Який правопис?
4) Чи зміст мусить бути оригінальний, чи може бути й перекладаний?
До відділу белетристики можу Вам служити слідуючими працями, котрі у мене находяться:
1) «Лимерівна», драма Мирного.
2) «Лук’ян Кобилиця» і «Новобранчик», недруковані поеми Федьковича і його ж деякі вірші недрук[овані].
3) Вірші недрук. Старицького.
4) Недрук. історичні поеми Руданського.
5) «Кудеяр», недрук. поема Безіменного.
6) Недрук. вірші панни Шнайдер.
7) Дещо з недрук. речей пок[ійного] Навроцького.
8) Недрук. лист Бодянського.
9) Недрук. листи Шеховича.
10) Недрук. вірш (польський) А. Могильницького.
Із моїх власних праць я готов прислати Вам дещо з віршів, між іншими невеличку поему з 1848 року «Панські жарти», далі повістку «Чума», казку «Як русин товкся по тамтім світі», комедію в 3 актах «Рябина», а з наукових речей життєпис Лук’яна Кобилиці (яко pendant до Федьковичевої поеми) і, коли б захотіли, розбір Шевченкових поем «Катерина», «Наймичка», «Відьма», «Неофіти» і «Марія» в одній статті.
Шо з сього матеріалу Вам сподобається, будьте ласкаві мені списати, щоб я міг усе як слід приготовити.
Широ поважаючий Вас
Іван Франко.
Львів, д[ня] 11 лютого 1887, ул. Голембя, ч[исло] 9
Р. S. Маю також одну статтю Житецького, недруковану, тільки що надрукувати її можете тільки під псевдонімом. Коли хочете, можу й її заслати.
І. Ф.
До М. П. Драгоманова
14 квітня 1887 р. Львів	14.IV 1887
Шановний добродію!
Рахунки, про котрі Ви згадуєте в своїм листі, по-моєму зовсім ясні, і ми обоє з жінкою писали згідно, тим більше, що я писав по її словам. Виходить ось що: від «Громади» за 1886 р. Ви получили все (1 200 р.), а за 1887 – половину (300 плюс 300 р.). Щодо Ков[алевського], то також путаниці нема ніякої (окрім тої нещасної баришні), а замітка про 300 р. переданих Ков. з Одеси, відноситься не до сього спеціального рахунку і походить з іншого джерела.
Один з київських громадян був в Одесі, і там йому сказано, що «ми передали на руки Ков. для Д[рагоманова] 300 руб. йому особисто на життя, не за жодні роботи», – і отсе-то просив той громадянин передати Вам к сведению. А з баришнею щось не так. Ков. казав моїй жінці, що передав їй книги й гроші в початку ст[арого] ст[илю] декабря. Жінка була в Києві в январі, коли баришня вже давно була виїхала. Не міг же Ков., відібравши від неї, таке говорити по її від’їзді!
Вашу відповідь на письмо киян пересилайте сюди, ми з жінкою радо приймемось її переписати і передати, хоч й тепер по київській, як Ви кажете, пантофобії у нас перервані всякі, навіть чисто сімейні, зносини. Та все-таки відповідь Вашу можемо переслати бодай via Харків, де у моєї жінки є сестра; вона перешле до Києва. От через той самий страх я й не можу Вам нічого сказати про Київ, хіба те, що у декого з української молодежі були ревізії. Вчора писав Лисенко про свої концерти, про них і що важніше з листа повинен Б[еле]й надрукувати в «Ділі».
Не можу Вам нічого сказати й про настрій галицької публ[іки] супроти напряму «Діла», бо сиджу зайнятий літературною роботою, ні з ким не буваю і не говорю. Донедавна бував один Коц[овський], та й той перестав бувати по моїй просьбі. Він, очевидно, терпить Verfolgungswahnsinn, а викомпонувавши собі, що я його найбільший ворог і все, що роблю, говорю й пишу, звернене тільки проти нього, за кождим моїм словом впадав в роздразнення, так що я рішив, що найліпше з ним не сходиться.
Його «Wacht am Bosphorus» з формального боку є купа преміс без заключения (третьої статті з заключениям Б-й не хотів друкувати); не знаю, яке повинно було бути те заключения, але здається мені (і Ви, вирочім, се так зрозуміли), що повинно було повести Україну на дорогу якраз противну тій, яку він раяв в «Нових дорогах», а там раяв прямо кланятись рос[ійському] урядові і жебрати від нього «великие и богатые милости».
Спасибі Вам за замітки до моєї статті в «Przeg[lądi]». Про українства Гаршина і Весел[овського] говорив мені один земляк, студент петерб[урзький], родом харківець, котрий, мовляв, знає брата Гаршина, тож харківця, а Весел. лекції слухав. Здається, впрочім, що і в справозданнях Петербурзької академії по поводу вибору Весел. в члени була мова про його походження з «Юга России». Про Ясинського чув в Києві.
А щодо «osobistych uraz» і їх причини, то мені здавалось, що можу говорити про тиск хоча б з того поводу, що навіть при мені надто вже часто молодіж київська проявляла боязнь, щоб не було між ними якого шпіона, взаємні підозрівання, по-моєму, були одною з головних причин роздору; не можу, однак, заперечити, що багато тут винні й хиби власного характеру, а до послідньої крайності довів діло нетактовний поступок самого А[нтонови]ча. Та не знаючи сього діла докладно, а лиш по оповіданню одної сторони, не берусь про нього писати, впрочім, може, корсіканець ліпше його Вам вияснить.
Жінка і я бажаємо Вам і всім Вашим щасливих свят. Дві наші галичанки, Кобринська і Окуневська, їдуть до Швейцарії, до Цюріха. Може, будуть і у Вас.
І. Ф.
До товариства «Січ»
25 квітня 1887 р. Львів	
Шановні панове товариші!
Вашого посліднього письма я зовсім не розумію. Тов[ариство] «Січ» розписало складки на працю Терлецького, а не на жодне моє видавництво. Після якого мого письменного «заявленія» «наважився» виділ ті складки тов. Терлецькому виплатити, я не тямлю; нагадуючи мені о тім «заявленії», годилося прецінь подати й зміст його, бо тоді було б і Вам, і мені ясним, до чого мене те «заявленіє» обов’язує.
Оскільки собі пригадую, я пропонував тов. «Січі» зробити на його кошт і на його власність відбитку з праці Терлецького, котра мала друкуватися в моїм журналі, і, значить, складка «Січі» мала йти не для мене, а на дохід «Січі». Коли моє «заявленіє» що іншого говорить, то напишіть.
Не знаю також, о яку мою гадку взглядом тих складок «смієтеся» мене запитати? Я тих складок не брав, користі з них жодної не мав, а противно, на рахунок тої самої праці дав Терлецькому й своїх (а радше громадських) кількадесят гульденів. Чи можу «смітися» Вас запитати о Вашу гадку зглядом тих грошей?
На Ваш попередній лист я не відповідав і прошу прощення. На питання Ваші відповідаю лиш тільки: о жодний дозвіл і на жоднім стемплі на видання альманаху подавати не треба. Я рад би знати, хто буде займатися редакцією альманаху, т. є. добором, укладом і пересмотром рукописів, значить, на чиї руки треба присилати рукописи?
Щодо моїх праць, то прошу дарувати також, що не можу Вам відступити поеми «Панські жарти»; вона в переробці дуже розрослася і обнімає ок[оло] 5 аркушів друку, значить, для Вас рішуче задовга, і для того я рішився видати її осібно в своїм збірничку «З вершин і з низин».
Мені здається, що, складаючи у Відні осібний редакційний комітет з людей – без сорому кажучи, – мало знакомих з літературним ремеслом, Ви причинете і собі, і співробітникам своїм багато клопоту і опізните вихід альманаху. Чи не ліпше б віддати сю роботу в руки, прим[іром], таких старих січовиків, як Терлецький, Сельський, що живуть у Львові і можуть з собою порозумітися, а при тім зайнятися також коректою і проч.?
Ваш Ів. Франко.
До Уляни Кравченко
19 травня 1887 р. Львів	Львів, ул. Голембя, ч[исло] 9
Шановна пані!
Отсе вже аж негарно з моєї сторони, що я так довго не писав Вам і навіть не побажав Вам щастя на Вашій новій дорозі. Ну, та я надіюсь, що Ви й без того певні, що я Вам бажаю всього доброго і хорошого. Звісно, попереду всього я бажав би, щоб Ви не забували нашої спільної приятельки – руської поезії, котра познакомила нас з собою, і надіюсь, що й надальше удержить у добрій дружбі. Правду сказати, я й тепер пишу до Вас в літературнім ділі, а іменно в ділі «Жіночого альманаху», о котрого виданні Ви, може, дещо й чували. Отож до того альманаху впакував я більшу часть Ваших недрукованих ще поезій, які у мене осталися (досі надруковано 6 сонетів і дві осібні поезії, а до кінця ще піде кілька).
Та от зайшла така штука. Пані Кобринська задумала між іншим подати «очерки з життя жіночого» і між ними, розуміється, очерк про життя «учительки». Очерк той написала вона, але на лихо вийшов він доволі слабий, так що якось ніяково його друкувати.
Так от я рішив звернутися до Вас з просьбою: чи не могли б Ви написати свої споминки про своє учительське життя в Бібрці і Стоках, від початку до кінця, з його добрими сторонами і злими. Головно звернути би треба увагу на відносини людей, дітей і товаришів-учителів до учительки, і здається, що про все те Ви будете могли розказати багато цікавого. Статейку будьте ласкаві написати попросту, без прикрас, без рефлексій, давайте самі факти, подайте копії (дослівні) листів тих дівчат, що до Вас писали, і розкажіть про ту історію, котра закінчила Ваше учительство в Бібрці, з вираженням імен або й без вираження, як Вам сподобається. Я, яко редактор альманаху, дуже бажав би, щоб така стаття Вашого пера була в нім надрукована. Об’ємом не стісняйтеся, пишіть докладно, як буде що лишнє, то я скорочу.
На зелені свята руські ми з Олею думаємо бути в Нагуєвичах. Чи не могли б і Ви тоді загостити до нас? З Лужка недалеко. Виїхавши рано на Мокряни та на Медвежу (через толоку), можете на обід бути на нашій слободі. От би гарно було! Будьте ласкаві напишіть, чи буде стаття (а її треба хоч би й за тиждень, а найдалі за два тижні) і чи приймаєте запросини? Кланяюсь Вам.
І. Фра.
До М. П. Драгоманова
Біля 24 травня 1887 р. Львів	
Шановний добродію!
Звиніть, що, дожидаючи Вашого листа і зайнятий коректурами, я досі не писав Вам про «Наукову бібліотеку», тим більше, що мені сказали з «Братства», що «ми будемо писати». Тепер бачу з Вашого листа, що писали вони тільки натяком, так от я й скажу про неї дещо більше.
Думка – видавати таку бібліотеку – постала серед деяких членів «Братства»; вони зложили між собою на початок дещо грошей і вибрали на першу книжку філософію Шульце, котра торік почалась була друкувати в «Зорі» і з котрої одного листа зроблена була одбитка; відси пішла й правопись тої першої книжечки, дальші будуть друкуватись фонетикою.
Плану докладного поки що не укладали ми. Молоді люди домагалися поперед всього коротких, зрозуміло написаних оглядів найважніших сучасних наук; от ми й вибрали, крім філософії Шульце (він дотягнув свій огляд тільки до Канта і, по-моєму, особливо гарно зробив філософію Платона і отців церкви, котра ввійде в другу книжечку), статтю Вагнера про статистику і статтю Гельвальда про європейську праісторію (се є коротенька стаття, на 3 – 4 аркуші, а не книга «Der vorhistorische Mensch»). Із праць про звичаєве право наразі годі було вибрати що-небудь коротке а займаюче, так от ми поклали статтю Єфименкової про «Трудове начало», хоч з тою статтею клопіт задля її полемічного викладу.
Ваших «Козаків» переклав і передав нам П[авли]к з тим, що Ви згоджуєтесь на їх друкування. Як скоро П-ків рукопис буде переписаний, ми пришлемо Вам його до перегляду. Крім «Козаків», ми будемо просити Вас о інші роботи до «Науко[вої] бібліот[еки]», а іменно о обіцяну давно статтю Коскена про європейські казки і о уступи з Вашої історії літератури, котрі Вам видасться відповідним публікувати по-нашому перед виходом книги.
Не знаю також, чи написана Вами стаття до «Revue d’histoire des rel[igions]» про дуалізм у нашій міфології і чи стаття ся була б для нас відповідна? а також стаття про Шевченка в англійськім журналі? Але, крім того, ми просили б Вас ще о одну редакційну роботу при «Наук[овій] бібл[іотеці]», а іменно о редагуванні «Вістей з України». Нам обіцяно з різних боків деякі дописи і праці про укр[аїнське] життя і літературу, і ми готові Вам усі ті матеріали пересилати, щоб Ви, розібравши, що стоїть друку, а що ні, звели їх в порядок і, як буде треба, пододавали до них чи то свій вступ, чи примітки.
Може бути, що і у Вас будуть які-небудь вісті і роботи того роду, котрі поперед всього повинні б знакомити нашу галицьку публіку з економічним, громадським і освітнім життям укр. народу і інтелігенції. Нещастя то, що так трудно добитись якої-небудь роботи про ті питання від українців; я торік цілий рік вертів очі всім знакомим, щоб написали про стан народних шкіл, і нічого не добився, а коли я згадав о тім, чи не можна б зібрати і впорядкувати звістки про аграрні рухи і бунти, то мене трохи не висміяли і відіслали до архівів. Коли б Ваша воля прийнятися за сю роботу, то я переслав би Вам поперед всього роботу Шульгіна про Україну, правда, вона довго вже спочиває в рукописі і, по-моєму, зроблена дуже прихапцем, ну, та все-таки прочитаєте і побачите, чи можна з неї що-небудь зробити.
У третім випуску (після «Козаків») повинні піти «Вісті з Галичини» про життя народне, а іменно думаємо надрукувати в тім випуску статтю П-ка «Москалофільство і українофільство серед галицького народу», мою статтю про громадський суд і економічне життя в Добрівлянах (часть її друкована була в тім номері «Світу», котрий Белей так і наквасив в друкарні і досі не випустив у світ) і статтю про дивовижний процес добростанської громади о конституції і автономії (для сеї статті надіємось одержати деякі нові матеріали).
Щодо питання релігійного, то тут ось який у нас план: поперед всього дати статтю Шульце «Генеза душі» (резюме з Тейлора «Анімізму»), потім Тілле «Історію релігій», потім Вельгаузена «Історію жидів» (коротеньку і дуже гарно написану) і його ж огляд критичної роботи над «Пентатевхом» (введення до перекладу Бліка) або відповідну частину з Рейса. Щодо Нового завіту, то ще не знаємо, що взяти, та на се ще час.
До редакції поки що входимо ми три: П-к, я і голова «Братства» Петрушевич. Крім того, є з братчиків комітет адміністраційний.
Вашу епістолію я дістав, і зараз же нині жінка сідає її переписувати. Як пошлемо, сього ще докладно не знаємо; здається, через Харків, на руки жінчиної сестри, котра відтам перешле до Києва. Як передати Ваші просьби Ков[алевському] – я й сам не знаю. Спробуємо через Музику, бо з ніким другим не маємо в Києві зносин.
Приїхав сюди Конись[кий], потроху навіть з гадкою тут і окошитись, та наші народовці якось доволі холодно його вітають. Мав він думку взяти на себе редакцію «Зорі», але Цеглинський прямо сказав йому: «Чого Вам треба від «Зорі», вона тепер зовсім добра!» Кониський був у нас пару разів і каже: сам тепер бачу, що з народовцями Вашими нема що говорити, бо все-таки ні до чого не договоришся. Він недобрий, що його речей не друкують, а для них він занадто «неестетичний» і «тривіальний».
Головне діло, що «згоди» вже ніякої не думає робити, хоч, з другого боку, самі старші народовці починають о ній балакати. Вихід «Наукової бібл[іотеки]», а головно другої, популярно-політичної, перелякав їх так, що аж скомпонували цілу «Räubergeschichte» про якесь анархістичне і революційне товариство, на котре готові були самі й донос подати в поліцію, та, на щастя, все вияснилось яко поетичний твір Цеглинського і його «народно-консервативних» заушників.
А от учора розказував один чоловічок з «Братства», що Романчук робив йому пропозицію, щоб молодіж починала видання газети наукової. «Ми вже (старі народовці) дамо гроші, тільки Ви на нас не нападайте, а впрочім, пишіть собі, що хочете». Ми з Павликом просили того чоловічка, щоб трохи докладніше взяв Романчука на допиті: хто такі «вони»? Чи як ми будемо писати против попів, Пелеша, консерватизму народного або о дарвінізмі та раціоналізмі, – чи се буде против них, чи не против них? Звісне діло, се романчуківська дипломатія, але все-таки цікаво витягти чоловіка на слово.
Лукич – молодий чоловік, мій ровесник, юрист, на Україні не був, великий поклонник Барвінського, але тепер пішов в опозицію до львівських народовців задля особистих причин.
«Зорю» надіюсь вислати Вам коли не сьогодні, то завтра, а також перший випуск «Наук[ової] бібл[іотеки]». Сього тижня повинні Ви одержати й «Вільгельма Телля», виданого «Братством», з моєю передмовою, і томик моїх віршів. «Зоря», надіюсь, возрадує Вас не менше, як і нас радує при появленні кожного н[оме]ра, особливо література Огоновського.
Докладного каталога моїх писань не можу Вам дати, бо не маю деяких видань, в котрих вони друкувались, особливо писання публіцистичні. Подаю Вам спис хоч деяких, що у мене є під руками:
---
До О. Ф. Франко
27 червня 1887 р. Тернопіль	
Дорога Олічка!
Пишу тобі коротко, бо втомлений такий, що й дихати годі. Вночі я хоч лежав, але не заснув і на волосок, а сьогодні хоч би хотів прилягти, то не мож і нема де. Написав я вже сьогодні 4 кореспонденції і подав одну телеграму до «Kurjera», але Mr. Федорович хоче всі мої кореспонденції цензурувати і посилати буцімто від комітету виставового. Але мені здається, що на хотінні воно й скінчиться, бо він літає як оглашенний по всім усюдам, хай йому цур!
Грають вони тут комедію, Барвінський вказує мужикам, як танцювати, – чисто діти, котрі пересипаються піском і не думають, що може бути якась інша, важніша робота. Я віднині почав числити, кільки ще днів остається до кінця сеї каторги.
Хата, в котрій маю ночувати, є справді хата, але крім голих стін нічогісінько. Пані професорова, котра сю хату віднаймила, здивувалася, коли почула, що може тут треба буде ліжка і постелі. Але вкінці сказала, що пошле визичити. Куди? Що і яке? Боюсь і не хочу думати. Ну, та се пусте, до таких речей я швидко привикну. Коли б тільки проспатися і огрітися, а то вночі було кляте зимно, а рано ми приїхали в 4 часа, ждали надворі цілий час (бо пани й лакеї спали), а опісля грілися в салоні вистави, майже так само теплім, як надворі.
Пиши мені, як живеш і що у тебе чувати. Цілую тя, моє серденько, і здоровлю Знакомих.
Іван.
До О. Ф. Франко
Поч. липня 1887 р. Тернопіль	
Дорога моя Олічка!
Щире спасибі тобі за твій листок, котрий мене дуже врадував і звеселив. Я тут живу сяк-так; нічліг против мого сподівання вийшов доволі добрий, тільки з їдою лихо, обід дорогенький (50 або й більше кр[ейцерів] росіл і печеня), а з сніданням і вечерею й сам не знаю, що діяти: і дорого, і погано. Ну, та се вже якось мусить бути, і так уже мені несповна тиждень остався. Тут розгардіяш великий, я ходжу серед товкотні як сонний і дряпаю кореспонденції. Досі надряпав їх 20, від Федоровича за понеділок, вівторок і середу получив 16 гульд[енів], за четвер і п’ятницю прийдеться, мабуть, тільки 5, бо пишу ширші кореспонденції, але мало (сьогодні написав дві такі, за котрі Федор[ович] не платить, бо вони не дотикають вистави).
Щодо уваг Коцовського, то ти просто скажи йому: а Вам яке діло? Ви нам їсти не даєте, і ми мусимо самі о себе дбати. Велика мені польза з «Діла»: 30 гульд. місячно і всякі унижения та свинства. Коли вважають не згідним два сотрудництва, то я на «Діло» дуже радо резигную. А вступати в його постійні сотрудники я зовсім не хочу. Знаю я, що значить постійне сотрудництво у них: сьогодні ти чим-небудь не вгодив «партії», та й наженуть, а ні, то корись і змий з себе образ людський так, як Белей.
Все це я в потребі скажу їм і сам, а поки що від нас і Коцовському, і всякому другому одна одповідь: я в «Kurj[erze]» шукаю зарібку і більш нічого, а для «партії» не чуюсь нічим зобов’язаний, щоб тамтих 75 гульд. покидати для їх 30. Кониському подякуй за його хлопоти, але заразом скажи, що нізачим йому трудитись і що примір «Зорі» і заключеної за його і Коц[овського] старанням згоди повинен бути йому відстрашаючим приміром.
Напиши мені, моя голубочко, як тобі гостилось у Ржегоржа, яке твоє здоров’я і все проче. Я дуже журюся, щоб з тобою не случилось що-небудь таке. Бережись, моє серденько! Адреса до мене добра. Лист Драгоманова дістав. Цілую тя сердечно. Пиши.
Твій Іван.
До М. П. Драгоманова
Біля 20 серпня 1887 р. Львів	
Шановний добродію!
Поперед всього щире спасибі Вам за бажання моєму сину й жінці. Вони обоє здорові. Жінка також щиро дякує Вам за бажання і кланяється. Прийміть і від нас обох на ім’я Вашої дочки щирі бажання: щоб молодим велось, щастилось у новому житті і з роси, і з води, і з усеї лободи.
Надіємось, що їдучи в Болгарію, вони виберуть дорогу на Львів, хоч і дальшу. От ми б і пізнались особисто і особисто зложили б їм наші бажання.
Звиніть, що так довго не писав до Вас. Не то щоб не було об чім, а так, лінь була, то робота, то хотілось віддихнути свіжим повітрям. Аж тепер у сльоту берусь до кореспонденції.
Вам, може, звісно, що тут гостив доволі довго Кон[иськ]ий. Приїхав він сюди з думкою – зреформувати Галичину, взяти в свої руки «Зорю», присусідитись до «Діла» і осістись тут зовсім. А вийшло так, що осівся – на льоді. Дуже розчарувався в своїх любезних народовцях, в «Ділі» й Б[еле]ю і поїхав з тим, що конче треба осібного журналу, чи, як він каже, «пуги», котра б підганяла народовців. Пуга ця мала б називатися «Правда», а програму її ось як викладав Кон. при мені Б-ю, Араб[ажину]:
1) Єдина Русь (общеукр[аїнські] справи, які? того ближче не пояснював);
2) програма демократична, але без боротьби против аристократії; треба тільки радити перевертням, щоб вернулись назад до свого гнізда, але без лайки;
3) релігійного питання в Галичині не рушати, в Україні хіба лиш остільки, скільки треба буде говорити о штунді. Проти православія бити як проти казенної релігії;
4) соціалізм порушувати лиш настільки, наскільки позволить австрійська цензура.
Програму сю Кон. виложив спеціально перед Белеєм, питаючи його, як «Діло» віднесеться до часописі з такою програмою? Б-й відповів, що проти програми не має нічого, що за єдинством Русі стоїть і «Діло», але справами галицькими займається з конечності, як письмо місцеве. Против поляків (шляхти) виступає в ім’я народної рівноправності, релігійного питання не рушає, а о соціалізмі мовчить, бо се справа, далека від нас, а не з причин цензурних, бо австр[ійська] цензура позволяє на видавання навіть наскрізь соціалістичних писем.
Дискусії над тою програмою ми не починали, та й і нізачим було починати після того, як Кон. за першим закидом (щодо аристократії) згодився й на те, щоб боротися з нею, а «общеукраїнізм» звів остаточно на те, щоб писати язиком полтавських приповідок народних, і все писане не тим язиком признав за варварське. Журнал той думав Кониський спершу видавати в Болехові, опісля, коли йому вияснено, що се неможливе, в Станіславові, а коли й там люди показались не скорі, пристав на Львів, тільки щоб видання йшло під протекцією Ол[ександра] Барвінського, а під редакцією Олесницького.
Отсе тільки що приїхав Арабажин з Станіславова і розказує, що там таки порішено видавати журнал по програмі «Поступу». Перші наради, в котрих була «ціла громада» з Бучинським і Заклинськими, зійшла ні на чім; опісля ж зібралася тісніша купка (Окун[евський], Озаркевич, Лукич-Левицький, Мандич[евський], Данилович) і ухвалили-таки з новим роком приступити до видання. Яке буде те видання, поки що докладно не обговорено. Данилович, котрий має бути його редактором, має приїхати для розмов до Львова і написати до Вас.
Зробилась у нас доволі несподівана зміна з «Батьківщиною», о котрій Ви вже знаєте. Тільки знаєте Ви трохи забагато. Романчук поки що не передав її ще нікому, а тільки, збираючись на вакації на село, здав її на руки Нагірному, а той здав видавання Левицькому. О передачі архіву редакційного Романчуком у чиї-небудь руки ані тепер, ані на будуще і мови нема. «Додаток» сього року зовсім не виходить. Важніше те, що Роман[чук] носиться з думкою від Нового року зовсім збути з рук «Батьківщину». Він провадив в тім ділі переговори з Гладиловичем, Нагірним, Чапельським і др. Гладил[ович] хотів перемінити її на часопись двонедільну, котра б могла заступити «Науку», – Романч на те не пристав і зірвав переговори. П[авли]к удався до нього, чи не відступив би йому, та ще не дістав одповіді.
П-к тепер на селі, близь Львова, у Ржегоржа, чеха, де перебуде з місяць або й більше, аж доки не прийдеться йому їхати в Краків. Він тепер засів до роботи про віча, до котрої Ржегорж хоче додати про чеські сучасні «табори». Опісля засяде до читалень, котрі підуть в другім томику «Наукової бібліотеки». Я годжусь з Вами, щоб змінити план її видання остільки, щоб пустити наперед речі сучасні наші і речі про питання релігійні. М. Vernes вже перекладається.
В. Н. був, лист Ваш і посилку дістав і того ж дня поїхав, не вспівши перечитати лист ad Kijanos. Так само й Араб. дістав Ваш лист і посилки. Коцовського у Львові нема, але надіюсь, що швидко буде.
В моїх відносинах також зайшла деяка зміна. Я вступив до редакції «Kurjera Lwowskiego», – газетина чесного напряму, противна шляхетчині і попівщині, робота не втомляюча і плата, як на мої обставини, добра, так що, друкуючи, крім поденної роботи час від часу фейлетони (за котрі платять осібно) і кореспонденції за границею, я буду мати змогу хоч за рік отрястись з довгів (головний довг Київській громаді) і піддержувати «Наукову бібліот[еку]».
Дуже цікаві були для мене звістки про Вашу історію укр. літератури, і я хотів предложити Вам, по мірі, як будуть готові поодинокі глави, присилати їх сюди: ми б переклали, звернули б Вам оригінал, а переклад друкували б невеличкими частками (листів по 5 – 6) в «Наук[овій] бібліотеці». Поки б таким робом був надрукований переклад, то й великоруський оригінал найшов би накладчика. А переклад, друкований фонетикою, був би важний не тільки для Галичини, але найшов би дорогу й на Укр[аїну] швидше, чим оригінал. Може б, Вам пожадано було получати «Киr[jer] Lw[owski]» – я міг би попросити, щоб Вам його висилали. Обіцяно мені для нього дописі з Укр. – одна вже й була надрукована, жаль, що тільки Кониський і спішить з такими речами.
Посилаю гроші від З., да сам він дурачина, не говорячи нічого злого о його характері і енергії. Наплів Вам про недискретність галичан, забув тільки хоч один який факт сказати, де би наша недискреція кому-небудь пошкодила. Він дивувався, як се ми можемо йому згадувати про Доброгр[аєву], котра перевозила книжки, а прецінь се було просто потрібне в виду того, що й він вибирався тою самою дорогою їхати, а було можливе в виду того, що він не шпіон. Жахався, коли ми при людях з інших кружків споминали, напр., про Ков[алев]ського, як коли б ті люди й зовсім не знали, що живе на світі такий К[овалевський] і що се за чоловік.
Інтересно було мені тепер бачити сього чоловічка, як він по повороті з Європи виріс в своїх власних очах, говорив лаконічно і уривчасто, немов пророчествував, і то все тільки дивлячись на стелю, і ноги держав одкидані од себе, мов дохла коняка. Ну та се все пусте, головна річ, що діло своє він зробив, хоч і невеличке. А коли він каже, що про всякого укр[аїнця], хто побуде в Львові, зараз вісті є в Росії (scilicet від нас доноси, чи що?), то се чорт зна-що таке. Нехай вкаже факт!
Ніякого молодого чоловіка з Вашою карточкою у нас не було.
На сьому кінчу і щиро здоровлю Вас.
Ваш Ів. Франко.
Р. S. Чи у д. Вовка є та робота про соціологію, котру він лагодив, живши ще в Румунії? Коли б було можна сю роботу здобути, коли вона готова, ми просили б його передати її для нашої «Бібліот[еки] наук[ової]».
До Франтішека Ржегоржа
26 серпня 1887 р. Львів	
Шановний друже!
Тільки сьогодні їду до Ш[ухевича]. Передаю книжку і прошу Вас завтра прислати про нас фіру, збираємось приїхати до Вас, коли буде погода.
Ваш І. Фр.
До Н. І. Кобринської
Біля 10 жовтня 1887 р. Львів	
Шановна пані!
Не зовсім я розумію Ваш жаль з поводу появлення мого ім’я в «Зорі». Я ще торік дав був Цеглинському слово, що дам йому до «Зорі» одно оповідання. Досі я зволікав виповнення того слова, мимо його частих пригадок. Аж тепер, коли він зажадав, щоб я дав йому переклад «Зелепуги», надрукованого перед тим у «Kurjeri Lwowskim», я вважав можливим вволити його волю. Поміщення «Зелепуги» в «Зорі» не значить ще абсолютно ніякої зміни щодо мого становища зглядом народовців, не значить, як коли б я хотів або думав з ними входити в яку-небудь «згоду».
Але ще більше, ніж Ваш жаль з поводу «Зелепуги», здивувало мене те, що Ви пишете о своїм і наших спільних знакомих намірі – пактувати з народовцями о моїм вступленні до «Зорі». Коли Ви для осущення того наміру вже які-небудь поробили кроки, то я можу тільки висказати жаль, що така річ робиться без мойого відома, без розпитання, чи, може, я не маю яких інших намірів? Надіюсь прецінь, що Ви не вважаєте мене за дитину, о котру старші дбають і стараються, не питаючи її волі.
Щодо думки Вашої – вступити мені під яким-небудь услів’ям до «Зорі», то я освідчаю Вам і всім знакомим одверто, що сього «in der nachts absenbaren Zukunft» не зроблю. З людьми, заправляючими «Зорею» і «Ділом», хоч деяких з них особисто високо поважаю, не хочу мати ніякого публічного діла. Волю служити за хліб у поляків і робити на руській ниві своє хоч невеличке діло самостійно, ніж іти в каторгу до народовців, котрі обходяться з чоловіком, як та собака з хлібом: заким з’їдять, то ще попереду поваляють. Будьте ж ласкаві не предприймати ніяких кроків, котрі б вели в тім напрямі і згори були б засуджені на невдачу.
Але, з другого боку, ще сумніше було мені прочитати в Вашім листі думку, що коли се не вдасться, то прийдеться сидіти зложивши руки. Невже Ви так думаєте? Невже Ви прийшли до того переконання, що, крім народовського неба, нема спасенія? То би було дуже сумно для нас. Я думаю, що ми обоє видавництвами біжучого року хоч трошечки доказали, що можна дещо зробити й поза народовськими ложами. «Жіночий альманах», «З вершин і низин», «Наукова бібліотека» – невже се не докази?
Невже так мало охоти осталось у Вас до дальшої самостійної роботи навіть після того, що самі народовці мусили за тими починами нашої самостійної роботи признати велике, майже історичне значення? А прецінь можна сказати сміло, що іменно ті наші роботи (включаю сюди й другий том «Наукової бібліотеки», котрий швидко повинен вийти) становлять майже все, що в біжучому році появилось цінного й оригінального в галицько-руській літературі. І ми мали б зараз же й опускати руки?
Ні, шановна пані! Нехай і так, що видавання «Наукової бібліотеки» не зовсім заступить видавання газети, але я надіюсь, що вповні і вдвоє заступить видавання такої газети, як «Зоря». Чекайте лишень, яка розмова піде про другий том П[авли]кової «Читальні». Наклад сього тому і всіх дальших я взяв на себе, бо компанія, котра дала наклад на перший томик (та й то тільки часть), показалася дуже нерухливою і тяжкою.
Хотів я і Вас просити о яку підмогу для сього накладу, напр., о відступленні для неї частини того довгу, що маєте у мене на віршах, а я б Вам її знов в часті віддав екземплярами. Дохід з віршів я рішив повернути на видавання бібліотеки, так само як гонорар за «Зелепугу» в «Зорі». Треба латати, як можна. Ми вибираємся до Вас не швидше вже аж на різдвяні свята. Тоді й рахунок Вам зложимо за «Жіночий альманах». Я переслав 6 екземплярів до Тернополя, а сьогодні шлю 10 до Чернівець, 10 до Коломиї, 10 до Дрогобича і 5 до Перемишля. Цілому домові мій низенький поклін. Остаюсь з правдивим поважанням.
Ваш Ів. Франко.
Лист і картку про Вашого мужа передав П-кові, котрий уступи з нього вложить дослівно в свою працю.
До М. П. Драгоманова
19 жовтня 1887 р. Львів	Львів, ул. Стрийська, ч[исло] 6 В	.
Д[ня] 19/Х 1887
Шановний добродію!
Спасибі за Ваш лист. Про «Наукову бібліотеку» скажу ось що. Сього року нам приходиться видати 4 книжечки. «Читальні» становити будуть подвійну книжечку (II і III), а на IV підуть три початкові статті Vernes’a. Значить, сього року ані Ваша, ані Вовкова робота не могла б піти. Та тільки ж сей рік вже не довгий, а слідуючий рік ми хотіли б розпочати Вашою роботою. Коли б, значить, на январь місяць у Вас була готова хоч глава Вашої літератури (листів на 3 – 5), то воно було б дуже гарно. Ну, а коли сього не може бути, то ми можемо розпочати й Вовковою роботою, а як і її не буде, то почнемо друкувати Остапову. Тільки, як кажу, з многих поглядів пожадано було б розпочати з новим роком Вашою працею.
«Читальні» вже друкуються, готових є вже три листи, і надіюсь, що друк піде доволі живо. Я взяв їх на свій наклад і задумав повернути на них все, що получу з розпродажі моїх віршів. Та тільки жаль, що вірші то ніби розпродані, а грошей народи не присилають. Тішить мене те, що перша книжечка «Наук[ової] бібл[іотеки]» в значній часті розпродана, так що з її розпродажі покрито кошт друку Що впливатиме дальше, те піде на дальші випуски.
З України звістки погані. Всі книжки, що віз Ар[абажин], пропали на границі. Забрав він ще й деякі рукописі, а іменно рукопись m-me Пчілки «Товаришки», та боюсь, що й вона пропала. Взяв Ваш лист ad Kijanos, та здається, що повіз його при собі і завіз додому, бо особи його не чіпали, але звістки певної і в сьому ділі не маю. Звісно, що лист Ваш узяв він не в оригіналі, а в копії.
Оповідав Ар. про стан молодежі і старої громади речі вельми непотішаючі. Нарікав головно на кружкову розрізненість, котра доходить до того, що люди різних кружків не хочуть вести з собою навіть просто товариських зносин. Передавав такий, напр., факт: їде чоловік одного кружка за границю; просять його з другого, принципіально нічим не різного кружка взяти лист в передачу; чоловік сам готов би се зробити, але кружок забороняє. Нарікав дальше на цілковитий упадок старшої громади: люди мішаються в особисті передирки молодежі і допомагають до того, щоб ті передирки заогнювались в формальні розриви, а дати для всієї молодежі якесь широке та ясне руководство, котре б направляло сили до роботи, не можуть, чи не думають. Навіть в науковім згляді зовсім опустились.
Оце я, – казав Ар., – філолог, порівнюю філологічну роботу Житецького й Соболевського, і бачу у Соб[олевського] справді науку, дослід фактів, а у Жит[ецького] – поезію. Та сама поезія, тільки ще в більшій мірі, в граматиці Науменка. Сходини молодежі у членів старшої громади деморалізують молодіж, котра набирається там не позитивного знання, не любові до праці, а тільки гордості, що ось, мовляв, я у сього та того буваю, з сим та тим розмовляю. Починають такі хлопці звисока глядіти не то на других, не буваючих, але й на науку і на всяку спеціальну роботу. Мені здається, що у всіх сих словах є дещо правди, хоч, з другого боку, Ар. списав в них вірний з многих поглядів свій власний портрет.
Жальплахту я крихту знаю, чоловічок він гарний. Та, мабуть, Ви не так порозуміли його писання, бо чень же не в Гал[ичину], а в Росію предлагає він Вам перевоз книг. Впрочім, я тепер з ним не бачився і не знаю, прощо він говорить і які має способи в руках.
Про газету в Станіславові не чувати нічого, і мені здається, що з неї нічого не буде. У нас деякі молоді люди збираються заснувати нове «Наукове товариство», котре б громадило людей, охочих до наукової роботи, і ділилось би на кружки спеціалістів. Чи що з того буде, також не знаю, але я з дорогою душею приступлю і бібліотеку свою дам в розпорядимість товаришів. Коцовський, як чую, також готов.
В «Братстві» готовиться, мабуть, невеличкий переворот. Старі люті на теперішній заряд «Братства» не тільки за його реалістичний та позитивістичний напрям, але й за те, що його старанням «Братство» дістало багато російських книжок та журналів до бібліотеки. Казали мені, що колись тут сам Романчук робив їм за се закиди, а Огоновський також в претензії, що братчиків менше ходить слухати його личану літературу, ніж членів «Академ[ічеського] кружка». Ось вони й організують свою «консервативну» партію, котра грозить повикидати рос[ійські] книжки з бібліотеки, а ні, то довести до розв’язання «Братства». Старші ж патріоти переловлюють молодіж з «Братства» до своєї «Руської бесіди», знизивши до неї впис для студентів наполовину, і там, крім нарікань на соціалістів та реалістів, вправляють її до гри в карти. Дуже жаль, що й Коц[овський], свідомо чи несвідомо, в тім самім напрямі веде діяльну пропаганду і під окликом «спільної роботи» помагає ширити спільну деморалізацію.
Я й жінка засилаємо Вам щире поздоровлення.
Ваш Ів. Франко.
До М. П. Драгоманова
6 листопада 1887 р. Львів	6/ХІ 1887
Шановний добродію!
Спасибі за Ваш лист!
З Верна вже перекладені три статті: «Les principes de la critique biblique» по Рейсу, «L’origine et la composition du Pentateuque» по Кюнену і «Analyse critique des elements constitutifs de la Genèse». Ті три статейки вчинять невеличкий томик, а щоб доповнити його до 5 листів, якраз у пору прийдеться та стаття, про котру Ви пишете. Для того будьте ласкаві прислати її, бо я хотів би пустити сю книжечку ще під кінець сього року.
Другий випуск біблейщини я думав би дати переклад з Рейса: текст і аналіз перших 13 глав Genesis’a, котрі у нього трактуються віддільно і дуже цікаво. Жаль тільки, що в своїм обширнім коментарії до сих глав Рейс став так stricte на становищі жидівськім і екзегетичнім, що й не пробував кинути погляду на міфи космогонічні і етнографічні других близьких народів. Се у нас конче потрібно б дати, бодай в короткім переднім слові, і мені здається, що для написання такого переднього слова ніхто не був би спосібніший, як Ви.
Книжечка ся друкована буде аж в слідуючім році, може аж десь весною, так що для написання невеличкого (на друк[ований] лист або два) переднього слова Ви мали б доволі часу. Впрочім, коли б Ви могли зробити се швидко, то можна би Рейса дати й зараз після Верна: тут народ дуже заінтересований дослідами над Біблією, і я надіюсь, що сього року будуть і в «Братстві» читані реферати по Гаусрату, Хр. Бауру, а може, й дещо по Рейсу.
Остапову роботу на початок року дати не прийдеться, раз, для того, що Остап її ще перероблює, а по-друге, для того, що надто вона велика і вимагати буде відразу великого кошту. Фондів у нас готових нема, а «Читальні» тепер багато з’їдять, так що конче потрібно по них дати кілька дрібніших книжечок, котрі б і швидше б розходилися і захоплювали б трохи інші поля.
«Козаки» Ваші теж прийдуть перед Остапом. Вони перекладені П[авли]ком, але той написав цілий переклад олівцем, так що для друку треба переписувати, а переписчика у нас плаченого нема, ну, то й приходиться здаватись на ласку і – ждати. Через вакації робота лежала, а тепер не знаю, коли ще її докінчать. Скоро переписка буде скінчена, вишлю Вам рукопис для перегляду.
Помочі ні од кого при «Наук[овій] бібл[iотеці]» не ждемо. Щоб придбати фонду на прискорення видавництва, я тепер пишу по-польськи обширну повість на конкурс «Kurjera Warsz[awskiego]». Надіюсь її скінчити найдалі з кінцем сього місяця, а коли не дістану премії (1 000 руб.), то все-таки найду місце для її надрукування і придбаю хоч що-небудь лишніх грошей.
У «Братстві» консерватори зіграли роль синиці, що хотіла палити море, а коли на зборах показалось, що їх сили 4 – 5 чоловіка, то вони знялись і вийшли, а одного з них за якесь шахрайство загальні збори взяли й виключили. О викидуванні книжок нема й мови. Сьогодні збирається етнограф[ічний] кружок, котрий повинен вибрати з-поміж себе комітет для рефератів і відчитів, а крім того, є надія, що устроїться невеличке видавництво брошур, перекладів белетристичних і др.
Вчора вечором було кілька братчиків у нас; ми з Павликом і наговорили їм дещо про те, яку треба завести роботу. Я предложив їм зладити ряд рефератів (Ваші – «Пісні про панщ[ину]» й Буняка, Пипінові статті про Укр[аїну] і Білорусь з «Вестн[ика]», Івановича статтю про Болгарію з «Северн[ого] вестника», Тена «Істор[ію] Франції», Брандеса життєписи, далі деякі речі про початок християнства і в кінці деякі теми загальні, як, прим.: ідеалізм, реалізм і натуралізм, поступ, свобода волі і т. ін.). Хочуть конче розбуджувати таланти писательські серед молодежі і в тій цілі думають розписати премії на твори белетрист[ичні] молодих людей. Ось Вам усе, що нового в «Братстві».
Про пропажу перевозки Ар[абажина] ні слуху ні духу. Кияни мов води в рот набрали, ніхто ні словечка. Що Ар. сам не попався, це я знаю, бо писав карточку, але що дальш – нічого не знаю. Ось ми ждемо з дня на день знаного Вам корсіканця, котрий писав нам недавно, що швидко їхатиме знов за границю, та якось не їде.
Чи звісна Вам критика Дашкевича на літературу Петрова? Я чув про неї, та нічого докладного, а отсе два тижні тому написав до Дашк[евича], щоб прислав (за гроші) або вказав, де можна дістати (в ніяких каталогах не стрічав), – і також не маю відповіді.
«Зорю» зашлю Вам. Поздоровляю Вас. Жінка також Вам кланяється, вона переписує мій роман і вчиться таким робом польській мові.
Ваш Ів. Фр.
До Б. Бачинського
8 листопада 1887 р. Львів	Ул. Стрийська, ч[исло] 6	. 8. 11 1887
Шановний добродію!
Будьте ласкаві донести мені, що діється з присланими на Ваші руки книжками «З вершин і низин». Коли що дещо розпродано, то пожадано було б мені, якби Ви могли прислати гроші, хоч за раз, хоч частинами. Зачавши на власний кошт друкувати «Читальні», я хотів би повернути дохід з віршів на покриття сього нового і значного накладу. Се причина, для котрої осмілююсь безпокоїти Вас.
Остаюсь з правдивим поважанням
Ваш Ів. Франко.
До М. І. Павлика
Кін. листопада 1887 р. Львів	Ул. Зиблікевича, ч[исло] 10
Дорогий друже!
Читав я кілька разів Ваш уступ про 75 – 79 роки і бачу, що його в жоден спосіб так друкувати не можна в інтересі самої книжки і її об’єктивного тону. Я заступив Ваш уступ коротким резюме тих часів власного пера; я вважав се тим конечнішим, що хоч те, що Ви писали, є все правда, але не вся правда, що на деякі складники тодішнього руху поза кружками Ви не звернули уваги (статті Др[агомано]ва і О. Терл[ецького] в «Правді», видання Шевченка в Празі, вплив моск[овських] революціонерів).
Докладно розказувати про все тут не пора і не місце, тим більше, що й самі Ви кажете, що рух сей безпосередньо не мав впливу на читальні і молоді о них навіть не думали (се не зовсім і правда: про них обзивався я в «Друзі» в закінченні «Петріїв і Добощуків» і в вступних статтях 1876 року). На всякий спосіб я посилаю Вам Ваш оригінал і не думаю настоювати на своїм писанні: поправляйте і змінюйте, що вважатимете потрібним.
Ваші дописи «Kurj[er Lwowski]» надрукує і заплатить. Номери велено Вам посилати. Обоє з жінкою поздоровляємо Вас.
Ваш Ів. Фр.
До Франтішека Ржегоржа
22 листопада 1887 р. Львів	
Шановний друже!
«Pokucia» не маю, мій екземпляр у Драгоманова в Женеві. Приповідок також Вам позичити не можу, бо сам над ними роблю, а з Народного дому хіба Ви самі собі позичите, бо п. П[авлик] уже в Кракові, а я рано не маю часу туди ходити. Поздоровляю Вас щиро.
Ваш Ів. Фр.
До М. П. Драгоманова
26 листопада 1887 р. Львів	Львів, ул. Ул. Зиблікевича, ч[исло] 10.
26/XI 1887
Шановний добродію!
Верна дістав і зараз же сьогодні зачинаю перекладувати програму. Переклавши, я пошлю Вам і книжку, і переклад і буду просив Вас переглянути сей послідній, щоб при множества назв, імен і натяків не попався який блуд. Дещо в тій програмі треба буде викинути, приміри, наведені автором, заступити ближчими до розуміння нашої публіки, і тут-то я сам не осмілюся поступати без Вашої ради.
Я вповні згоджуюся на те, щоб крім статей про Пентатевх, дати також статтю про Євангелія, і зладжу її переклад. В передньому слові Ви будьте ласкаві, крім інших уваг, які вважаєте потрібними, додати особливо про стан студій над історією релігій не тільки в ученій літературі спеціальній, але також в школах (у мене є під рукою два невеличкі нім[ецькі] підручники Ціттеля, в котрих виложені головні факти критики біблійної для німецьких шкіл людових і середніх), а также подати ближчі звістки про Верна, його агітацію в тім же напрямі і його «Revue d’hist[oire] de rel[igions]» (я виписав її річник 1887, та поки що ще не дістав). Так само згоджуюсь на те, щоб після Верна дати «Козаків» і закінчити ними першу серію випусків «Наукової бібліотеки».
Чого хотіли молоді консерватори, сього вони й самі, мабуть, не знають. Головно хотілось їм, щоби «Братство» пішло назад під крила «Руської бесіди» і покинуло опозицію. О принципах ніяких не було мови. Нападали на одного з виділових, що держав відчит про Лассаля (по Брандесу), а впрочім, чіпалися самих дрібних дрібниць.
Корсіканець писав недавно, тижнів, мабуть, 3 назад. Та, як говорила знакома Вам з позаторічної переписки дамочка, що тут була на вандрівці, а тепер поїхала в Італію лічитись і буде також у Вас, він узятий до війська і мусить як-небудь викручуватись, і для того досі не міг виїхати.
«Труди» Академії наук є в Оссолінеум, і я постараюсь їх роздобути, то й Вам перешлю. П[авли]к вже в Кракові (Ulica dolnych młynów, № 47). Лист Ваш зараз того ж дня я вислав йому. «Читалень» уже зложено арк[ушів] 9, надіюсь, що десь через тиждень вони будуть готові. Я досі заплатив ок[оло] 60 гульд[енів], а цілість буде коштувати зо 180, значиться, з друком дальшої книжечки прийдеться почекати, доки хоч більша половина кошту не буде сплачена.
Роман, на котрий я числю, що принесе мені трохи грошей і позволить вибитись з довгів, вже готов і швидко буде переписаний начисто. Штука вийшла доволі обширна (арк., може, з 12 або й більше) і, смію думати, інтересна (сцени з львівського життя газетярського, розправа судова, сцени з тюрми, сцени з життя уличних дітей, з бомбардування Львова в р. 1848 і т. д.). Хоча б надія на премію показалася й ілюзією, то все-таки я маю вже майже запевнену можність надрукувати роман рівночасно в однім варшавськім тижневику і в «Kurjer’i Lwowskim», що в усякім разі повинно принести кількасот рублів доходу.
В такім разі прийдеться усе повернути на «Наукову бібліотеку», а в разі одержання премії я думав би надрукувати дещо з своїх белетристичних робіт, приміром, хоч переклад Лессінгового «Натана Мудрого» з статтею про нього Штрауса, що лежить у мене готовий оце вже два роки, або томик переводів поезії політичної і соціальної Гейне (з «Німеччиною»), що також готовий від довгих літ. Ну, та се все як бог дасть.
Поздоровляємо Вас і кланяємось обоє з жінкою
Ів. Фр.
До М. І. Павлика
Поч. грудня 1887 р. Львів	
Дорогий друже!
«Читальні» не вийшли ще, надіюсь, що сими днями будуть готові, і тоді зараз зашлю Вам. «Віча» дещо [Далі одне слово густо закреслено. – Ред.]. Пропонують Вам з Буковини, щоб там заслати один прим[ірник] і з деякими змінами видати під іншим титулом.
З «Kur[jerom] Lw[owskim]» вийшло дещо непреподобне, та з Вашої вини. Прислали Ви не допис, а копії з документів. Документи самі собою дуже цікаві і були б давно надруковані, якби Ви прислали були й дату, місце і все проче, що потрібне для означення їх автентичності. А так вони – апокрифи, котрі не мають ніякої стійності. Так будьте ж ласкаві написати справді допис, т. є. невеличкий вступ про них з означенням дат – тоді зараз і надрукується. Те саме й з віршем, присланим на мої руки. Перший вірш був друкований – було друкованих і кілька відповідей на нього, – Ви шлете відповідь без ніякого означення, відки вона, ким написана. Так прецінь друкувати її не можна.
Що Ваш додаток про панщину не пішов – справді шкода, та годі було мені задля одної картки наражуватися на значний стосунково кошт, тим більше що річ сама в собі для Вашого сюжету не важна, а в тексті не так-то вже страшно наплутано.
Цілую Вас щиро.
Ваш Ів. Фр.
До М. П. Драгоманова
1 пол. грудня 1887 р. Львів	Львів, ул. Зиблікевича, ч[исло] 10
Шановний добродію!
Шлю Вам книжку, переклад програми, пару номерів «Зорі» і опис збірника вояцьких пісень, що зладив недавно для «К[иевской] старины» та не послав задля її смерті. Може, Вам здасться.
Є в мене ще просьба до Вас. Виходить тут під покровом Ліского «Kwartalnik historyczny», дуже цікавий журнальчик, що складається майже з самих рецензій діл історичних, етнографічних і др. Просили й мене писати туди і дали мені до рецензії відбитку з «Zbioru wiadomości do antropologii krajowej» – збірник пісень волинських. Може б Ви могли зладити сю рецензію, то я прислав би Вам книжку. І взагалі гарно було б, як би Ви давали до «Kwartalnika» звістки про нові книжки по фольклору. Я беруся перекладувати і містити їх (конечно, з Вашим підписом повним). Можна би туди дати й такі речі, як рецензію на Огоновського літературу, на ювілейний номер «Зорі» (зашлю Вам як вийде) і т. ін. Вони платять гонорар, хоч невеличкий, та все-таки вистарчив би хоч на закуплений деяких потрібних Вам книжок. Щиро кланяюсь.
Ваш І. Франко.
До М. І. Павлика
Грудень 1887 р. Львів	дек[абрь] 1887 р.
Дорогий друже!
Ваші «Віча» сьогодні конфісковані. Не знаю, чи хто постарається відібрати їх, бо, правду кажучи, не було за що конфіскувати – сам комісар се признав, то, може, й звернуть.
«Передмови» до читалень я не дав, так само й додатку, що Ви нині прислали. Передмова надавала би вправді книжці індивідуальну окраску, але властиво не каже нічого такого, без чого книжка обійтись не може і чого кождий з самої книжки не вирозуміє. А для мене годі було вбільшувати видання понад 12 аркушів – і так господь знає, коли зможу виплатити довг, а поки не виплачу хоч три чверті, то годі й розпочинати друк нового томика. З причин технічних зроблено так, що титул і посвята пішли на одній картці (по обох боках), дальше помилки друкарські, а на кінці зміст і за ним питання. Передмову загальну можна буде додати до другої часті.
З «Kurjerom [Lwowskim]» діло так стоїть: Вам від самого Вашого замовлення всі номери висилаються, тільки підіть на пошту до газетного бюро і відберіть собі, бо при 1-центовій марці листоноші не розносять по домах. Там знайдете й свою замітку – почисліть собі вірші і напишіть розрахунок до адміністрації, то вона Вам вишле гроші. В таких речах адміністрація посередників не знає. Листів Шевч[енка] «Kurjer» надрукувати не може – на те немає в нім місця ані публіки. Зато дописи, о яких згадуєте, прийме радо.
Тільки не гнівайтеся, коли часом не будуть могли зараз по присланні надрукувати: не забувайте, що тепер сейм і «Kur[jer]» завалений матеріалом. Чи ви вже прислали тоту допись, о котрій згадуєте в листах? Звістка про curiosum ще лежить – niema placu, та вона не вистине. «Читальні» я вишлю Вам, скоро будуть готові. Редакціям «Діла», «Батьківщині», «Зорі» і «Н[ового] прол[ому]» я роздам. До Дрогобича пишу про бібліот[еки], як буде відповідь – донесу Вам.
Переїздили тут через Львів Доброг[раєва] з матір’ю, в подорожі до Ментони чи кудись там на лічення, хора на сухоти (як вона каже), а як другі дехто говорить, на «бурякову пліснявку». Повезла дещо книжок і грошей для М. П.
Другий вип[уск] бібліографії вже вийшов. Деякі народовці, обурені за язик, скинулися дальшої пренумерати. Ювілейний номер «Зорі» вийшов доволі бідний і блідий. Коц[овський] вдряпав таку штуку, що голова болить, читаючи. Про цілий «молодий рух» написано дослівно лиш ось що: «Проявились і різкі політичні напрями, але помимо безперечної доброї волі (і за те спасибі!) надто теоретичні, і різкі більше in modo, як in re». Mein Libchen, was willst du noch mehr?
Ваш Ів. Фр.