До О. М. Рошкевич
2 січня 1879 р. Львів	Львів, 2.1.1879 р.
Дорога моя Ольдзю!
Вчора, на Новий рік, получив я твій лист у сам прикрий час. У нас трьох вчора не було і цента грошей і не було надії получити їх аж до другого місяця. То погано, для того ми ходили як самі не свої. Але ось прийшов твій лист, твої кохані, сердечні слова – мені стало весело, і ми всі розвеселилися, розговорилися, і вечір пройшов благополучно. Але що з мене за нудяр – починаю лист такими мізерними новинами! Вчора, поклавшися спати, я довго думав о тобі і о тім, як написати сей лист, як перелляти в нього весь той жар, що в мені палає, – а нині годі. Що ж, напишу, як умію, і коли не потрафлю тобі зробити своїм листом такої радості, як ти мені своїм, то бодай постараюся трохи розірвати тебе, дати тобі дещо до думання оживити деякі споминки, – що ж, і то, думаю, не буде лихо.
Насамперед розповім ти дещо про наші тутешні діла. Анна поїхала ще того самого вечора, коли я вислав тобі попередній лист, – писала до брата про свою подорож, але я не читав її листа. П[авли]к щось там розповідав мені, якісь «забавні» сцени, але мені вони показалися дуже тривіальними і зовсім не забавними. Олеськова нема тутка вже далі місяць – сидить дома, для того не знаю, чи він смутний, чи веселий. Знаю тільки, що взяв до читання деякі книжки, котрі здалось би й тобі попрочитувати, – ну, але про се відтак, як побачимося.
Рознесли були тут чутку, що в Києві вибух бунт студентів і битва з військом і поліцією, при чім мало згинути 80 люда; за певність, однако, не ручать. На польських святах не були ми ніде і кінчимо тепер друкування нашої книжки «Молота», котрий, чень, буде готов сього тижня. Він буде два рази так завеликий, як «Дзвін» (около 14 аркушів). Більше новин у нас нема, окрім хіба того, що тепер на хвилю залишив-єм писати «Івася Новітнього», а виладжую до друку триактову комедію політично-літературну «Жаби», в котрій будуть висміяні «до крайніх преділ» наші літературні та професорські поваги – Ільницький, Шараневич, Огоновський, Барвінський, Партицький і Площанський. Нині або завтра надіюся скінчити сесю штуку – треба буде відтак переглянути і поправити дещо, а вийде дяга цікава. Але тьфу, я щось заліз в дебрі писання – годі далі їхати, урву.
10 година вечір. Іно що скінчив «Жаби», читав християнам – сміялися до розпуку. Сідаю наново кінчити се письмо, щоби завтра післати.
Зачну від деяких приміток на твій послідній лист. Ти називаєш мене «недотиком», думаєш, може, що я образився тим словом «зіпсували», – впрочім, ні, ти того не думаєш, бо тут й ні за що ображатися. Але в певнім згляді я справді недотик – в якім, знаєш запевно. Щодо женщин, які тут бували у мене, то скажу тобі ось що:
1) Ольга Косачева, Драгоманова сестра, з чоловіком. Баба дуже приємна, хоч не зовсім хороша і не зовсім мені подобалася. Ми балакали досить – о літературі і пр.
2) Марія – се була така собі певна Марія, проїжджа з Варшави, полька, соціалістка, дівчина літ коло 22, не хороша, але дуже говірка, розумна і емансипована. З неї справді мож бачити примір того, які є женщини в Росії. Була у мене раз, я у неї в готелі два чи три, все в товаристві, – бавила тутка два дні.
3) Друга Марія, дуже говірка, брюнетка, сміється голосно, приходила майже щодень, заки була Анна. Я дуже любив з нею говорити і жартувати. Ах, що за приємна людина, хоч має 55 літ і є тільки проста служниця, що в нас замітала і мила підлогу. Більше женщин, крім Анни, у нас не бувало. Що ж, досить тобі?
Але ще одно! Ти називаєш мене «пестієм». Madame, wus heisst dus? Я пестій? Хто ж мене розпестив? Може Ви, ласкава пані? Чи не тоді Ви мене розпестили, як я від восьмої класи до другого року філ[ософії] вздихав, мучився і кляв сам себе, щоб сказати Вам одно «ти», почути Ваше «люблю», обняти, поцілувати Вас? Чи то, може, ви розпестили мене за той тиждень, коли справді на серіо забиралися мене пестити? Як Ви гадаєте? Правда, добрі люди перервали вашу роботу і почали пестити мене на іншу нуту, «против волоса». Або, може, Ви розпестили мене в тих коротких хвилях, котрі ми ще відтак бачилися з собою? Як гадаєте? Ex, Олю, Олю!
Життя моє зложене з паперу та всякої погані, а й любов, той єдиний цвіт – також переважно паперовий! Доки воно так буде? Чи, може, навсігди? А ще до того мій нещасливий темпераменті Ти дарма боїшся, щоб я не полюбив другу. Ти думаєш, що се для мене можлива річ? Ні, серце моє! Я такий чоловік, що як привикну до чого, а ще радо, – то відтак нічо, бачиться, не може мя від того відірвати. Я не запалююся в хвилі. Для мене нема певних надто сильних вражень (вони в мене всі досить сильні), я мушу вперед зжитись з думкою о певній речі, а відтак ажень привикну до тої речі самої, бо вона мені видається давно знакомою. Зваж тільки то, що красота людська, чи то мужчин, чи женщин, все робить на мене дуже сильне враження, я не раз цілими годинами броджу по місту, роботу покидаю в хаті, щоб тільки досита надивитися на лиця хороших людей, а, прецінь, до залюблення мені дуже-дуже далеко.
Впрочім, женщини тутешні відстрашують, ні, відражають мене. З мужчинами я сміліший. Ти не знаєш, певно, що коли хто міг би бути предметом твоєї заздрості, то скорше мужчини, ніж женщини. Я більше мужчин любив у своїм житті, ніж женщин знав. І знаєш, що – се в мене якась неприродна, дика любов. Я не раз не знаю чоловіка зовсім, але стрічаю його часто в певнім місці, лице його мені подобається, – ну, і я сиджу та дивлюся на нього, часом забалакаю – відтак уже коли стрітимося, подаємо собі руки, вітаємся – і на тім кінець, мені приємно. Часом знакомство заходить ближче – ми заходимо в розмову, я виджу, що той чоловік дурак, у переконаннях зі мною не східний, а я прецінь люблю його, т. є. люблю на нього дивитися, доки нічого не говорить, – а заговорить – зачинаю «сокрушати».
Ти скажеш, може, що се глупо. Ну, що ж робити, але ти знай, що такими глупостями заповнена більша половина мого життя. Мені встидно і страшно не раз, коли почну викликувати в своїй пам’яті ті лиця, що мені подобалися і притягали мене до себе, – але що ж я можу зробити? Я знаю, що причина того неприродного потягу до мужчин дуже проста – виховання, зовсім відособлене від женщин, – але чи ж міг я се змінити? Ти знов, може, скажеш, що і се дурниця, – але воно зовсім не дурниця!
Ти не знаєш, люба Олю, як не раз страшно болять такі споминки, як живо не раз приходить чуття: ти не цілий чоловік, не розвитий, як треба! Така мука-гризота заповнює другу велику часть мого життя, і вона ніколи сильніше не виступала, як в перших трьох роках нашої любові. Ex, якби ти була знала тоді, що в мені діялось, який біль кипів не раз, – ти, певно… Але що говорити про минуле! І тепер ще діло не зовсім ліпше, і тепер не раз біль вертає з давньою силою, і мені не раз хочеться зійти з ума, щоб усе, що тепер є ціле та впорядковане в голові, поламалося і перемішалося в одну сіру, безбарвну масу, в котрій би ні я, ні ніхто другий не міг найти ладу. Зірко моя ясна, а так далека, коли ти прилетиш до мене? Чи успокоїш, чи улічиш ти мій біль?..
Але що се? Я впав в елегічний тон, а хотів написати тобі щось веселого на свята!.. Та ні, воно й ліпше так. Веселості у тебе й так буде досить у товаристві, – може, мій лист навіє тобі пару серйозних думок серед тої веселості, тобі з ними так до лиця. А знаєш, я це пишу, іно що скінчивши писати комедію, – бачиться під час писання смішних речей зібрався в мені елегічний матеріал, а тепер виливається. Нехай і так. Ще одну елегічну замітку.
Ти питаєш мене, чи дуже я сміявся з твого магічного перстеня? Ах, Олю, Олю, коли що, так той перстень навіяв на мене сумні думки. Щось такого, як почуття слабості, безнадійність, щось темного, холодного… А знаєш, чому? Ти мимо волі, може, й мимо відомості, висказала тим свої думки: якого би життя ти бажала зі мною. Чого потрібно би тобі до щастя. Правда, моя голубко? Я з того не хочу тобі робити найменшого закиду. Я сам давно знаю, якого життя ти бажаєш: руху, товариства, а зовсім не сидження в селі, в пустині. Я знаю, що воно природно, конечно, – знаю, однако, що ти пристала би в разі конечності на всяке життя, – але бажання – одна річ, а конечність друга. Чи зможу я виповнити твої бажання? А тільки тоді знов я зможу бути щасливим. Замкнути тебе в вузьку клітку з собою, де ти, може, й охітно для мене, але навкірки своїх природних бажань мусила б сидіти та звільна в’янути, – ох, се було б для мене найбільшою мукою. Але що ж, – в тім згляді ще ніщо журитися – побачимо, що буде, і не перестанемо старатись. А може, і з нас будуть люди!
Чи скоро ви приїдете сюди? Я не знаю ще, як се буде. Кружок балу сього року не дає, а тільки танцюючі забави, – чи ви схочете приїхати на таку забаву? Думаю, що для вас воно тим ліпше. Строї півгаля, значить, дешевше, а на всіх таких забавах звичайно ліпше бавляться, ніж на балах. Впрочім, програм такий самий. Щодо запрошення – чи не замовити тутка через кого, щоби вам послали, – бо, може, не догадаються самі. Не знати тільки, коли то ще буде! Може, приїхавши, застанеш тут тільки мене самого, бо П[авли]к леда-день надіється з Відня рекурсу, котрий може го загнати на 6 місяців до Іванової хати, а Терлецький, бачу, хоче їхати або додому на село, або до Одеси, де має надію получити заробок.
Ти підписуєшся моєю нареченою. Серце моє, якось собі не можу пригадати, коли-то були наші заручини. Коротку, бестія, пам’ять маю. А може, то тільки…
Що ж писати більше? Сповідатися ще перед тобою не хочеться, та й, може, гріх, як гадаєш? А новин я не знаю цікавих – що-м знав, то-м списав. А то, що цілую тебе сердечно в усточка, личко і очка «в самую точку» і що люблю тя так гаряче, як… як…, ну, розуміється, як нічо більше в світі, – то тобі не новина. А там під час свят не забудь вечорами дещо собі позанотовувати, – може, деякі колядки, слова тощо, може, сцени, анекдоти, характеристики людей – се ж усе для тебе, будущої писательки, самі важні речі і придадуться дуже. А тепер притискаю тя ще раз до свого серця і посилаю ти сердечне добраніч і веселих свят і всього-всього доброго і хорошого. А може, під час свят будеш могла написати дещо до мене. Я напишу, хоч, може, там лист полежить пару день на пошті. Як приїдеш коли-небудь (рад би-м здибати тебе в дорозі), то застанеш готовий. Прощай, моє серце. Цілує тя сердечно і гаряче твій
Іван.
П[авли]к кланяється тобі, цілує ручки панні Міні і гнівається, що не напише нічо до нього. Посилаю катехізм і перший н[оме]р «Pracy». Добре би було, якби-с запренумерувала, як ні, то я, впрочім, присилатиму для тебе й так. Не багато в ній цікавого буде для тебе, але все-таки що-небудь скористаєш і ти, і панна Міня.
До О. М. Рошкевич
15 січня 1879 р. Львів	Львів, середа, 15/1
Кохана Ольдзю!
Не писав я до тебе листа, як був обіцяв, бо мав через свята багато роботи, ледве упорався. Треба було ладити 2 н[оме]р «Pracy», при тім з Відня написав Озарк[евич], щоб конче до «Слов’янського альманаху» написати деяку повістку. Присівши, написав я одну довшу а три коротенькі шкіци – самі споминки з давнього мого дитинства; дві з тих коротших будуть, може, друкуватися тут у Львові по-польськи: одна в «Tygodniu», а друга в новій робітницькій газеті «Obrońca». Крім того, хотячи позапренумеровувати деякі наукові газети німецькі, я взявся переводити для «Tygodnia» ескізи Альфонса Доде, друковані недавно в «Отеч[ественных] записках», а тут ще була робота коло закінчення «Молота», передруку «Думи про Наума Безумовича», так що годі було писати.
Знаєш, люба моя, вчора, одержавши твій лист, я був дуже лютий на себе. Що за погана в мене натура – жартувати, коли не вмію делікатно, а кождий жарт виходить такий грубий, незграбний і разить кождого! По якого чорта мені робити гризоту людям своїми глупими жартами, а ще передусім робити гризоту тобі, моя зірочко, тобі, котру я рад би видіти найщасливішою, веселою, хорошою понад усіх! Але що ж зробиш зі мною! Скільки разів я сам на себе лючуся за такі речі, а все-таки мене не покидає тота погана вдача! Одно тільки мене дивує – як ти, знаючи таку мою натуру, могла мене полюбити, – даруй, любочко, може, знов ображую твоє чуття, але я сам бачу, що ні за що мене любити! Але, тьфу, покину тоті погані думки, і так з них ні мені радості, ні тобі. Пощо нам мучитися всякими поганими рефлексіями тепер, поки наша любов ще гаряче палає, поки ми ще молоді і маєм силу до боротьби з життям? Прийде старість, то тоді й без нашої волі «Бабуся Грижа» засяде коло нас, а тепер цур їй! Не правда, серце моє?
А знаєш, що вчора ввечір, не можучи довго заснути, я думав собі написати до тебе цілий лист в елегійнім настрої. Та добре, що-м не писав го вчора вночі і що мене зацікавила була історія старих персів, але писання відложив-єм аж на нині. Ну, нині, богу дякувати – день, а день проганяє чорні мислі, і хоч і хочеш, та годі писати елегійно. Впрочім, і думка мені прийшла, що такий лист не стільки для мене мука, скільки для тебе, бо при писанні враження і мислі міняються швидко, а при читанні одно що-небудь застрягне в мозок, мов шило, і сидить там і вертить довгий-довгий час.
Але о чім би тут веселім написати тобі? У нас у Львові все йде так монотонно, одностайно, мов машина. Знакомства ні з ким не заводимо, сидимо раз на раз у хаті – тільки й нашої дороги, що на обід, до друкарні та до кав’ярні вечором на нові газети. При такім житті не багато новин наберешся. От що в тебе, то й але новин. Але видиш, ти недобра, не пишеш мені обширніше про своїх нових конкурентів. Адже хочу тобі також повіншувати, то аби-м бодай знав, до чого. Славко не багато міг мені повісти про пана Кулачковського, але то, що говорив, – das klingt etwas unwahrscheinlich, märchenhaft und ich möchte sagen – verdächtig. Що се за Кулачковський? Ти бачилася з ним коли-небудь, і відки він з Росії простою дорогою забрів до Лолина? Напиши, що знаєш про нього, – воно щось дуже цікаве, може, я тут зможу дещо розвідати. А другий – якийсь адвокат зі Станіславова, – чому не згадуєш про нього? Чи припадком пан Бучинський не закохався в тобі на старість? То було би раз забавно!
Тішить мене дуже, що ти помимо свят найшла час на літературну роботу, на котру я дуже цікавий. Ага, в тім згляді я, бачу, ще не писав тобі, що на другий рік наші наукові, статистичні і белетристичні праці будуть друкуватися в Женеві, у «Громаді» Др[агомано]ва, де вже, значить, мож буде сміло писати, як хто думає, і підписуватися повними іменами, бо за то, що надруковано за границею, в краї не можуть чіпати. Думаю, що й ти, і п[ан]на Міня приладите також по пару шкіців з народного і попівського життя. Не знаю ще, коли буде мож друкувати Золя, бо ще нема грошей та й навіть нема на них швидко й надії.
Посилаю тобі нині разом з листом «Tydzień» з паном Денисом, на котрого була-с цікава, і другий нумер «Pracy». Не знаю, чи посилати тобі «Молота», чи, може, ліпше, якби-с го взяла сама, будучи тутка. Коби-с могла дістати перший нумер, то мож би тут оправити разом всі штири книжки докупи.
Вечір, 11 година
Даруй, моя любочко, що мушу швидше, ніж думав, кінчити сей лист. Іно-що дістав поему англійського поета Шеллі, котру взявся переводити. Олеськів нині приїхав, був у мене. Від Полянського я довідався, що «Кружок» дає забаву з танцями 28 (лат.) сього місяця, понімаєш, 28. Ти приїдеш на сесю забаву, надіюсь!
Я дав Пол[янському] адрес о. Руденського. Ах, 28 ми будем бачитися! Розуміється, вам треба приїхати бодай день наперед, так що можна твій побут у Львові числити на три дні. Що за радість – три дні знати, що моя кохана Ольдзя близько мене, що бодай раз на день, бодай здалека буду міг її бачити! Не можу писати багато – перо випадає з дрижачої руки, думка все відкладає на пізніше, на тоті солодкі хвилі, коли побачимося. «Кружок» при кінці запуст, кажуть, буде давати ще й другу забаву, але ти на то не спускайся, то ще хто знає, надвоє баба ворожила, – ти приїзди на першу. Добраніч тобі, серце, цілую тебе сто раз не раз.
А щоб друга картка не виглядала так незносно пусто, то я ось що – перепишу тобі початок тої поеми, котру переводжу в тій хвилі, серед щасливих надій, про котрі навіть подумати не можу, щоб вони не сповнилися. Най дух великого поета Шеллі, котрого мислі я смію перекабачувати, літає над тобою і най вітхне тобі таку любов, таку ніжність, якою сам палав, пишучи слідуючі строфи:
Цариця духів
На сей раз досить. Жду твого листа і остаю –
Твій щиро люблячий наречений Іван.
До О. М. Рошкевич
26 – 27 січня 1879 р. Львів	Л. 26/1 1879
Олю, серденько моє кохане!
Нині получив твій лист, котрого від кількох днів ждав дуже нетерпеливо. Зовсім не засмутився тим, що ти не приїдеш на бал, але засмутився хтось другий, nieszczęśliwy р. Oleśków, аж поки я го не потішив, що, може, незадовго приїдеш. А знаєш, се навіть ліпше, як ти приїдеш не на забаву, а так; будеш мати більше вільного часу, будем могли довше бачитися. А то я й так уже міркував собі, що твій приїзд на бал наробить тільки жалю нам обоїм, т. є будем видітися зовсім коротенько або й зовсім ні. Бо порахуй. Приїздите до Львова, візьмім, рано в понеділок – перед полуднем видітися годі, хіба з полудня або вечером, а на другий день приготування до балу, вечір – бал, а в середу від’їздите, та й по всьому. А так то маю надію, що будем могли бачитися хоть зі три рази, та й то не на коротенький час, а бодай з по на кілька годин. Правда, любцю?
Ах, коби-то вже раз діждатися тих солодких, так гаряче пожаданих хвиль, коли буду міг побачити твоє любе личко, стиснути твою руку, притулитися до тебе, як до сестри, до приятеля щирого! А знаєш, я, скільки разів подумаю о тобі, все уважаю тебе чимось вищим від себе, сказав би-м, святішим (не гнівайся за тото слово), – і мені робиться так легко і любо при такій споминці, немов я справді сиджу коло тебе серед пречудної лолинської природи, сиджу так близько-близько, що чую, як б’ється твоє серце! Ах, Олю моя, коли то щезне той простір, що тепер так незносно широко лежить межи нами? Але ні, не на сей темат! Ти ж, прецінь, незадовго приїдеш до Львова – простір той бодай на пару день щезне!
Як я тішуся наперед твоїм приїздом, який я живий, веселий тими днями! П[авли]к жалується, що його тепер напав песимізм, неохота до праці і життя, – а я немов і не розумію, що се такого. Але, може, воно й з тої другої поїздки нічо не буде? Як гадаєш? Такі люди, котрі потрафлять на серіо сваритися о «вчасно» і «пізно», потрафлять змінити своє рішення в одній хвилі. Ах, се було би нефайно! Не бачити тебе більше як півроку, а бути на волі, не в тюрмі, – я, бачиться, не видержав би! Свойов дорогов, що на весну, по великодніх святах, думаю постранствувати до Лол[ина], як ті турки до своєї Мекки, – але до того часу ще зима, холод, сніг, смерть!
П-кові хочеться дуже, щоб ти приїхала, ще заким прийде йому «декрет смерті», щоби міг побачити тебе, – так само Олеськову, котрий тебе «lubi, nie kocha», – «lubić to cokolwiek słabsze i s…niż kochać». Я му пропоную, щоби, як тебе не буде взимі тутка, поїхав зі мною навесні «auf abenteuerliche Reise», – він, бачиться, був би не від того, хоть боїться, щоби «не перешк…».
Дуже мене заінтригувала історія з Кулачк[овським]. Чи се припадком не який московський шпіон, абощо? Таку догадку поставлено у нас на об’яснення сього необ’яснимого факту, хоть я не виджу в тім нічо так надзвичайного, окрім оповідань про «село і професуру на університеті». Впрочім, що з того! Най собі буде, хто й що хоче, – мені до всяких шпіонів і Кулачк. діла мало. А з п. Бучинським я би радив тобі познакомитись. Се цікавий екземпляр українофіла, колись радикала і ніби-соціаліста, котрий тепер «страха ради юдейська» став поступовим раком і stulił ogon. Рад я знати, як він буде перед тобою розвивати свої політичні і соціальні погляди і чи буде їх взагалі розвивати. А «конкуренції» я зовсім не боюся і заздростити тобі не можу, як ти бесідуєш і зносишся з мужчинами.
Того не бійся. Ти ж знаєш, що я не егоїст в жаднім згляді, а найменше в такім, як любов, котра при всякім ограниченні і стісненні мусить щезнути, котра йде в парі тільки з свобідним поступуванням. Ти знаєш, що для тебе іменно я бажаю якнайрізнороднішого товариства, пізнавання всяких характерів, – се ж усе для будущої повісте-писательки – скарб. А щодо такого разу, якби ти залюбилася в кім другім – не гнівайся за таке разсужденіє, воно чисто теоретичне, моїм пером не керує ані плохо укрита заздрість, ані безпідставний якийсь гнів, – то і в такім разі я знаю, що «серцю не розкажеш», і глибоко вірю в слова Шеллі, котрий каже:
---
Я довго думав над тими словами і пізнав, що вони дуже правдиві. Чуття – се така сила в чоловіці, котра не зуживається через інтенсивне ділання, але через одностайність. В однім часі можуть в чоловіці існувати різні сильні чуття, а вони тільки на хвилю покривають одно друге, але оконечно не ослаблюють своєї взаємної сили. І любов, і заздрість, і гнів, і вдячність, і інші чуття можуть бути в серці рівночасно (розуміється, відносячися до різних предметів), в даній хвилі переважає одно, але прочі, хоть на часочок, так сказати, закриті тамтим, оживають знов з давньою силою при спосібності.
З того зовсім звичайного факту легко вивести то, що погляди наших моралістів о «вірності» не мають належитої підстави в організації чоловіка, що, як каже Шеллі, можна, н[а]пр., любити рівночасно двох людей або й більше. Так мені здається також, але се, впрочім, натепер тема, далека для нас, хоть і не лишня. Любов така, якою вона повинна бути у людей образованих і свобідних від усяких передсудів, повинна опиратися на стислій науковій аналізі власних характерів, цілей, змагань, се раз, і, по-друге, на докладнім пізнанні людської природи взагалі, на пізнанні тих прав натуральних, котрим підлягає людський дух і людське тіло.
Тоді всяка зміна, котра незнающих людей поражає, мов грім з ясного неба, а не раз навіть зводить їх з розуму, для них буде ділом природним, конечним і справедливим, не відбере їм супокою, бо позволить їм слідити причини в перших зав’язках і обрахувати наперед скутки. Такі тільки люди зможуть любитися сильно, спокійно, довго, так, як любиться своє життя, сонце, воздух, природу, думку, котрій посвятилося свої сили, переконання, – бо кохана людина буде для них також частиною всього того, значить, потребою життя. Але силування, присяг, приречень ніяких тут не повинно бути.
Видиш, любцю моя, як я то гарно вифілософував, – тепер лишень жди, як витягну з того внесок до своєї особи і – langer Rede kurzer Sinn – скажу, що отсе так і так, я закохався в панні Н. Н. і т. д. Ха-ха-ха, то було би потішно! Але що ж, так, бачиться, не буде, а хоть коли й буде, то ще дуже не швидко, так що, значить, тоту цілу розправу о вірності потребуєш тільки «przyjąć do wiadomości», а в крайнім разі, коли схочеш її передумати і розібрати (в ній багато слабих місць!), то не зле би було, якби-сь написала в будущім письмі на ню репліку, опроверженіє.
Просиш мене писати о собі, о тутешніх новинах. Що ж тобі напишу, окрім старої історії, що раз у раз сидимо дома і виходимо лиш на обід, на університет та вечером на газети (і то П-к не йде)? Я від часу посліднього листа переводжу Шеллі раз у раз (вже зладжені дві глави, тепер працюю над третьою, а всіх 9, і ще до того приміток майже друге стільки, що поеми). При кінці сього листа подам ти (auf die Gefahr, Dich mit meinen Versen zu Tode zu langweilen!) уступ з переводу третьої глави, де характеризується положення царя серед прочої суспільності, – з того вноси о характері всеї поеми.
Що ж тобі більше доносити? Знаєш, таке життя, як тут ми живем, убоге новинами, так, як загалом всяка робота для свого викінчення потребує тишини. Кругом нас тишина, але то мертва. Ага, пані Федоровичева була колись-то у нас з візитов – уже третій чи четвертий раз. «Bardzo ті miło, że ті bardzo przyjemnie!» – «Pańska grzeczność jest moją powinnością», – а в грунті речі, «пане Франків, може би, теє-то, як його… грошей. Ви ж, чень, не схочете бідну вдову кривдити, ви не кс[ьондз] Рошкевич, котрий 8 р[инських] урвав»…
Кс. Яворовський від Юра дійсно віддався в руки, але не «справедливості», лиш прокуратори. Він, раб божий, сидить і має процес за дефравдацію кільканадцяти тисяч з різних «фондів». Чи ти там не чуєш дещо про Мандичевського? Чи зробив він докторат, чи ні? Чи жениться? і т. д.
А на закінчення хтів би-м тобі ще раз сказати, як я тебе люблю, як сильно, щиро я тебе люблю, як рад би-м тебе побачити, поговорити з тобою, як завидую п. Руденському і всім тим, котрі бачать тебе щоденно, бесідують з тобою, забавляються… Але ні, о тім не буду говорити, се занадто болить. Прощай, душе моя, до звиданняі До швидкого, милого звидання!
Із поеми Шеллі «Цариця Меб»
Але досить. На закінчення ще перепишу ти по-німецьки поезію Шеллі в переводі Штродмана. Напись її «Elegie», і вона мені дуже-дуже подобалась. Особливо перша строфка, її судорожно тремтячий ритм і склад – се дійсно чудо. Послухай!
---
Що тут Шеллі говорить про «zwei Herzen», то се він і його перша жінка Герріет, котру він, маючи 17 літ, викрав і з котрою сей час оженився. Але подружжя не було щасливе, – по трьох літах вони розвелися, а Шеллі мусив виїздити з Англії, де міністри, узнавши його за атеїста, відібрали му навіть дітей, о чім він згадує в послідніх стихах послідньої строфки. «Das schwächreHerz» він розуміє не жінку, а себе. Цілую тя, серденько моє любе. Добраніч!
Понеділок, 27
Іно-що прийшов П-кові декрет сидіти. Ось погань. Значить, годі му вже буде бачитися з тобою. 6 місяців сидінки, за 8 день має йти. Scheint sehr niedergeschlagen zu sein. Armer Mensch!
Прощай, люба моя!
Іван.
До О. М. Рошкевич
7 – 8 лютого 1879 р. Львів	Львів, 7.II (п’ятниця, вечір)
Люба моя, сердечна Олю!
Ах, як же то довго, страшно довго було ждати твого листа! Надіявся на неділю, а одержав аж у п’ятницю, – правда, гарно? Але, бачу, ти вислала його швидше, коли пишеш, щоби відповідь була вже у тебе в четвер вечером. Жаль, що після п’ятниці не наступає середа, – тоді би дійсно в четвер відповідь була у тебе. Але ти, любочко моя, не вважай се ніяким закидом для себе. Я знаю, що ти мусила мати різні перешкоди, бо інакше ти була б відписала давніше. Шкода також, що Славко не міг швидше мені листа доручити. Найгірше то, що ти, серце моє, будеш ждати письма і так мучитися та вичікувати, як я тими днями. Що се таке, що літом, коли ми ледве раз на місяць обмінювалися кількома словами, мені було якось не так вкучно ждати твого письма, а тепер, коли письма стали приходити частіше, я формально з розуму сходжу, сам не свій, коли нема від тебе листа в той день, коли після мого вирахування повинен би бути. Ах, та ні, я знаю, що се таке! Як чоловік сидить в душній тюрмі, то споминає, правда, з жалем про чистий воздух, але поволі відвикне від нього, – але коли на хвилину вийде надвір, дихне свіжим, ясним, здоровим воздухом, а відтак його женуть назад в тісну погану клітку, – ах, тоді смерті хочеться.
Так і ти, люба моя, стала тепер, коли можу частіше обмінюватися з тобою думками, – неначе чистий воздух для мене, немов сонце ясне, з котрим чоловік не може розстатися. Ах, сонце моє, в днях поганих, в днях смутку, розпуки, самоти, погані я відвик був від тебе, я думав, що зможу зовсім тебе забути, думав, що зможу вічно жити в тій погані, – а може, думав і ще що інше, – та чорт побери і ті дні, і ті мислі! Але тепер, коли твій образ знов віджив перед моєю душею в цілій давній красі, коли твоя любов наново огріла мене і отрясла з льоду і всякої погані, – любцю моя, тепер я не можу подумати собі, чим би я був без тебе, не можу представити собі, на які би я зійшов дороги, якби прийшло розстатися з тобою навсігди! Я тепер ажень пізнав, який неоціненний скарб для мене твоя любов. І тими днями, коли довго, дармо я ожидав твого листа, мені переходило вже через думку, чи не затівалася ти на мене за мій послідній лист (він на око може видатися не то дурний, але й достаточно поганий), а особливо, коли-м довідався від Олеськова, що ти написала до Славка, а тут Славко не приходив до мене! Ах, се було вчора, в четвер, – я сидів за роботою, а Олеськів прийшов і зачинає повідати, що «панна Ольга приїде на бал».
– Відки се знаєш? – питаю його.
– Славко ми казав.
Я не питався далі, але – та що, впрочім, розповідати – мені встидно, що я тепер зробився такий слабий і чувствительний. Хотів би-м ще відповісти на теоретичну часть твого листа, заким перейду до новин, котрих натепер назбиралося достаточне число, і досить цікавих, як побачиш.
Правда, після послідньої, неудачної теоретичної розправи (вона тому неудачна, що неповна і порозривана) я зарікся писати в листах теоретичні розправи. Воно неладно, як німці кажуть, schulmeisterlich. Але тепер годиться ще відповісти на деякі питання, котрі ти поставила, бо вони справді важні.
1) Ні Шеллі, ні я не говорив і не говорю, щоб мож було кількох нараз любити однакою любов’ю (як коханків), а тільки бесіда була о любві поочередній.
2) Я не говорив сього ані для того, щоб або резервувати собі на будуще вихід – се було би підло, ані для того, щоб тобі закинути твою заздрість. Любцю моя, ти хибно думаєш о мені, що я вважаю тебе такою дуже заздрісною. Хіба я не знаю, яке мусить бути твоє положення серед таких обставин, в яких ми тепер находимося? Хіба ж я не чую по собі, що розірвання зв’язі між нами підтяло би всю мою силу, всю надію на будуще щастя? І хіба, значить, бажання вдержати тоту зв’язь мож назвати задрістю? Ні, ніяким світом!
Се ж іменно любов, чиста і сильна, ущасливлююча, – а не заздрість, котра боїться кождого самостійного кроку, кождого вільного слова другої людини. Такої заздрості ані я, ані ти не знаємо і не можемо знати, доки з наших голів не вивітріли думки про вільність кождої людини, а, надіюся, тоті думки не вивітріють з них ніколи. Правда, душе моя? Будь, прото, спокійна в тім згляді! Так, як я був заздрісний, заким твій перший поцілуй ущасливив мене, – такий заздрісний я й тепер – то є бажаю так само, щоб ти любила мене, не питаючи, що далі, що крім того! Та й, впрочім, думаю, занадто й характерами ми вдалися такі, що не зуміємо легкодушно розлюбитися, а зав’язати нові зв’язі, а такі характери – то для заздрості дуже камениста рілля.
І ще одно, чисто теоретичне питання. Ти висказала в своїм листі коротенько свій погляд на супружество – що ніби воно установлене задля довір’я між супругами. Се, даруй ми, любочко, в історичнім згляді не вірно, та воно, впрочім, не сюди належить. Незадовго, чень, я розберу се питання в осібній розправі, то й побачиш, з якого джерела повстало супружество. Так само й мій лист не конче такий без цілі, хоч ціль його трохи далека і, признаюсь, предмет був вибраний трохи не в пору; але прийде такий час, коли се питання будем мусили розв’язати грунтовно. Та се ще далекі речі. Ах, коби вони були близькі!..
А тепер чи не ласка послухати наших новинок! Зачну від себе, то є від найменших речей. Своїм звичаєм я перервав позачинані роботи і пишу для «Правди» повістку зі свого шкільного життя, але не з Дрогобича, а ще з села. Не знаю, чи надрукують її, – але як надрукують, то я пришлю тобі. Може, трохи напудишся мого портрета, який там змальований, – але думаю, що аж з цілого ряду таких портретиків з різних літ моїх шкільних часів потрафиш пізнати, який дикий і поганий чоловік я був до знакомства з тобою і яку огромну, корисну переміну в цілім моїм характері зробило тото знакомство і моя любов.
Крім того, редакція «Tygodnia» заангажувала мене до написання студії про Альфонса Доде, – думаю, що слідуючого тижня студію тоту зладжу. Терлецький не поїхав і береться тепер до своєї давно задуманої праці про Іосифа II, до котрої має нагромаджену огромну масу матеріалу. П[ан] Олеськів нині несподівано поїхав додому, бо прийшла вість, що його батько слабий. Негарно було би, якби він забавився там довше і не побачився з тобою. А він, бідолаха, так рад би тебе побачити! Вчора, видячи, що я такий роздразнений, аж му сльози стали в очах.
Для потіхи пішли ми всі три з Т[ерлець]ким на шклянку вина, але не то що не потішилися, але ще гірше стало нам сумно, коли Т-цький зачав оповідати історію своєї родинної нужди. Всюди горе, моя любцю, і, дивлячись на других, чоловік мимоволі питає себе: що, чи ще твоє лихо не найменше? Бо і що ж, чоловік здоров, сильний, до праці є охота, – ну, що не раз тужно, вкучно, не раз не стане дечого, – ах, та що се значить проти біди других!..
Нас тут тепер три, я, Т[ерлецький] і Бандрівський, правник з третього року, мій шкільний колега ще від 2 нормальної – єдиний, котрий від того часу лишився. Се чоловік дуже добрий, мислячий і тихий, також син бідних селян, не мав де жити, бо платити за нізащо, – ну, і живе у нас. Подумай собі, як він живе, коли, відколи приїхав по святах, не більше як 3 рази був на обіді! Все хліб та хліб, ще я часом куплю бриндзи, абощо, і їмо разом. А я хоть і рад би заплатити за нього обід, та нема грошей.
А П[авли]ка, серденько моє, твій лист де-де не застав! Ще того самого дня, коли писав лист до тебе, виїхав до Женеви. Нині вже дісталисьмо книжки з Жен[еви], адресовані його рукою. Не знаю, що він там писав до тебе, – казав тільки, що будеш сміятися з того і що властиво то, що там пописано, повинно би бути адресоване до другої особи. Завтра жду письма від нього. Дома у нього ще не знають нічо. Поліція знає лиш тілько, що го тут нема, бо коли по случаю конфіскати «Наума Безумовича» і «Гриця Турчина» комісар поліції забіг був до нас, то питався про нього, а йому сказали, що виїхав додому, бо його сестра хора. Що далі буде, ще не знаю.
Ну, ось більше-менше наші новинки, – правда, не дуже веселі, але що ж робити? Ага, ще про Полянського. Ти, чень, пригадуєш собі його? Тепер уже академік, на послідню забаву стратив 6 гульденів і дуже жалується, бо грошей у нього дуже скупо, але казав, що як ти будеш, то піде ще й на другу забаву. Ну, видиш, будеш бодай дансера мати, хоть, надіюсь, не сього лиш одного.
Ах, а тепер позволь і мені пофантазувати трошки о тобі, о твоїм приїзді, о нашім звиданні, котрого ожидаю, як той москаль каже, «с заміранієм сердца». Моя Оля приїде, я буду міг бачитися з нею, вона буде у мене, в моїм помешканні! Ах, се, може, замного надій, замного розкоші! Яка шкода, що ти вже не зможеш відписати мені на сей лист! Я би розпитався, котрим потягом приїдете до Львова, – я би вийшов насупротив, щоб бодай здалека, неспостережений, бачити тебе на бангофі, проводити очима, куди заїдете! Але й так – що мені? – буду бачити! Чи панна Міня також приїде? Чи ти будеш могла сама або з Славком видалитися з готелю на довший час, на кілька годин? Скільки день забавите у Львові? Надіюсь, що, чень, більше, ніж три, бо на такий спосіб ми могли б ледве раз видітися. Олю моя, серце кохане, (…) коли погадаю про твій приїзд, тисячі надій, ожидань і тривог переходять по моїй голові. Але що, буду ждати, – побачимо, що з того вийде.
Вже 12 година. Кінчу, бо завтра тре вставати о 1/2 до 9, йти на виклад або кінчити повість. До звидання, зірко моя, до скорого, милого звидання! Ах, ще 6 чи там 5 день, як їх переждати, а не впасти в гарячку? Цілую тя щиро, гаряче.
Твій нар[ечений]
Іван.
Субота рано
Не можу відіслати сього листа, щоб не написати ще кілька слів до тебе, моя любочко. Се ж тільки всього нашої розмови, а я рад би, щоб тота розмова не то що була якнайдовша, але щоби ми не потребували її ніколи переривати. Вчора, лежачи в ліжку, я ось як роздумував собі. Сей лист буде в місці в неділю з полудня, так що, значить, ще будеш го мати. Ви виїдете, так я числю, в вівторок вечір, так що на середу рано будете у Львові, десь о 5 годині. Старі покладуться спати – і ти спочинеш де так до 9 години, а відтак, може, будеш могла шмигнути до мене.
Як буде Славко, то з ним, а якби його задержала служба, то попросту сядеш на фіакра і скажеш везти ся на улицю Сикстуську, тою улицею просто вгору, на Клейнівську. Там, при самім скруті з Сикстуської, стоїть по правім боці огромна камениця, всього одна на тім боці, – в ній я живу, на третім поверсі, другі двері направо. Впрочім, у середу від 8 до 12 я буду ждав на улиці, від 12 – 1 іду на обід, а пополудні знов буду визирав тебе, моя дорога Олю.
Якби ви виїхали з дому аж у середу, так щоб на четвер бути у Львові, а в п’ятницю вертати назад, то се було би досить фатально для нас. Ну, але що діяти, – і то може бути. Думаю, що ти потрафиш ся викрутити від своїх Руд[ен]ських на той час, коли завітаєш до мене, так, щоб вони не підозрівали нічого. Якби-с могла ще написати до мене пару слів перед від’їздом, то також було би добре, а іменно, щоб я знав, коли ви приїдете і коли тебе ждати.
Се лихо, що нам на вулиці не мож разом показуватися, бо тут багато людей знає мене, – зараз би пішли всякі плітки і чортзна-що, а я того не хочу. А до тебе до готелю мені зайти також не мож, хоть би під маскою якого-небудь Славкового приятеля, абощо, – чорт знає, може, також бути не зовсім гарно. Значить, єдиний вихід, що ти будеш у мене. Ах, як я тішуся наперед тою хвилею, може, більше тішуся, ніж треба, але що ж, таке вже тото мізерне серце людське: es will die Freude schnell auskosten. Прощай, моя Олю дорога, моє життя кохане, і старайся уладити якнайліпше все, що тільки буде від тебе залежати. Я, з своєї сторони, также постараюсь зробити, що зможу.
Цілую тя сердечно і стискаю твою ручку.
Твій Іван.
До О. М. Рошкевич
Біля 17 – 18 лютого 1879 р. Львів	
Дорога Олю!
Сповнюю свою обіцянку, котра, притім, не є для мене «гірким обов’язком», а, противно, потребою. Зачну від оповідання о своїй подорожі. Правда, нічо в ній не було незвичайного, але все ж таки воно може тебе заінтересувати. [В готелі замовив я каву, але відтак надумався і пішов – не знаю (…) кого там тою кавою потрактували і що подумав (…) кельнер о мені.] На двірці залізниці здибав я Брилінського і розбесідувався з ним трохи. Казав йому, що їду з Калуша, де-м мав інтерес приватний. Він оповів ми про весілля двох панів, чи ні, отців – Бурачинського і Каратницького, оба інтересні случаї. Бр[илінський] пробував тепер у Боднарові, де го панни трактували Плосколобом. Розставшися з ним, сів я на залізницю і поїхав.
По дорозі почув я страшне змучення, не говорив у вагоні ні до кого й слова, хоть візаві мене сидів якийсь молодий капрал, – бачу, німець, блондин дуже ясний, досить з лиця подібний до мене, – ні, до мого наймолодшого брата. Мені було дуже приємно дивитися на нього, але позаяк їхав до Кракова, то я рішився не казати через цілу дорогу ані слова до нього – і не казав. Він, певно, здивувався трохи, чого я так раз у раз дивлюся на нього, але також не казав нічого. А що, правда, інтересноє tête à tête?
А приїхавши сюди, застав п. Т[ерлецького] в хаті – дуже втішився мною, Бан[дрівський] не менше, – кажуть, що рахували тут минути, коли я приїду, що вкучно їм було й хата видавалася пустою. Передав їм твої уклони. Пол[янського] ще не бачив. Ну, звісна річ, з приїздом і поезія кінчиться. Пішли на melange до кав’ярні, бо я був голоден, – відтак я пішов до друкарні, взяв «Pracu» для наших прен[умерантів], далі на універс[итет] на виклад Огоновського, котрий настроїв мене досить гумористично, а вернувши до хати, сів робити резюме з «Auslandu» для наукової хроніки до «Правди». Ось і все.
Про тебе, подорож et caet. не було бесіди, і християни не цікаві. Вночі спав я досить твердо, над раном снило ми ся, що десь на якійсь улиці обпали мя пси – три менші, білі, кудлаті, гавкають на мене зблизька, а далі напротив один величезний, бронзової масті з чорними і білими пругами, гладкий. Я став і стою тихо, вони гавкають. Далі я обернувся і поступив до тих дрібних, вони розскочилися, але великий в тій хвилі кинувся на мене і вхопив мя за руку і відразу прокусив наскрізь. У мене не було ніякого способу боронитися, я з цілої сили вхопив страшного звіра за пащеку – одною рукою за долішню, другою за горішню, розтягнув і держу, а сам зачав кричати. В тій хвилі збудився, але руки таки й справді заціпеніли в такій поставі, коли би-м держав пса. Збудившися, оповідаю сесь сон Т-кому, і почали-сьмо жартувати з нього, згадавши, що арештанти звичайно толкують подібні сни в такий спосіб, що великий, сорокатий, лютий пес – то прокураторія.
Се була б невеличка фактична історія сих двох днів. Але вона тебе не дуже, певно, заняла. Цікавіша буде для тебе історія «внутрішня», то є мої думки і мислі після… для того хочу і о них написати тобі вірне справоздання, – може бути, що вони де в чім тобі пригодяться, успокоять «deine möglichen Zweifel».
Передовсім мушу тобі сказати, що після цілої історії чуюся таким сильним, здоровим, вдоволеним, веселим, охочим до роботи, що, бачиться, тепер зможу переламати всякі трудності, які мені послідніми часами насувалися. Нині вечером думаю засісти далі до «Івася Новітнього» – се буде найліпша користь коли теперішню силу ужию на тоту роботу. Und alles das dank ich dir, mein Herz, – справді, щоб бути правдивим поетом, писателем, щоб змочи цілковито «вийти з себе», переллятися в тих людей, котрих описується, треба вперед самому пережити такі хвилі, як ми пережили, такі погідні, щасливі, веселі хвилі, котрі заповнюють собою всю його істоту, зміцняють його організм і не лишають по собі ані одної тіні, ані одної прикрої споминки, ані одного внутрішнього закиду, що ось се було зроблено недобре, се нехорошо, сього замало, сього забагато. Такі хвилі правдивого, органічного вдоволення, полученого з удоволенням психічним, духовим, трафляються рідко в житті людей, і то в житті тих навіть немногих людей, котрі до нього спосібні. Постій, в моїй повісті «Івась Нов[ітній]» я опишу любов двоїх «проскрибованих», свого роду також цікаву, хоть зовсім не подібну до нашої, де вкажу, як самі вдоволення тіла без причинки вдоволення духу можуть виродити любов стосунково сильну і чисту.
[«Що ти відтак будеш гадати о мені?»] – правда, се були твої слова, люба моя. Справді, штука сказати, що я тепер гадаю о тобі, – хіба би-м хтів виразити се звичайними, плиткими фразами, що поважаю тя, як уперед, а люблю далеко дужче, бо ліпше знаю, що враження, які я виніс, були такі хороші, і щасливі, і чисті, що з них не могло виродитись нічо погане, або нечисте, або сумне. Чи се толкування ясне досить? Думаю, що ні, бо воно ані не виражуе моїх мислей досить сильно, ані не оперте на докладній аналізі тих вражень. Ах, до такої аналізи в мене ще не було часу!
Я так, як той купець, що привіз з Індії повен корабель всяких дорогоцінних скарбів і тішиться ними, любується наперед їх красою, хоть ще не мав часу розпакувати їх і придивитися кождому кавалкові зосібна. І в тім нема нічо злого. Я ж звичайний чоловік і не можу, не хочу аналізувати сей час кожде хороше враження, котре мене вдоволює, тішить, ущасливлює само собою, без усякої аналізи. Впрочім, і до того буду мав пізніше досить часу, а тепер можу тільки взагалі тішитись всіми хвилями, пережитими з тобою. Чо[го мені більше треба? Чого я більше бажав? І чи міг я навіть снити о тім, що сталося? Ні! Щастя прийшло само, прийшло більше, ніж я міг надіятись, – (…) натепер я щасливий. Що далі буде – побачимо. Ах, ся щаслива хвиля – се для мене немов перспектива], через котру бачу в будущім багато подібних, ще щасливіших і кращих хвиль, – і чого ж більше бажати? Жалувати, що ми розсталися? Адже ж, стрічаючись, знали ми добре, що розстатися мусимо, навіть думали, що швидше, ніж справді розстались. Журитися тим, коли-то ще побачимось? А се що поможе? Побачимось, як обставини дозволять, – а тоді, значить, і пожуритись час буде, не тепер! Ось які мої мислі!
Я щасливий, Олю! [Одно тільки журить мене – що ти? Як тобі повелося, – як (…) що не казала, але про се все я дізнаюсь з твого письма. Швидко пиши, дорога моя душе, швидко! І що думаєш, як глядиш на цілу штуку, – (се?) для мене дуже цікаве, – і коли від’їдеш, розуміється. Все напиши і (про) панну Міню, що вона на все каже. Якби-сь могла з Ів[аниківки] два рази написати – раз тепер, а раз при самім від’їзді – бодай пару слів, також би було благо. Впрочім, як тобі там випаде. Я знаю, що ти мене любиш, я знаю, як ти мене щиро любиш, – я спокійний, щасливий! Серце моє, напиши ми – бо (…) був неґречний (…). Напиши, любочко, успокій мене! (…)].
Але, правда, мій лист мав бути короткий, а я своїм звичаєм натис уже цілу статтю, так, що пора кінчити і на обід іти, бо вже 12 година. «Pracu» посилаю в коверті. Вчора арештовано в Кракові ще якесь «indywiduum», і то де – в кав’ярні, «podejrzane о knowania socjalistyczne, – і zrewizowawszy go, znalezione przy nim papierzy zabrano», – додає «Czas» своїм звичайним ламаним штилем. Чортзна-що се все значиться! Прощай, кицю! Цілую тя сердечно.
Твій Іван.
До О. М. Рошкевич
22 – 23 лютого 1879 р. Львів	Льв[ів], субота, пів до дванад[цятої] веч[ора]
Люба моя, Олю-серденько!
Іно-що скінчив я перевід Геккеля «Відки взялися люди на землі» і, відітхнувши легше, сідаю, щоб бодай зачати лист до тебе, – завтра скінчу і дам на пошту. Твій лист дуже мене втішив, а особливо порадував мене твій ясний і розумний погляд на цілу історію наших «пахаждєній». Так, серденько моє, треба дивитися на життя, так треба дивитися передовсім женщині, а ще женщині образованій і емансипованій від нашого звичайного вузькоглядства і передсудів. Ти знаєш, що такою женщиною я все уважав тебе і гордився твоєю любов’ю з тої причини (…) – се твоє слово, – wie interessant doch das Wort klingt! (…) Und was mag in einer Mädchenbrust geschehen, wenn ein junger Mann spricht (…). Але що се я пишу! Ти готова подумати, що я «стратив поважання» або щось подібного, – а я хтів би тільки, як той Черниш[евський] каже, «панєжиться». Може бути, що мені се не до лиця, і для того мої ніжності виходять все якісь медведюваті, ні, краще – валилуваті. Хіба не правда?.. Але що ж, nimm mich hin, wie ich bin! Ти ж і сама казала, що якби я був не той, що є, то ти би й не любила мене.
А в нас, серце, нового нема ніц, тільки на Заході чорні хмари, та не знати, чи буде з них грім, чи ні. Ах, трохи не забув. Haben wir einen reizenden Gast gehabt! Правда, коротесенько, ну, але що ж робити? А справді хороша «баришня», круглолиця, – того типу, що панна Міня, тільки – не уриваючи панні Міні краси – краща від неї. Голос ніжний, а при тім рішучий, усміх «ачараватєльний». Їхала з Жен[еви] до рос[ійської] границі і вступила до нас по П[авли]кові папери. Тер[лецький] знає її ще з Відня, де була, бачу, на курсі акушерії. Українка, але говорить по-московськи. Тільки ти не думай, що я закохався, – се було б трохи занагло, – in zehn Minuten wird man sich doch nicht verlieben, oder wie denken Sie, Madame?
Друга стара новина в нас та, що на гроші сухоти зайшли. Ну, але сьому тільки одна рада, ждати листоноші, котрий дуже добре вміє такі речі приносити запечатані в коверті, – шкода тільки, що досить рідко. А тепер урву і піду с-с-спать.
Неділя рано
Любцю моя, як то гарно, скоро встанеш, сей час перша думка, перше слово о тобі, а ще краще – до тебе! Але гов! Щоб не запускатись у філозофування про «колись було», розповім тобі, що мені сеї ночі снилося. Між іншим бачиться мені, що я в тюрмі. Казня, правда, огромна і уладжена з великим комфортом – підлоги восковані, коври по підлозі і пр., – зі мною є ціле якесь товариство – панове, дами. З панів пізнаю лиш одного – бувшого професора, а тепер депутата Охримовича. Балакаємо весело, сідаємо до обіду – двері отвираються, і злодії вносять арештантський хліб. Мені стало не рехт. Я немов пригадав собі, що маю сидіти 6 місяців, і думаю собі: ов, се погано, прийдеться знов пересидіти весну і літо, а я маю навесні бачитися з Олею. Та й ще коби хоть було що читати. І вже-м напівпробудився, а все ще журюся, – аж тут отвираю очі – ах, ти! Сонце світить, ясно, гарно на дворі, сніг блищиться насупротив на дасі, – я ще на волі!
Ну, але се, прецінь, послідній мій лист до Іваниківки, і хто знає, коли буду відтак міг написати до тебе. Так, значиться, треба би якось закінчити тоту окрему періоду нашої переписки. Ти тямиш, як я перший лист до тебе написав – повен питань, на котрі, розуміється, відповіді не швидко діждався. Ось тепер прийшла мені думка написані до тебе лист, але повен просьб. Просьби сі я хотів би розложити по пунктам, та не знаю, чи набереться тих пунктів більш як 3. Впрочім, wie heisst? – стрібуймо!
1. Дуже би було добре, якби ти, приїхавши додому, засіла вечорами до писання ескізів або повісток. Те саме панну Михайлину проси. Скажи, що на папері ще ліпше видавалось би «Михайлина Рошкевич», – але се, впрочім, буде залежати від її волі. Шкіци ваші будуть друковані в «Громаді», котрої галицьку часть ми редагуватимем тутка. Ті записочки п[ід] н[азвою] «Підслухане», котрих ти назбирала кілька, я також зведу вкупу і надрукую між вістями з Галичини. Будь ласкава якнайбільше таких штучок посписувати, особ[ливо] про Ів[а]н[и]к[і]в[ку]. А крім того, я прошу, зачни свою життєпись або як можна докладний опис твого (внішнього і внутреннього) життя у Проскурницьких. Се буде цікава штука.
2. Не забувай також при спосібності про «L’Assommoir». Якби могла бути по святах великодніх готова перша частка (перший капітель), то пришли, а ми надрукуємо в «Дрібній бібліотеці». А може б, ліпше на початок «Abbè Mouret»? Впрочім, як зачата «Assommoir», то вже не відривайся – нам все одно, чи одно вперед надрукувати, чи друге. А друкувати будем частками, так, щоби один зошит виніс 1 – 2 аркуші. Я думаю, що розділи у Золя якраз такого об’єму.
3. Слова, фрази і прикладки народні списуй – се все, що ти тепер привезла, матеріал дуже цінний, шкода тільки, що много слів у піснях випунктовано, а я їх не можу дорозумітись. З весною я пришлю тобі обширніші табельки до статистичних обрахунків, а тепер подаю лиш се одно: про помешкання. Ходячи весною на спацер по Лол[ину], обрахуй, 1) скільки є хат (де живуть люди), 2) скільки прочих будинків і яких, 3) описати б докладно, як виглядає хата порядна, як середня, а як убога. При описанні треба взяти звагу на 1) скільки вікон і які вони великі (треба змірити докладно довготу і ширину), 2) який простір усередині, 3) як високо стеля, 4) який поміст, 5) яка піч, 6) які прочі знаряди, 7) які двері, 8) сіни, 9) стріха, 10) комин і пр. Далі треба докладно посписувати, скільки люду мешкає в кождій хаті (Vieh und Schweine eingerechnet під осібною рубрикою). Се найліпше, зроби собі такий регістер всіх хат з поіменування.м газдів і відтак поволі доповнюй одного за одним. Панна Міня і служниці можуть ти в тім багато допомогти.
Незле би також було, якби-с могла посписувати страви, які їдять день в день багатші ґазди, які середні, а які біднота. Думаю, що таке завдання, хоть, може, трошки потяжке, буде дуже вдячне для тебе, бо покаже ти докладніше той світ, котрого з попівства дуже небагато і дуже неясно видно. А при тім се буде коммоція і припочивок по других роботах. Якби-с могла ще перед великодніми святами описати мені в такий спосіб бодай одну-дві хати (одну найбіднішу, одну найбагатшу) з їх мешканцями, то був би-м ти дуже вдячний, бо міг би-м використати той матерял до вістей з Галич[ини], котрі маю слати ід святам до Женеви. А сесю інструкційку, котру я тобі тут (пункт 3) списав, ти перепиши собі для пам’яті і після неї возьмися до діла, вважаючи, розуміється, більше на докладність самої речі, ніж на сесю інструкцію.
4) Чи не могла б ти сей час по своїм приїзді прислати мені (на Славкові руки) Wacława z Oleska пісень, бо мені їх дуже треба. Висилай під перепаскою, так, як газету.
Се би було все. Помимо найщиршої волі більше жадань чи просьб осібних до тебе не маю, бо такі штуки, як «не забувай», а «пиши», а «любити не перестань» і т.д., – се такі речі, о котрі ніщо просити. Sie sind ja selbstverständlich!
А тепер про наші новини. Олеськ[ова] ще нема, ані не пише нічо – мов у воду втонув чоловік. Бандрівський колись тут подав таку гадку, чи не могла б ти приготуватися дома до екзамену на другий рік семінарії уч[ительської]. Я вивідаюся, яких там треба наук, і напишу тобі. Може, якби-с здала на другий рік, то татко взяли б та дали тя на третій сюди, – und das wäre ja schön. Якби-с мала охоту стрібувати, то напиши, – я би вистарався о книжки, а математику треба би відтак з ким перед екзаменом (з Олеськ.) переробити, якби-с сама не могла.
Хотів би-м докінчити сього паперу, щоб не лишилося нічо білого, – але годі, ні про що цікавого писати, а балакати пусте боюся. Так, значиться, прощай натепер, моя зірочко! Цілую тя щиро-щиро в твої очка і в усточка et caet.
Твій Іван.
«Літератури» Др[агоман]ова посилаю 2 прим[ірники] під перепаскою.
До О. М. Рошкевич
13 березня 1879 р. Львів	Львів, 13.II 1879
Кохана Олю!
Довго, дуже довго ждав я твого листа. Надіявсь, що, як-єс обіцяла, напишеш до мене перед своїм від’їздом з Іван[иківки], але дарма. Впрочім, се не важно, а важно те, що у тебе діло благополучно. Дуже мене се тішить, і думаю, що хоть татко пізніше й дізнаються, то час затре вразливість. Але й сього не треба.
Пиши мені як можеш найчастіше, хоч би й я не міг тобі так часто відписувати. Що назбираєш з матеріалів або напишеш сама – присилай по кусникові в листах. Особливо добре би було, щоби-с тепер попри читання і оригінальну роботу взялася до «L’Assommoir», котрий хтів би-м на весну зачати друкувати наперекір нашим українцям і поліції.
Нині для мене був день не зовсім хороший, бо саме кілька минут перед одержанням твого листа я довідався, що поліція сконфіскувала мій перевід Геккеля. Се скандал, і я маю надію, що мені віддадуть увесь наклад, – а ні, то будем писати і кричати по газетах. Чи сяк се буде, чи так, я все-таки думаю друкувати «Дрібну бібліотеку» дальше, с. є. в слідуючім зошиті Байронового «Каїна», а як мож найшвидше Золя. Присилай, любко моя, по кусникові по скільки зможеш, і то так, щоб якнайшвидше зібрався перший розділ. А щодо твоїх і Мініних оригінальних праць, то вони, як сказано, напечатаються в Женеві.
У мене, впрочім, нема нічо нового. Von Aussen не чувати нічого, окрім, що саме нині приїхав п. Олеськів, котрий дуже жалує, що не бачився з тобою, і каже, що вже кільканадцять раз ладився писати до тебе величезний лист, але все напише та й підре. Ей, щось-то не просто з моста!.. Ти мені тут далі поочаровуєш всіх хлопців, так що кождий, замість робити що пригідного, буде писав до тебе листи і відтак сам дер, що написав!
Одно в нас недобре – се грошові обставини, – ну, та цур їм! П[авлик]ова сестра сидить тут в арешті, а я не знаю навіть, за що і під котрим судією, як дізнаюся, а грейцари будуть – то хочу піти до неї на візиту. Ось також нещастя ся дівки чепило! Не дають лихі вороги дихати на світі!
У нас на університеті курс кінчиться позавтру, так що тепер я вже можу уважатися укінченим академіком. Терлецький радить мені записатися ще на один курс, щоби-м мав право сидіти у Львові. Думаю, що се не зле, тільки грошей дещо коштує.
Се всі новини, які мав я тобі сказати. Та й що в мене за новини! Християнин сидить та пише, читає і годі. Що ж, гадаю, ти не загніваєшся, як я з тим ураз і закінчу се письмо. Не гнівайся, солодка моя Олю, бо тою проклятою цитриною так гидко писати – чоловік мусить сліпати, щоб не згубити сліду, а поки що, то й усі мислі з голови чорт побрав. Як буде мож по людськи, то я відплачу тобі за се коротке письмо. А при тім у мене ще нині й роботи й гризоти по поводу тої навідженої конфіскати, так що й придумати годі, о чім з тобою говорити. Ах, коби-то ти тут була, коби я міг раз у раз дивитися на твоє личко, в твої ясні очі, то до мене не приступала би така погань, як тепер! А то що зробиш?
Прощай, моє серце, моя люба-люба Олю!
Цілую тя сердечно.
Твій Іван
До М. І. Павлика
26 березня 1879 р. Львів	
Коханий!
Ви вже, певно, на смерть загнівались на мене, що так давно не пишу, – а воно річ така, що я хотів уперед дізнатися надокладь, що робиться з сестрою, за що вона сидить, та коли б мож, де в чім її порятувати. Досі дізнавсь лиш те, що вона тут, у Львові, і що Крігсайзен веде з нею слідство о пропаганду чи о якого чорта. Тер[лецький], Бандр[івський] і Маньк[овський] цитовані за свідків і були вчора на переслусі, тільки видітися з нею не пускає, а грошей і в нас самих нема й крихти, – так що діслати їй ніщо. Бандр. за те свідок, бо при ревізії, котра була у нас по случаю її арештування, у нього здибали «Гром[адський] др[уг]» і «Дзвін», а у Тер. – «Дзвін» і «Jarosł[aw] Dombr[owski]», у Маньковського ж – «Молота» пробний прим[ірник]. Кр[ігсайзе]н кликав їх, очевидячки, лиш на те, щоб напустити ману на людей, що ось ніби він так усердно слідство веде, – хоч вони, ті свідки, до самої сестриної справи так пристають, як кулак до носа. Однак те ми на нім вимогли, що обіцяв десь у цвітні пустити нас з візитою.
Геккеля (III кн. «Дріб[ної] біб[ліотеки]») сконфісковано – зразу за сам зміст, а відтак, коли викрився скандал, за підпис зарядці друкарні Беднарського, котрий-ді не має ще уповажнення. Між тим він подав о уповажнення ще в грудні – досі, правда, нема відповіді, але від січня підписується на всіх книжках, виходячих з друк[арні] Шевч[енка]. За жадну не чіпали, аж за Геккеля – summarisch! Завтра має термін, – значиться, і Геккель буде звернений. Тепер не можу Вам прислати його, бо всі забрані, але скоро віддадуть, вишлю на разі 5 прим[ірників].
Щодо «Бурі», то вона пропасти не пропала, але ще досі не видана за недостачею грошей. Як знаєте, видання її стоїти буде коло 50 гульд[енів], а тут ще Геккель не заплачений – значить, годі поскорити. Крім того, готовий у нас до друку перевід Байронового «Каїна» і кінчиться «L’Assommoir» Золя, котрий я хотів би видавати зошитами, в кождім по одній главі. Я написав до Києва і Одеси, чи не дали б дещо – т. є. яко свою вкладку, котру відтак могли б відобрати книжками. Досі не чути нічого. Також по гімназіях ворушаться люди – станіславці і бережанці писали, що схотять видати бодай одну книжечку на власні гроші, а й тут у «Лихварі» та в віденській «Січі» думка про таке видавництво стрітила радий прийом. Коц[овський] ладить перевід деяких політично-релігійних пісень Беранже і хоче видати його власним накладом, то само обіцяв Б[еле]й, котрий ладить перевід Діккенсової «Silvester-Glocken». Як бачите, переждати трохи – то й почне що-небудь робитися, аби тільки гроші.
Чому не присилаєте «Громаду» IV, малого Шевч[енка]? Тут дуже допитуються за ними, а з розпродажі вплило б дещо на видавництво. «Життя й здоров’я» пришліть на перший раз зо три – зо чотири прим., се для таких, що вже позамовляли. Нам, крім Вашого, прислато ще один прим, з Франції, – бачиться, від автора самого. Так само «Про багатство і пр[о бідність]» пришліть, бо тамті вже розпродані всі до одного – і ще питаються.
Ліман[овського] Лассаля висилаю Вам, другу рукопись дав я полякам – повинні були вислати давно вже, – як ні, то вишлю опісля.
Скільки було пренум[ерантів] «Друга», не знаю, чи Лев[ицький] буде знав, – на всякий спосіб розпитаю, скоро приїде, – бо тепер він потікся чортзна-куди і не верне аж де за місяць. Справоздання кружка вийшло тільки одно 74, друге було в «Друзі». 74 посилаю. Крім того, посилаю Вам ще протоколи редакційного комітету «Друга», думаю, важні для Вас, декрет на конфіск[ату] «Молота» і ще деякі папери. Кодекс карний обіцявсь добути Пол[янський].
Хотів би-м Вам написати дещо зглядом «громади», се є того тайного товариства, котрого статут хочете роздобути. Одно діло, що статуту того добути годі, бо у Будз[иновського] секретар – людина погана, а впрочім, і актів самих у Будз. нема, для того, що аж тепер почато доповнювати давнє слідство з громадою! Вже для того самого я радив би Вам писати о ній осторожно і загальниками або й зовсім не писати, а при тім же громада сеся для Вас, так сказати, figura mithica. А друге діло те, що із тих статутів, які є в суді, зовсім ще нічого не виходить і після них судити о громаді не мож, бо вони були собі на папері, а на практиці робилося зовсім не те і не так. Впрочім, я о тім не берусь судити, бо сього діла замало знаю, – але ще побалакаю з деякими людьми докладно про сю річ, і що вони скажуть, то Вам перекажу.
І ще одно діло. Ви пишете Пол., щоб він узявсь відси до січовиків і як-небудь вліяв на них. Головне питання як? Притім же Ви не готорите, що відписали Вам на Ваше письмо. Від нас дуже трудно вліяти на них уже тому, що не знаємо там ні людей, ні обставин. От пождіть, може, на другий рік, як нас багато відси вибереться до Відня, то що-небудь і пізнаємо. А поки що «Січ» жиє, трепещучи, кождої хвилі жде собі розв’язання. Значиться, годі й перти на них. Притім є там люди, котрі справді починають рушатись, так що ніщо на них бий-забий, та й ніщо тратити надії.
Ось у Кракові лихо. Путаниця зробилася страшенна. Арештовано коло 35 людей, вигнано адміністративним порядком 1/3 семінара учительського. Вчора арештовано тут Маньковського, директора, – трепещуть язиці, чи й далі не піде пошесть. Розповіджте там, кому о тім треба знати. Політика варшавських панів, щоб «наробити саламахи», удалась «świętnie»! Чи багато від того, а особливо від їх преславної шибобийної петарди виграє сама справа, чорт знає. Арешт Маньк[овського] випав ненадійно і дуже в поганий час. Впрочім, через те багато попсується, а не знати, чи на тім і стане.
Ось я, бачите, розписавсь до Вас, мов до якої любки, – а то не повинно бути в ділових письмах. Правда, що матеріалу набралося за той час. До «Громади» ладжу також дещо, хоч досі більше є приобіцяного, аніж зробленого. Є кілька штук до характеристики психологічного і інтелектуального стану наших попів – цікаві штуки, надіюсь описів помешкань і цифрових матеріалів про робітницькі помешкання у Львові. Не знаю тільки, чи ладити й белетристику. Се буде від того залежати, як велика буде Ваша стаття. Думаю, що коли б давати щось такого, то хіба на разі ескізи вроді «Кума з кумою», котрі мож уважати більше матеріалом для характеристики психологічного стану людей та до антропології, аніж повістями артистичними. А таких шкіців надіюсь добути з кілька.
Кланяйтесь від мене М[ихайлу] Пет[ровичу], Ліман[овському] і прочим знакомим!
Ваш.
До О. М. Рошкевич
1 квітня 1879 р. Львів	
Люба моя, дорога Олю!
Не гнівайся, що-м не написав вчасніше, але годі було, бо-м не бачився з Славком, аж нині, а він, чую, відослав лист до тебе вже пару день тому. Але що робити, – думаю, що хоч і пізніше написати, то щоб тільки написати, тобі буде одна[ково] приємно.
Але перейду до речі. Лист твій з Ів[аниківки], де було писано про «Проп[ащого] чол[овіка]», дістав-єм, але другого по нім – ні. Ол[еськова] нема ві Львові. Власне дістав-єм від нього лист, у котрім пише, що, їдучи додому, перестудився і лежить слабий. Буду писати до нього, але чи зможе бути навесні, не знаю. Книжки, котрі ти вислала, дістав я. Жаль, що-с не прислала «L’Assommoir» першої частки. Я писав тобі, що тут рішено друкувати по святах іменно «L’Assommoir», яко найзнатнішу повість Золя, а крім того, взяту з робітницького життя. «La Curée» буде друкуватися відтак або й рівночасно, бо зошити будуть виходити не одним тягом, але переплітані. Для того будь ласкава прислати перший розділ переводу, а як мож, то відірви з книжки й відповідний текст, тільки так, щоб не роздирати аркуша. Присилай у коверті або під перепаскою, найліпше на Славків адрес. А листи до мене волиш адресувати: Jar[osław] Rosz[kiewicz], poste restante, – ти вже не бійся о відбірку – ручу ти, що далеко певніше, ніж на руки Сл[авка], а то з тої причини, бо Сл. тепер іде до кумпанії і не буде міг виходити так часто, так що твій лист міг би лежати у нього не раз і тиждень.
Ось нині першого, а у нас кругом біда – центів нема, ні за вікт, ні за станцію нема чим заплатити, – притім у друкарню за Геккеля ще ся винно, «Каїн» також готовий, лиш друкувати. Лихо, та й годі. Т[ерлецький] ходить, мов сам не свій, збирається їхати на село, та ні о чім. Ну, але що діяти, треба тривати!
Прощай, моє серце кохане!
Цілую тя щиро.
Твій Ів.
До О. М. Рошкевич
6 квітня 1879 р. Львів	Неділя сполудня
Кохана моя, дорога Олю!
Власне відобрав твій лист і зараз же сідаю писати тобі. Дякую сердечно за адрес; се велика річ, бо тепер чоловік принаймі міг буде написати письмо, як бог приказав. Лиш не знаю ще, хто ми заадресує, хоть се, як видиш, – байка.
Насамперед хотів би-м написати тобі о тім, що тут у нас чувати, а відтак уже перейду на другі важніші речі. Грошей поки що я ще не получив, – значить, станція, їда, услуга на борг. Але маю надію, що сього тижня будуть, так що, чень, не прийдеться зовсім вішати зуби на кілок. Тільки біда, що всяка власть, – запевно, для публічного і нашого безпеченства – раз у раз мішається в наше життя. Ось і нині мусив-єм послідніх 3 гульдени заплатити в поліції яко кару за то, що Бандр[івський] переночував у мене кілька ночей незамельдований.
Щодо Геккеля, то його мені віддадуть цілого, – надіюсь, завтра. Не знаю, чи і як буду міг переслати тобі хоть один примірник: певно, найкраще буде в коверті або через Озаркевича. Але що ти, кохана моя, бачу, викидаєш собі чи стараєшся викидати собі те, що ніби я через тебе ген-то зробив собі видаток чи як там, – то се мені зовсім не подобається, – і прошу тебе в тім згляді робити так, як я роблю, то є думати тільки о тім «ген-то», а не о коштах, о поемі, а не о хімічнім складі атраменту, котрим вона писана. На тім настаю дуже рішучо, щоб ти в остатнім разі не подумала собі, що я вже такий м’якушка, що не потрафлю для твоєї і своєї приємності віджалувати a lumpichtes Glichter von 10 G.
Ні, серце, не то 10 г[ульденів], а й життя і все щастя своє я рад би посвятити для тебе, то є, коли б се для тебе принесло щастя. Але, впрочім, що я говорю! Ти, прецінь, ураз зі мною давно відкинула теорію всяких жертв і посвячень і знаєш, що в житті нічо не робиться з посвячення якогось ідеального, а все робиться з розумного обрахування, з розумного егоїзму, котрий віддає менше добро, щоб набути більше, і що життя само ніяких других превиспренних жертв від нас ніколи не вимагає.
Ти питаєшся, чи я вже записався на другий курс унів[ерситету]. Мушу тобі сказати, що записи на другий курс зачнуться аж по святах, так що, значиться, се діло ще побачимо, як буде. Запис мій буде залежати від того, чи буду мав потрібних 13 гульд. Як не буде, то побачуся змушеним від’їхати на весну і на літо до Наг[уєвичів], бо тут не буде відки вдержатися. Впрочім, тепер уже я стараюсь відкрити яке, хоть малесеньке джерело зарібку, щоб міг-єм бодай стільки грошей роздобути, скільки тре буде на поїздку до Відня і на перші потреби в військовій службі.
Не знаю, чи писав я тобі, що редакція «Правди» заангажувала мене тепер (уже другий раз) до сотрудництва і віддала мені ведення науково-літературної хроніки заграничної, а притім обіцялася друкувати цілий ряд моїх повісток про школярське життя. Се би могло принести який-небудь дохід. Також чув-єм, що просвітяни хотять дати мені другу роботу – переглянути, поповнити і загалом обновити репертуар театральний. Сього ще напевне не знаю, але якби так справді мало статися, то се була би робота значна, зайняла би весь мій лишній час до військової служби і принесла би гарний дохід. Та се все ще тільки рожеві надії, котрі можуть збутися або й ні, – а поки що я стою ще на льоду.
А займаюсь я тепер головно одною працею: «Погляд на дітей у слов’янських народів, а передовсім у русинів». Се має бути обширніша наукова розправа, котру хотів би-м викінчити на по святах і надрукувати в польськім «Album młodzieży akademickiej na cześć Kraszewskiego». Альбум се має бути зложене з праць наукових самих академіків, так що, може бути, приймуть і мою, а се було б для мене дуже на руку, бо – надіятись – альбум розбудить різні критики і толки, обговорене буде самим Крашевським, що для мене може мати немале значення на будуще – не так яко прославлення якесь, о котре мені дуже мало йде, але більше в практичнім згляді, бо може з’єднати вступ для моїх праць у деякі порядніші журнали. Я просив многих знакомих – і тебе також – о матер’яли до сеї роботи, але не получив ніяких і, здається, буду мусив перестати на друкованих та на тих, котрі удалось зібрати, затямити або посписувати мені самому. Але якби ти могла де тепер у Лолині розвідатись дещо, то, будь ласкава, посписуй і пришли ми; особливо важні були б для мене ось які матер’яли:
1) Повірки й забобони, дотичущі жінок в тяжі, – як їх трактують, що їм годиться робити, їсти, слухати, говорити, оглядати («задивитися»), як обходяться з ними під час слабості, що говорять, як така жінка умре перед породой і т. д.
2) Повірки і звичаї при породі, особливо такі, котрі дотикають самої матері, дитини, вітця, баби-повитухи. Які забобони і ворожби при породі: як задивлюються на близнят, на мертвороджених, калік. Які примови і обряди при породі і т. д.
3) Обряди і звичаї при хрестинах і молитвинах, – коли дитина вмре нехрещена; пісні при хрестинах, які співають; обряди при купанні дітей, забобони і ворожби і т. д.
4) Повірки, забобони і спосіб трактування дітей в дальшім протягу, слабості дітей і їх лічення; нічниці і полудниці, від чого вони походять і як на них задивляються; відмінчата, ідіоти; повірки о снах дітей, о їх стані умисловім і т. д.
5) Всякі пісні, приповідки і фрази сталі, в котрих згадується про дітей, також забави дітей, пісні і приказки, котрими забавляють і уколисують дітей.
6) Всякі прочі повірки і забобони, відносячіся до дітей (н[а]пр[имір], коли їм випадають молочні зуби, і пр.).
Якби-с могла що-небудь із тих шести розділів випитатися, – а я думаю, що мож буде, і то немало, – то будь ласкава списати хоть по частці і прислати мені з листом або і в самім листі. Також буду тя просив, як зможеш посписувати якнайбільше таких «підслуханих» та «прикладів», то будь ласкава; се все має велику ціну для мене, бо хотів би-м з того, що вже є в мене зібрано, звести по святах статтю «Причинок до характеристики психологічного і культурного стану нашого попівства», котра має поміститися в «Громаді». До такої статті маю матер’яли від п. Олеськ[ова], Кокорудза і від тебе; чим більше їх буде, тим ліпше. Особливо посписуй чимнайбільше про оо. Руд[енського] і Колянк[овського], а також про кого ще зможеш. На «L’Assommoir» жду з великим натягненням (mit grosser Spannung).
Окрім розправи про дітей, пишу, як часом прийде анімуш, повістку про Гриця, премудрого школяра, і забираюся до переводу Шекспірового «Ліра» та деяких наукових розправок Гекслі.
Ага, може-с, де-небудь чула, що приїхав сюди славний італіянський актор Ернесто Россі і дає у Львові представлення. Давав досі «Гамлета», «Отела» і «Ліра». На тім посліднім були-смо вчора з Т[е]р[лецьким]. Що за грандіозна штука і що за майстерська гра! Особливо перші сцени – найтрудніші до представлення, де Лір ще виступає яко великий король, гордий, звисока смотрячий на все, розпоряджаючий долею мільйонів, навиклий до послуху, покірності і підхлібства, де він роздає донькам кавалки свого царства, немов жебракам кавалки хліба, – сесі сцени найкраще відограв Россі. Хоть не розуміти було його бесіди, але кождий рух, кождий жест, кожда інтонація говорила так голосно і виразно, що чоловік… ну, та що й говорити, – ти знаєш, що я досить твердий на сльози, а вчора сплакався, як мала дитина.
Щодо твоєї літературної роботи, то зовсім не страхайся, ані не трать надії. Тут тільки щоби охота і пильність та старанність, то мож дійти до значної висоти, не потребуючи при тім бути ані генієм, ані навіть великим талантом. Адже ж гляди тільки, які люди задають тон у нашій журналістиці! Жінко, і ти би не встидалася вже тепер, якби тебе порівняв з ними, хоть ти не написала ще нічо оригінального, а вони своїми оригінальними дурницями позадруковували стоси паперу! Пиши наперед то, що ти ся найліпше удає, – коротенькі ескізики, розмови, замітки, сценки, не питаючи, що з них вийде і до чого вони здадуться. Всякий образ, який тобі насунеться, старайся якнайвірніше схопити на папір і такі уривочки поки що складай докупи, т. є. до шухляди. Колись, як достаточно випробуєш своїх сил в таких кусничках і проясниш свій погляд на цілість життя і на глибше значення фактів, то і прийде така хвиля, коли якийсь незвичайний факт гк разить фантазію і більша цілість немов сама собою зложиться з призбираного матер’ялу.
Таким способом працюють всі знатні реалісти, особливо Доде і Золя, – таким способом треба й тобі працювати. Особливо постав собі таке правило: не пропустити ані одного дня, щоб бодай маленького свисточка, дрібонької записочки не доложити до колекції. А се дуже легка річ, бо хоть би цілий день і яка робота тебе занимала, то все ж таки підслухати і підглянути можеш тисячу фактів, а вечером, заким ляжеш спати, сядь на хвильку і спиши на карточці або до нотатки, що ти з усього найсвіжіше лишиться в пам’яті. Се єдина дорога виробити свій талант, і я думаю, що ти стрібуєш на ню ступити.
А тепер перейду до діла з п. Озаркевичем. Не бійся, не стану дораджувати тобі йти за нього, бо сам чую аж надто добре, що, стративши тебе, стратив би-м всяку опору в житті, всяку надію і пропав би-м, як пес на ярмарку. Твоє заховання і відповідь, яку ти дала таткові, зовсім похваляю, так само і тоту неохоту до роздавання кошів, яку почуваєш супроти д. Озар. Думаю, що сьому лиху буду міг я допомогти таким способом, що напишу до Оз. лист від себе і розкажу му одверто і чисто, як з нами стоїть діло, – а тоді ти не будеш потребувала критися і увертатися перед ним, але зможеш також говорити з ним начистоту. Я се думав собі уже давно і, бачу, навіть говорив тобі – для того будеш знати, що се не є ein übereilter Gedanke von mir і що, пишучи до нього, буду старався написати якнайделікатніше і найосторожніше, так, щоби не сказати ані замного, ані замало, впрочім, копію листа перешлю й тобі для ліпшого зорієнтування.
Се буде, по моїй думці, єдине розумне діло, яке можу я зробити в тій справі. Над стилізацією листа, котра представляє немало трудностей свого роду, подумаю докладно і думаю, що не скажу там нічо такого, що приносило би або тобі яку-небудь уйму, або могло як-небудь неприємно вразити його. А чень, відтак, коли таким способом зрівняється дорога, зможеш ти легше приступити до виконання свого плану.
Таким способом всі головні предмети, про котрі я мав писати до тебе, були б вичерпані. Арешт Маньковського зробив був на перших порах немалий переполох, тепер християни потроху утихли. Т[е]р[лецький] вибирається їхати на село, скоро гроші будуть, хоть, очевидячки, дуже тому не рад. Якби й я мав їхати на село, то напишу тобі, що і як. Щодо «весни», ну то воно благодать; тільки ще, бачу, не швидко. «Harren und Hoffen!» А правда, що Brandes хороший! Тепер Славко також читає другий том (Romantische Schule). Чи п. Міня читає Решетникова по-російськи? І що каже на нього, на його язик і на його шкіци? Чернишевського економію читай пильно, се дуже важна книга! Адресуй до мене так само, як і послідній лист, – се найпевніша дорога. Надіюсь від тебе письма в четвер, п’ятницю або суботу.
Прощай, любцю!
До М. І. Павлика
Поч. квітня 1879 р. Львів	
Коханий!
Насилу получив гроші з Киева. Поплатив деякі довги, виправив Остапа на село, а сам лишивсь, як на леді. Та це, впрочім, байка. «Життя і здор[ов’я]» розпродане, тільки грошей ще не поскладали, але надіюсь, що швидко зашлю Вам 5 гульд[енів]. Шостого гульд. посилаю тепер на пересилку «Громади», а відтак з розпродажі «Громади» зашлю го наново для Вашого знайомого на рахунок «Життя…».
Пришліть, що зможете: IV т. «Гром[ади]», малого Шевч[енка], котрого тут дуже ждуть, і по одному прим. І і III «Гром.». До сестри Кр[ігсайзе]н не хоче пустити – так-таки й не знати, що з нею діється. Що Ви з дальшою «Гром.»? Напишіть. Я тими днями йду на село, – чень, зберу дещо матеріалу. З Тернопільщини обіцяли. Знаєте, у нас в Перемишлі арештовано одного студента за розпродаж книжеч[ок] «Просвіти», з котрих зроблено «500 egzemp[larzy] «Mołota», broszurki, wydanej w Genewie». Ця вість побігла й по німецьких газетах. Крім того студента, і з його поводу арештовано за подібну штуку семінариста Паньківського, «zanim się jeszcze zdołano przekonać, czy książki sprzedawane przez niego są socjalistyczne». A «przekonano się» о тім аж тепер, тільки ж християни все ще сидять. Ось Вам паші порядки!
Геккеля іно-що я видобув і посилаю Вам 5 прим, під перепаскою. Якби тре більше – напишіть. З «Грозою» ще не знаю, що буде, Ланге буде друкуватися у нас якнайшвидше, – біда тільки, що грошей нема.
Прощайте!
Ваш Ів.
До В. І. Озаркевича
Квітень 1879 р. Львів	
Дорогий добродію.
Передовсім мушу перепросити Вас за дві речі: одне то, що сміюся пригадатися Вашій ласкавій пам’яті і віднестись ні з сього, ні з того до Вас в ділі, так сказати, внутрішньої політики, в ділі інтимнім, в котре би не повинен втискатися посторонній чоловік, – а друге те, що не підписую свого імені під листом – не для якої там-небудь анонімності, а так, для уникнення можливих неприємностей політичної і поліцейської натури. А тепер позволю собі приступити просто до діла.
З листів панни Ольги Рошкевич до її брата, а мого доброго знайомого і товариша, довідався я, що Ви задумались старатись о її руку. Може, я зле виразивсь, – простіть, що не сказав інакше, але я хотів лиш то написати, що справді довідавсь. Що Ви сього діла не берете так, як беруть другі укінчені богослови, то є справді стараються о руку, заким вспіли пізнати і полюбити дівчину, – за се ручить Ваш чесний характер і Ваше поступування. Ви були в Лолині кілька раз, вспіли запевно пізнати панну Ольгу і полюбити її, – що, впрочім, річ зовсім природна, – значиться, я не можу Вам ні в чім ні одним словом докорити. Я знаю, крім того, як Ви осторожні і майже несмілі були до виявлення їй свого чуття, заким рішилися почати діло на серіо. Значить, і за се Вам моє повне поважання, навіть моя щира подяка.
Пощо ж затим сей лист, спитаєте Ви? Сей час постараюсь Вам відповісти.
Не знаю, чи звісно Вам, що я в протягу кількох літ, поки ще був легальним чоловіком, а не проскрибованим і не зачумленим, бував у о. Рошкевича і, розуміється, пізнав і полюбив панну Ольгу і просив також родичів її руки. Відповідь одержав я зовсім розумну: ми не противні, але, впрочім, до цього діла ще маєте час. Ніяких формальних заручин, розуміється, не було, бо ані о. Рошкевич, ані, в посліднім ряді, й я не великі охотники до формальностей. Чи і як відповіла панна Ольга на моє чуття, про се я не буду Вам говорити, про се вона скаже Вам докладніше, скоро заговорите до неї зовсім одверто і щиро. Значиться, головний предмет мого листа вже поданий. Позволю собі зробити з нього кілька виводів практичної ясності.
– Ну, добре, – міг би сказати дехто (надіюсь, що Ви, знаючий характер панни Ольги, сього не скажете), – любила, але чи конче ще любить? Може, перестала?
Звісна річ, що страта надії на життя з любленою людиною і любов саму може підтяти. На се питання я також не відповідаю, але живу і держусь на світі лиш тою надією, що не перестала любити, що дівчина, котру я так добре пізнав і так гаряче полюбив, не могла так швидко заперти для мене свого серця. Прошу не брати се за якесь «Selbstüberhebung»; я не говорю тут о собі, ані ми то в голові виводити на світло якісь власні, більше або менше фантастичні преімущества; я лиш хтів то сказати, що вона не вміє швидко забувати, вона з тих характерів, котрі ломляться, а не гнуться, і полюби вона всякого другого на моїм місці – зробила би так само.
А друге питання зовсім a contrario. Чоловік, як Ви, котрий пізнав і полюбив її гаряче і сильно, має право спитатися мене: «а хто ж ти такий, що стаєш мені поперек дороги? На якій підставі смієш ти жадати її любові для себе, коли перед тобою нема будучності, а йно пустиня? Чим ти їй потрафиш винагородити її любов? Чим ти потрафиш забезпечити її й свою долю? І чи не повинен ти, коли її любиш, сам зректися її любові, сам наклонювати її до того, щоби пішла за мене, котрий їй забезпечить життя і будучність?»
Ах, добродію любий, такі питання трафляють мене глибоко, і я чую їх правду і чув її віддавна, і скільки вона муки принесла мені, сього не буду Вам говорити. Скажу Вам тільки одно, що се, що виражене в посліднім питанні, я вже робив: дізнавшись, що Ви стараєтесь о її руку, я через брата радив їй забути про мене і йти за Вас, раз, для того, що з Вами все ж таки жити можна по-людськи і краще, як з ким-небудь другим, а відтак і задля тої обезпеченої будучності. Яка була відповідь на ту раду, я Вам не маю права сказати – вона може. А щодо моєї будучності, котра ні з сього ні з того стала тут, мов баран у парастасі, – то можу сказати Вам, що я не трачу ще надії і не смію її тратити, поки живу і держусь на ногах, бо знаю добре, що, що роблю – роблю для неї, для її колишнього щастя.
Я скінчив. Надіюсь, що слова мої не зроблять на Вас такого неприємного враження, яке б міг зробити прямий відказ з її сторони. Смію догадуватись з її слів, писаних до брата, що такий відказ був би й для неї самої дуже неприємний, бо вона вміє цінити й поважати Вас за Вашу щирість і Ваші гуманні, чесні мислі. Якби я смів Вам радити, то радив би поїхати до Лолина і поговорити з нею зовсім одверто і без церемоній, як товариш з товаришем. Для обезпеки, що я не збрехав ні в однім слові, можете показати їй або й кому вважаєте мій лист.
Думаю при тім, що така справа, як наша, не може стати на заваді нашій приязні і що, противно, любов до такої людини, як панна Ольга, зблизить і нас більше, і в тій надії остаюсь.
Ваш приятель.
До М. І. Павлика
Біля 16 квітня 1879 р. Львів	
Коханий!
Не гнівайтесь, що не пишу, але роботи у мене так багато, а грижі і всякої погані ще більше! Працюю над переводами, поправляю рукописи, бігаю сюди й туди, щоб як-небудь видерти від людей трохи грошей на друк. І здається, що що-небудь буде. Лихв[арі] складають на друк одної книжки, січ[овики] також. Б[еле]й дав сам наклад на одну, тільки конче на стихи, котрі друкуються; кияни прислали на кілька зош[итів], так що друк тепер піде скоріше.
Переводжу Лавеле о первісній власності ґрунтовій, книга дуже хороша і популярно написана. Пол[янський] перевів «Пчоли», Ол[еськів] – Помяловського ескізи, а тепер переводить Гекслі (він і Пол. з прав переписалися на натуральну, почувши, що тут має бути оснований виділ медичний), Олесн[ицький] – «Отравленого дьякона». Енгеля друк ми відложили, бо, по-перше, що перевід Т[ерлецьк]ого трохи неудобоваримий, а по-друге, що й сама розправа дуже непідходяща по своєму способу оброблення (говорячи о праці, головними взірцями ставить працю генерала, міністра і т. д., а о робітниках ні ду-ду). Я думаю, що треба буде комусь переробити і перепопуляризувати її в такий спосіб, щоб лишити розумно-науковий скелет, а тіло доробити зовсім не Geheimrath-івське.
Се були б штуки бодай що-то хороші, але поганих, як усе, більше. Прежде всього донесу Вам, що Стахія Волянська, пошта Стр[ий] – псевдонім бодай почасти, се жінка попа Галущинського, – знаєте? Вона робила в його імені. Я писав Вам давніше, щоб Ви зволили не посилати впрост на провінцію, бо се лихо. Ви не послухали і всадили через те сестру до арешту (свідчить приложене її письмо), а тепер і Стахію Вол[янську] послали на провітрення, бо отсе після страшних короводів і чортзна-яких передирок консисторія «в дорозі ласки» рішилась перенести його «во міста прохладна» – десь в гори в Перегинський деканат, в таке село, де до послідньої пошти миль зо п’ять. Будьте про то ласкаві далі на той адрес нічо не висилати.
А знаєте, що чоловік міг би бути хороший. Два роки в селі, а селяни, почувши, що го переносять, три рази їздили гурмою до Львова до консисторії і кажуть, що ви нам лишіть молодого попа, а візьміть старого; молодий живе з нами, як з братами, а старий, як з псами. А як го візьмете, то ми всі відречемся і від церкви, і від усього – перейдемо на лютерську віру! Розуміється, се ще один crimen більш в очах консист[орії], і рішили перенести.
З сестрою побачуся в неділю – ледве вимолив у Кр[ігсайзе]на. Вас не амністували – амністували самих злодіїв та маєстатообразників, політичного ні одного. За Вами суд розписав «gończe listy», бо видав Вам процес за «Молота». Розуміється, се жарт – іде їм тільки о то, щоб заперти Вам дорогу сюди. А якби прийшло до процесу, то, думаю, і балаканки нема, що пустять. Біда тільки, що Вам сидіти півроку.
Погань гімназіальна. Тими днями о. Ільницький вигнав власною волею і ухвалою конференції студента 8 кл[асу] 4 лок[ації] Кипріяна за то, що «сходився з Франком». Вчора, повідують, мала бути ревізія поліційна у студ[ента] 8 кл. Дідицького, але, заставши двері замкнені, поліцайники пішли. Не знаю, чи приходили другий раз. Деякі добромислячі професори, сожаліваючи над Кипр[іяном], повідають студентам у класі: «Видите, що то значить з ним переставати, – пішов і доніс сам до поліції, та й вигнали бідного чоловіка!». Я думаю обробити гімназію і надрукувати тут, у Львові, як ні, то у «Гром[аді]», як буде місце.
Провінція замовкла. «Praca» упадає. Aus капелюх.
Панна Ольга після своєї поїздки у Львів і після увлеченія новими людьми нараз, здається, зробила Kehrt euch, rückwärts marsch у лібералізм. Тепер ще не маю певних відомостей о тім звороті, але швидко, здається, мож буде писати до неї свобідно під адресом: їмость Ольга Озаркевич. Впрочім, чи так – не знаю, бо дроти телеграфічні між нами вітер попереривав.
Остап сидить на селі und macht im Pessimismus. На що я здалий? На що мої думки кому придалися? Оживляючої сили, енергії і т. і. у мене нема – ось якими питаннями забавляється і сидить, не робить нічо. Жаль чоловіка, але ті питання, здається, йому вроджені, бо і тут, ві Львові, він також переважно ними занимався.
Се стан наш теперка. Посилаю Вам «Каїна» 5 прим[ірників] і грошей на посилку «Гром[ади]». Крім IV н[омера], пришліть також один комплект, а по два І н-р і III н-р, також зо два «Життя», як мож. Присилайте дальші аркуші, коли що друкується!
Ваш Ів.
До М. І. Павлика
20 травня – 6 червня 1879 р. Львів	
Коханий!
Сими днями одержав Ваші посилки (2 «Життя й здор[ов’я]», 2 «Гром[ади]» IV, 3 «Гром.» І, 1 «Гром.» II, 1 «Лихі люди», 1 «Община» 8 – 9 (шкода, що нема попереднього) і протокол). Пачка, де був протокол, очевидно,отвирана у Відні, бо картка перев’язки, де був адрес, підліплена карткою з друкованим «Wiener Zeitungsexpedition». Але се байка, тільки шкода, що Ви висилали той протокол, – тут його нікому не треба. Тими днями вишлю Вам спис пренумерантів «Друга».
З сестрою Кр[ігсайзе]н не пустив мя бачитися, хоч я ходив кілька раз. Тепер уже слідство скінчене, і акти в прокураторії.
Статтю Герцена присилайте, тільки з Кост[ецьким] дайте ми спокій – вже тут найдуться люди до переводу. Для «Дрібн[ої] біб[ліотеки]» приладжені переводи: Гекслі 4 розправи (мої), Писарєва «Пчоли» Пол[янського] (друкуються), Фохта «Фізіологічні письма» (Пол.), Гекслі «Наше знання про природу» Олеськ[ова], Лавеле «Первісна власність» І і II (завтра піде до друку як VII кн.), Шеля «Німецькі суспільно-політичні сторонництва», перевід мій і Мандич[евського]. Пол. обіцявся добути рисунки для фізіології, а також портрет Золя для одноцільного видання «Довбні». З «Довбнею» і взагалі з белетристикою задержимось, уперед треба пустити наукового дещо. Віденці складають гроші на видання одного зошита, лихварі також, а іменно хотять видати Олесницького перевід з Добролюбова «Значення авторитету в вихованні», котрий також готовий.
Посилаю Вам тут п’яту книжку «Др. біб.». Не гнівайтеся, що вірші, – се видане коштом Белея і по його виразній волі, – нам не кривда, бо й вірші вибирані досить різкі, і з розпродажі книжечок що-небудь та прийде. Барвінсь[кнй] пророчить конфіскату «Пчіл», але я сміюся. Як сконфіскують, то буду лазив і допоминався так, як Геккеля. Чи нема там де в Же[неві] 2 і 4 т. Писарєва? В четвертім є рецензія на «Молотова» Помяловського, а в другім – стаття «Реалісти» і процес Павленкова – се все варто б попереводити, бо ми хочемо з часом видати Помяловського з рецензіями Писарєва, – третій том (рец[ензія] на «Міщанське щастя») є, а на «Молотова» нема. В четвертім томі є також стаття про Гейне, котру варто б переглянути, що се таке.
У нас думка довести поволі нашу бібліотеку до того, щоб у ній були всякі підручники для шкільних наук, щоб, визичуючи їх чи то гімназистам, чи академікам із своїх, ми могли оказувати їм практичну поміч. Надіюсь, що дещо трохи таких книжок мож буде призбирати, а поки що я запренумерував Енциклопедію наук природничих Тревендта, а з журналів держу «Космос». К-с читає Онкена «Історію» і любується – думаю, що наклоню го через вакації взятися (по матурі) до праці і виладити короткі популярні образки культурні з історії, за проводом онкенівських книжок. До такої роботи і я сам радо би взявся, коби час.
З таких картинок за кілька літ у нас зложився б курс світової історії без князів і династій і хронологічних трісок у історичній каші. Але вперед треба буде обробити після Тейлора та Леббока початок і перший розвій релігійних вірувань та загалом культурного ходу в доісторичних часах.
Ваш начерк історії наших рухів дуже мені подобався і, здається, освітить така праця все діло з нового боку і покаже в органічнім, причиновім зв’язку те, що не одному видається случайним та маловажним. Я дуже цікавий на саме виконання. Про гімназію я сяду тими днями писати і справді думаю, що найліпше буде надрукувати штуку в «Громаді» – мож буде розмахнутися, т. є. не вшир in de Frases aran, але вглиб.
Щодо попів, то матеріалу у мене дуже небагато, але те, шо є, тим цікавіше, бо вказує їх не з того боку, з якого вказані в друкованих дописах, а з психологічного та інтелектуального. Я возьмусь до зложення того матеріалу і стрібую вивести з нього які зумію виводи, але Вам пошлю не тільки свою роботу, але й ті сирі документи, котрі служили для неї основою. А Ви відтак порядкуйте, як знаєте.
Тими днями думаю з Пол., Олеськ. зробити «вибіжку» в Стрийсько-Самбірське підгір’я, – може, що-небудь удасться здобути і для «Громади». Християнам головно йде о здобутки природничі (оба вони плюнули на права і переписалися на натуральну).
Я служити буду в війську сього року, від осені почавши, і то не в Відні, а у Львові, – треба буде все-таки доглядати, щоб що-небудь робилося. На наше помешкання спровадяться Коси і Олесь, так бодай, здається. Кокор[удз] змикитив – на срібновесільнім вечерку впоровся такою стихією, від котрої, кажуть, і кури блювали б, а слава Австрії смерділа на десять кілометрів, – ну, і відтоді не приходить нагору. Впрочім, я ще не трачу надії на нього, хоч бідака дарма мучився так славити нашу матушку Австрію, бо отсе навесні відобрали го до війська на 3 роки на реквізиції старости, котрий зволив підозрівати його о соціалістичні забаги.
«Січ», як зачуваю, під проводом п. Сельського зробила рішучий крок в синє озеро, т. є. получилася з розв’язаною «Основою» в общерутенське товариство. Шо Ви на то?.. І то ще основ’яки ставлять вимінки такі а такі, немов вони щось значать, а січовики пертрактують з ними, немов з яким товариством, між тим, коли се лиш кілька поєдинчих людей, більше або менше здуфалих, догориносодарних і глупих.
In gratiam тих панів заладжено вечерок, на котрім січовики за свої гроші мусили вислухати три міхи всякої погані і підлості на себе самих. Ось куди побігли радикальні традиції! Щастя тільки, що новіші люди à la Озар[кевич], Кос, Мох блюють від них. Видно, не зживуться з радикалами à la Горбач[евський], Терл[ецький] і Сельськ[ий], котрим їх радикальство зовсім не перепиняє тонути в песимізмі, що-ді «мої думки ні для кого не здалі, значить, і показувати їх не буду», або сидіти смирненько в клініці віденській, різати трупів, брати гроші, а й пальцем не кинути до жадної праці, хоч би й по своїй спеціальності, для своїх земляків, або по році присилати назад книжечку, з котрої малося зробити резюме.
Ось на тих-то радикалів великої науки, на тих «чернорабочих революції», котрі при тім всім навіть до білої роботи не беруться, – на тих я стратив надію. Ми тут відвикли вже тепер від балакання про яку б то не було революцію і про перевороти світові, а спокійно робимо кождий свою маленьку роботу, яка пригідна до часу. Що вийде з такої роботи, побачимо аж тоді, як прийде час факти сумувати, – а тепер, поки ще ніщо сумувати, поти ні о чім і балакати, і ніколи робити виводи з неіснуючих фактів.
А натепер прощайте! «Пчоли» вишлю Вам, скоро вийдуть!
Ваш Ів.
До О. М. Рошкевич
Поч. червня 1879 р. Львів	
Люба моя, кохана Олю!
Саме що получив твій лист, відписую на місці, хоть рука ми дрожить, дух запирає, – ах, буду старавсь коротко.
Люблю тебе, тільки не так, як давніше, а сто раз сильніше, сто раз глибше, щиріше, сердечніше, відколи знаю, що й ти скомпрометована, як я, що й ти терпиш. Ти кажеш, що ми, мужчини, судимо остро, – може бути, але я тепер нічо-нічо не хочу судити, я тепер себе і все кладу в твою руку – роби, як знаєш, як думаєш. Рішайся і будь переконана, що я все буду тебе любити, і вічно буду тобі вірний, і потрафлю для твого добра так само терпіти, як ти для мого. Рахуючи, вважай мене не чоловіком з живим серцем, а одиницею. Не вважай се за іронію! Я знаю, що в важнім разі я би потрафив так само не зважати на твоє серце і вважати тебе такою ж одиницею і нічим більше. Вважай, що моя доля – вітер в полі і що хто знає, куди мене кине. Вважай, оскільки різниця межи долею моєю і Оз[аркевича], і рішай. І зваж ще одно, – впрочім, ні, погоди. Прочитавши сесь лист, напиши мені, як рішаєш, – а тоді будемо далі бесідувати. Коли б ти рішилась за Оз., то я буду мав один варунок, – не бійсь, не страшний.
До Оз. я написав, як ти, певно, будеш уже знати. Не знаю, чи получиш лист, котрий я вислав на ім’я Пол[янського], – як ні, то байка.
«Assom[moir]» приготований до друку і швидко буде друкуватись. Присилай далі. Повірок від Сл[авка] не одержав. Прощай! Цілую тя, серце моє! Твій навсігди!
Ів.
Відписуй на Емі[лію] Го[одиську]. P[oste] r[estante].
До М. І. Павлика
Кін. червня 1879 р. Львів	
Коханий!
Я йно-що збирався писати лист до Вас, коли получив Ваше письмо і статтю. Статті про гімназію і про попів будуть незадовго готові, поки що я не писав нічо, бо формально одурів і зідіотів тут серед усякої погані. Цілими днями лежу або ходжу і проклинаю все, а до жадної роботи не можу взятися, хоть гинь. Моя лолинська історія, богу дякувати, кінчиться і, як всі правдиві історії, сумно, сказав би-м трагічно. Щоб вам потроху дати пізнати «смятеніе во языцѣх», котре закаламутило лолинські води і помогло в них виловити рибу, я пошлю Вам лист Ольги враз із другими матеріалами статті про попів.
Тепер у «Дріб[ній] біб[ліотеці]» друкується «Довбня» І, II розділ, у сьомій книжці вийшов початок Лавеле, стаття, думаю, не менш важна й самого Ланге. «Пчоли» наробили тут розруху – люди, про котрих сього годі було подумати, почувають симпатію, другим починає відкидати; може, зберу деякі матеріали, то вам зашлю яко факти патологічні.
Наші люди розохочуються – рішили восени зачати видавати газету напрямку вже зовсім рішучого, хоч у границях дозволених. Іде о те, щоб подати азбуку науки (економії і природн[ичої]), притім повісті і критику. Газета має зватись «Нова основа» і перейняти прояснені новими добутками традиції «Друга». Правопись інтернаціональна в такий спосіб, що редактор (Жидовський) від себе пише етимологією, а статті як хто напише, так і містяться, а пишуть всі, розуміється, правописсю нашою. Об’єм 2 листи, виходити має два рази на місяць. На початок обіцяно зложити звиш 150 р., і на вакаціях має збиратись передплата. Редактор звісний Вам, чоловік тихий, незнаний (що главноє), розумний по-своєму і наш; у роботу комітету мішатися не буде.
Я думаю, що зараз же зразу почне міститися систематичний виклад економії після Чернишевського і Маркса, хроніка наук природничих і відрубні розправи по спеціальним питанням (переводи), а з повістей або щось з Діккенса, або «Підлипняни» Решетникова. Золя друкується в «Дріб. біб.». Статтю про Оуена переводить один чоловічок-поляк, але готова буде аж з кінцем липня, бо тепер не час. Ані Кост[ецький], ані Подол[инський] (січовик) не хтіли переводити.
Про злуку «Січі» з «Осн[овою]» написав я кілька заміток, котрі друкуються в «Правді», – тільки дуже Б[арвін]ському не рехт, бо написано досить різко, – але містить, бо підписано «в імені одної часті галицької молодіжі», – тільки, щоб таки по-його було, змінює різкі слова, і то не так, як я пропонував (ідіот – на д[октор] прав, нечесний – на високопреподобний, а глупий – на будущий проф[есор] університету), а якось там по-свому.
Д[обродій] Барв[інський] друкує тепер у «Правді» страшне сокрушеніє Драгоманова, але то таке сокрушеніє, що ви всі там і не стямитеся, побачите! Я дуже тішуся, що вам хоч раз «наші» досадять порядно, – а! А то геть-геть забрали нас під свою диктатуру і запрягають у ярмо якогось там неозначеного прогресу, а тут ми, смирні люди, прогресу ніякого не бажаємо, а тільки своєї самостійної національності. А тепер, коли ви нам тим прогресом вуха протрубили, то нам і зовсім його відвергло – плюєм на ваш прогрес, на чорта якого він нам! Нам нашої самостійності і самоуправи давайте, а скоро те, то наш народ і без прогресу геть-геть забіжить. Ось що, добродію, у нас тепер за рішучі глаголи Глаголинський глаголет. Ая!
А Писарєва II і IV тт. Ви не лякайтеся прислати нам. У нас буде в газеті друкуватись «Отцы и дети», так варто би дати й розбір їх («Реалісти»), котрий, по-моєму, більше, варт, ніж сама повість. Так само хтіли б ми і Помяловського видати з критикою Писарєва. Писарєв ходить у нас тепер по руках (ті томи, що тут є) і страх перевертає голови, далеко грунтовніше, ніж нас перевертав Чернишевський. Я знов по цілих днях упиваюся економією Чернишевського. Що за шкода, що огромної часті його статей не видано, т. є. не передруковано з «Современника»! Се золото не статті! Я думаю у себе зробити так, щоб перший том приміток до Мілля друкувати в ексцерпті Марковича, а другий у переводі дослівнім.
Щодо фотографій, то господь знає, чи і коли вони можуть бути готові, – грошей нема. Хочу писати на Україну, чи не дадуть вони підмоги газеті, – адже хотіли дати підмогу «Правді», коли б вона стала на грунт реальний і позитивний. Тепер, коли «Пр[авда]» рішуче висказалась проти прогресу, здається ми, ніщо буде українцям дивитись на ню; а наша газета, надіюсь, вийде і ґрунтовніша і консеквентніша, ніж навіть наші торішні видання, бо досвід мусив же нас дещо навчити. Правда, фактів годі буде чіпати прямо, хіба в літературній критиці та в передмовах, але у нас теоретичного знання ще дуже потрібно, а й критика літературна, надіюсь, піде така гаряча та гостра, про яку дотеперішнім галичанам і не снилося і яку тільки декуди почали предвкушати в торішніх виданнях наших. Ми всі тут надіємся, що «Нова основа» зможе розбудити значніший рух і на провінції, куди досі мало йдуть наші видання. Правда, тепер дрібку починається поворот, за нашими торішніми виданнями і за «Дрібн. біб.» починають попитувати, – але се ще перші симптоми.
Я все був тої гадки (і Ви не другої), що наших людей треба чепити за печінки, очарувати грубою руганиною, «площадною бранью», то тоді протруть очі. Я так і думаю вести критичний відділ у «Нов[ій] осн[ові]», – нароспашку, не стіснюючись ніяким салоновством. На людей, що весь свій вік б’ють у морду здоровий розум і природні його потреби, по-моєму, нема ради, як також мордобитіє. У мене тепер і нерви для тої потреби стали пригідніші, а внутрі стільки жовчі накипіло, що й найстаршому горбатому чортові заллю очі. Лиш біда, що треба йти до війська. Чи, може, ще остати рік на волі? Не знаю тільки, чи буде за що продержатись на волі, а то би-м остався.
Як маєте за що, то пришліть кілька прим[ірників] IV «Гром[ади]» – тут вже нема нічо, а допитують. У мене нема й центика – жду на гроші з Києва, що мали прийти 15, а й досі бог має.
Що ви, чоловіче божий, з пантелику збилися та завдали собі труду писати статтю для «Карпата»? Хіба ж Ви подумали хоч на хвилю, що він її помістить? Як так, то Ви, видно, зовсім не знаєте наших сервілістичних газет. Я моєю самодержавною волею конфіскую Вашу статтю і не шлю її до «Карпата», се кажу вам одверто і заказую на будуще під такою ж карою: не смійте тратити дурно часу, паперу і атраменту, вдаючись в яку там будь распрю з гівноїдами. Ось вам уся недовга. А, ще одно. Маємо надію, що з двох боків наша газета піде в Угри: і через Жидовського від Лемківщини (він лемко і має знакомих з того і сього боку границі), і через Синевідсько, де, може, приладимо деякі зв’язки. Впрочім, друге хто знає, як буде, але перше певніше, і то тим ліпше, що штука просто почнеться від люду, а не від гівноїдів.
Є тут Остап. Його вуйко прогнав з села, і він сидить тут. Задумав податися і записатися в Відні на права і жде, що з того буде. Чому не присилаєте коректури Вашої статті? Чи вона ще не складається?
Прощайте! Цілую Вас сердечно.
Ваш Ів.
Ах, мало що не забув! По якого чорта Ви прислали мені статтю про гетьманів? Хіба гадаєте направду, що тут нема що ліпшого друкувати, як таке свинство, котре нікого не обходить, крім Барв[інського] et comp[aniam]. Грошей на її друк мені не дали, але хоч би й дали, то кажу Вам наперед, що її не надрукую. Най «правдяни» тим займаються. Досить уже, що-смо надрукували Хмельн[ицького], котрий ось тут стовпіє у мене і чортові лисому на кутю здався. Хіба Ви гадаєте, що хтось з того скористає? По-моєму, історія, так «спопуляризована», нікого до мислі не побудить, а тільки й тоту мисль, яка є, приспить. Чорт побери всю історію. Нам тепер треба подавати важніші речі – у нас і так тота нещасна, лихо понята історія довела до того безглуздого націоналізму та самостійництва, котрим «Правда» так величається, як порося орчиком. Пізніше, навчившися азбуки в других науках, ми й до історії возьмемся, а тепер нам ніколи, – а всяким Сомкам та Брюховецьким нам і подавно пора б сказати «се… м…!»
Прощайте і не гнівайтеся, а як ласка, то напишіть, що робити з статтею «нашого знаменитого» і т. д.
Ваш.
До О. М. Рошкевич
Кін. червня 1879 р. Львів	
Люба!
Я не гніваюсь на тебе, бо і до чого се придасться, мені жаль дуже, що в листі, переданім тобі через Пол[янського], я, може, зарізко говорив, може, занадто і несправедливо вразив тебе. Але твій лист, присланий через Олеськова, страшно вразив мене. Я не знав, що гадати о тобі; я враз з надією на будучність стратив був і віру в доброту і чесноту, я почув, що єдина опора, на котрій я держався стільки літ, самохіть усувається передо мною.
Пощо ти писала той лист, та і в такий спосіб, що то і добре, тебе ніхто не силує, тільки забаглося тобі попадею бути, ну, і йдеш за попа. Люба, подумай собі, які думки мусив насунути мені той лист! Посліднє твоє письмо то успокоїло мене, властиво слабість, чи дістав кровоток, чи так, як би кождого дня приставив (лявожкам), ну, та й плаває спокійна кров і лагодить біль внутрішній, і дай бог, щоб скоро було по всім, волю здохнути, ніж жити в такім отупінні і ідіотизмі, в якім тепер находжусь.
Ану, але се моє діло, уже мене втішило то, що пишеш, що полюбиш Оз[аркевича] і будеш щаслива. Я не сумніваюсь о тім, з щирого серця бажаю ти щастя за всі ті муки, перенесені дома; тільки що ти говориш о моїм щасті, видається мені іронією. Наші шанси нерівні, ти щаслива вже тим, що можеш вибрати межи мужчинами чесними і розумними, а таких тепер уже досить, і з часом буде більше. Але мені нема вибору, я нікого [не знаю], стративши тебе, я стратив надію на любов чесної і розумної женщини, а при тім такої, котра б могла зв’язати свою долю з моєю. Пощо ж ти мені говориш о щасті, і чи ти думаєш, що хоч би і найшлася така женщина, [нрзб.] що і найдуться, але пізніше то я міг би полюбити її так щиро і глибоко, як тебе, я чую, що сила мого чуття підтята, і мені здається, що ожити наново не може, та й, впрочім, нащо мені його тепер!
Але, жалуючи на долю, що позбавила кар’єри мене і подібних мені, не забувай, що іменно наша недоля причинилась до витворення і скріплення нових характерів, чесних, розумних і мислячих людей, між котрими ти і другі можуть вибирати. Але нащо писати о собі, нащо будити дармий жаль? Я надіюсь, що ти добре обдумала свій крок і не робиш собі ніяких ілюзій щодо «формального брака». Ти вважай, що при наших обставинах і обставинах Оз. се неможливо і нечесно навіть так, що о тім нема що й думати! Не бути нам разом, а затим ніщо і рватись, мучитись ілюзіями, для того прошу тебе, як коли будеш писати дещо до мене, не пиши нічого о своїм поводженні, житті, щасті, а тільки о ділі, котрим занімаєшся, чи то о літературнім, чи науковім, особистих своїх справ не тикай, бо все те дуже болить і ослаблює мене. Я з свого боку зроблю те саме.
«Assom[moir]» друкується тепер, два розділи відразу, і так піде і далі, що, може б, ‘д кінцеві сього місяця ти могла зладити 4-й, а на другий – 5-й і 6-й розділ. Від осені буде у нас виходити наша газета «Нова основа» по два рази на місяць, об’єм два аркуші. Може би, Михаилина могла написати який шкіц? До неї, надіюсь, що й по весіллі зладиш дещо. «Assom[moir]» хтів би я видрукувати до Нового року, весь він вийде також цілою книжкою з портретом Золя. Будь ласкава, поквапся з переводом. Пиши до мене або так, як послідній раз, або пришли через Оз. п’ятий том Золя і в нім допиши, що ласка; пришли й решту рукописі, тут дуже тра. Прощай! Посилаю через Оз. «Науку».
Ітак, ще раз прощай і не поминай лихом свого Івана.
До M. I. Павлика
Поч. липня 1879 р. Львів	
Коханий!
Не гнівайтесь на мене за все те, що я пописав Вам в роздразненні, – ви ж знаете, що чоловік великий дурень і що я під зглядом розвиття і цивілізації не стою високо, що, противно, в многих зглядах мало що здвигнувся над рівень примітивного чоловіка.
Що се такого з Вашим «Рухом»? Адже ж я розумів з Ваших попередніх листів таке, що він буде друкований в «Громаді», а Ви бажали б, щоб був і в «Нов[ій] осн[ові]»? А тут нараз кажете, що складаєте до актів. Та по-якому ж се? Коли робота скінчена, то присилайте го сюди – вже ми тут десь найдем на нього місце. Щодо «Бурі», то я говорив з християнами, і коли тільки надрукується слідуюча (III і IV) частка «Довбні», то сей час надрукуємо її. Але знаєте, що би було добре, – якби Ви написали передмову популярно, так як до «Нової віри», і не стіснюючись місцем, хоч би й на лист або й на більше друку, і розповіли в головних нарисах жіноче питання, – се було б хороше, а може б, натяглося настільки, що книжка не йшла б у цензуру. Гроші я, чень, вистараюсь, бо осе вчора зав’язав наново зносини з Києвом і одесцями та тульчанами – надіюсь, що, чень, що буде від них поміч.
Що Ви скажете на те, якби ми тут у «Дріб[ній] біб[ліотеці]» або де друкували колись-не-колись збірники пісень і других етнограф[ічних] матеріалів? Се думка не моя, а Ольги, котра домагається, щоб друкувати її лолинські ладканки. Може, якби так почав поволі капати, то з часом зібрався б хороший кус матеріалу? Розуміється, впрочім, що друк його почався б не зараз.
Про сестру я вивідувавсь – розправа буде сього місяця, ближче донесу Вам сими днями, скоро застану в суді Будз[иновського], котрий тепер десь к чорту лисому виїхав.
Що се Ви писали мені, що ладите статтю «Ідеали галицького люду»? Коли се стаття етнологічна і не буде заміщена в «Громаді», то пришліть для «Нов. осн.».
Щодо переводу «Білоручки» для «Tygodnia», то здається мені, що шкода Вам час тратити на роботу, – її там, певно, не помістять. Як друкувати, то надрукуємо ми, а ні, то чорт з нею. Але ось, може б, Ви зладили для нас перевід деяких дрібних повісток Бальзака, котрі, чув-єм, мають бути дуже хороші. Я читав тільки одну його повість з пізніших, і не дуже ми подобалась.
Стаття про Оуена швидко буде готова.
Прощайте! Цілую Вас, Ів.
До М. І. Павлика
Поч. липня 1879 р. Львів	
Коханий!
Посилаю Вам першу часть статті про попів. Рад би-м скінчити її якнайшвидше, але стільки тепер всякої роботи, що не знаю, коли з нею впораюся. Щодо гімназії, то також ще не знаю, як буде, бо матеріалу досі нема. Статтю про попів перегляньте. Якби-сте що додавали, то в примітках. Кінець, чень, буде на другий тиждень.
Тут у мене нема нічо нового. Не знаю, що в Києві. Писав я до Стар[ицького] зглядом газети, але досі не чути нічого від нього. Що там у вас кажуть на се? Що М[ихайло] П[етрович]? Скоро видрукуєм завізвання до передплати, пришлем вам. Тут на мене налягають, щоби-м на сей рік не йшов ще служити до війська, але зайнявся при газеті. Се буде залежати від того, чи кияни або хто схотять мене держати на світі, або чи схотять у такій мірі піддержати газету, щоб могли ремунеруватися статті, бодай по 10 р. за лист тісного друку, абощо. Якби там у вас була дорога добра до зносин, то напишіть, – я не знаю, як і кому писати, боюсь, щоб їм там якої халепи не було.
Тепер на вакації їду до Олеськ[ова]. Остап тут остається і переноситься надолину в тій самій камениці десь до меншої цюпки. Впрочім, він подався до Відня на права і жде відповіді. К[о]с остає тут і буде робити при газеті, Б[еле]й також і ще дехто. К[око]р[у]дз трохи навернувсь. Верхр[атський1 читає «Громаду» і удивляється, що «як же се, прошу я Вас – чоловік не знав і не гадав, щоб «вони» могли щось таке хороше» і т. д. Жалує, що го не просимо о праці до «Дріб[ної] біб[ліотеки]», і, здається, мав би охоту дати нам свою хімію – перевід з Джонстона. Не знаю ще, що за книжка. Як що хорошого, то й овшім. Б[сле]й трохи злий, що друкуємо
«Довбню» – з прочих ніхто ще не читав. Нині буде готов перший зошит, вишлю Вам 5. 9 зошит Гекслі «Білковина», а 10 Добролюбова стаття о авторитеті. Прощайте!
До О. М. Рошкевич
Біля 6 липня 1879 р. Львів	Львів
Люба!
Надіюсь, що ти получила вже з рук д. Озарк[евича] «Науку», н[оме]р 4, котрої жадала-с від мене; а коли ще ні, то получиш, певно, незадовго, скоро він приїде. Твої письма оба на Ж[идовського] адр[есу] я одержав і дякую ти сердечно, вони роз’яснили ми то, чого я вперед ніяк не міг вирозуміти, вони вспокоїли мене, т. є. радше довели до повної резиґнації, вказали ми, що для таких людей, як я, єдине щастя в житті – не надіятися щастя, такого щастя, якого доступають усі люди. На то й проскрибований! Правда, рік тому назад ти сміялася з тої оклички, а тепер бачиш і сама, що вона не пуста. Та, впрочім, годі – раз рішився не писати о собі, то й не буду.
Завтра їду, здається, до Бубнища – буду, значиться, в Болехові, а в повороті з Бубн[ища] (в вівторок) Озарк[евич]-менший буде у вас і передасть ти се письмо. Заразом одержиш від нього «Довбню» і повість Гонкурів «Жерміні Ласерте». Не знаю, як там буде з твоїм дальшим переводом «Довбні», – на коли зможеш приготовити IV розділ? Манускрипт, де є кінець II і початок III, сей час дай Оз., най пришле до мене, бо треба го буде для передруку. Як побачиш, ми самі, Терлецький і я, старались долатати то, чого не стає, – не знаєм тільки, чи не наробили-смо биків, а на всякий спосіб твій текст потрібний для заховання одностайного тону в переводі.
Добре би було також, якби-с зладила перевід «Николи Знаменського». Я тут маю деякі дані до біографії Решетникова, і мож би видати хороший випуск, котрий, певно, наробив би шуму. «Довбню» розхапують – за два дні розібрали 50 прим., що в нас майже нечувана річ у Рутенії, окрім, хіба, брошур політичних. Ім’я женщини-переводчиці всіх вабить. Наш язикослов Верхратський читав і уносився над бесідою переводу і легкістю складу, закидав тільки деякі полонізми (шльомпа і др.).
Люди, котрим «Дрібн[а] бібліот[ека] смерділа гноєм, починають роздрухуватись і купувати, коли побачили, що з-поза І[вана] Ф[ранка] висуваються ще й другі люди. Зразу гадали, що се все моя робота і що я тільки підписую других, щоб їх в біду ввести, – але тепер починають провиджувати.
Надіюсь, що «Нова основа», газета, маюча виходити тут від 1 пазд[ерника], ще ліпше їх пробуркає. Озарк. розповість ти про газету, і я гадаю, що не відмовиш нам, коли запросим тебе і Михайлину на співробітниць до неї. Се річ зовсім натуральна, зроби тільки так, щоб могли-сте обі чим гідним запрезентуватися. Я не вимагаю, щоб роботи ваші були готові на осінь зараз, хоть і се було б дуже добре, – але в крайнім разі взимі треба вам буде взятися до продукування ескізів чи й обширніших повістей, як до сили і охоти. В перших н-рах буде друкуватися перевід Діккенса «Sylvester Glocken» (Белей), дальша повість з мого «Борислава» «Борислав сміється», «Початки економії» Мілля – Чернишевського, хроніка наук природничих, моя стаття критична о літературі галицькій в першій половині 1879 р. і вкінці бібліографія, т. є. спис нововийшовших книжок з короткою оцінкою при кождій.
Напиши мені – і перешли через Оз. або як, – що поробляєш, що думаєш, як живеш? Ти не гадай, що я гніваюсь на тебе, – се не мало б ніякого сенсу, скоро я раз переконав себе, що нам не жити разом. Як кажу, я спокійний тепер, я одно тільки надіюсь, що ти не то що не покинеш розумних переконань і праці для будження мислі, але, противно, тепер будеш могла ліпше взятися до неї, а зносячись живіше з людьми близьких переконань, вживешся краще в ті переконання, розрушаєш більше власну думку і ініціативу, аніж се могло статися в Лолині.
А щодо чесних людей, в очах котрих ти боїшся впасти, – то сього не бійся! Ті чесні люди знають тебе з твоїх діл, а чим більше і чим кращі будуть твої праці, тим вище ти станеш в очах тих людей, – значить, тепер, маючи спосібність до такої праці, ти можеш тільки зиськати. По скінченні «Довбні», може, засядеш до «Жерміні», коли, може, не буде до того часу «Нана» Золя або що таке друге. Я надіюсь, що ти будеш щаслива на вибраній дорозі і не покинеш Оз. для якогось там Кулачк[овського], як би се мож було вирозуміти з твого посліднього письма. А будучи щасливою, як ти й сама надієшся і чого я ти з серця бажаю, – не будеш потребувала писати мені таких серце роздираючих листів, як послідній.
Правда, люблячи тебе, я повинен і терпіти враз з тобою, але ти не забувай, що моє давне місце в твоїх особистих ділах зайняв другий і до нього все те належить в найближчій степені. Між нами можуть бути тепер тільки зносини ділові, не інші, і чим скорше ми – по моїй думці – відкинемо всі особисті споминки і зв’язки, чим скорше уладимо такі чисто літературно-наукові зносини, тим менше прийдеться нам терпіти непотрібного жалю, тим повніше будем могли повернути всю свою силу в діло, котрого домагається від нас наше переконання.
Прощай, дорога приятелько!
Твій Іван.
До М. І. Павлика
30 липня 1879 р. Львів	Львів, 30/7 79
Коханий!
Не гнівайтеся, що-м так довго не відповідав на Ваші листи. Діло в тім, що я вже ось від 14 сидів на селі і аж нині приїхав до Львова, а завтра знову їду. Благодать, що трапилося найти чоловіка, де мож дармо перебути якийсь час (хоть під псевдонімом) і робити спокійно свою роботу. А крити своє ім’я мені не велика річ, хоть християнин (піп), у котрого я живу, дивується не раз на мою різку бесіду і починає вітрити соціаліста; щастя тільки, що він з пасивного типу – глина.
На селі я працюю регулярно і досить пильно – пишу щодня 5 – 6 сторін чверткових. Поки що займаюся ладженням підручника економії, зрозумілого для гімназистів, а то й для селян, котрі дещо читали, як н[а]пр., Кульчицький або хто. В підручнику тім мого нічо, але, взявши за підставу порядок Марковича, я переводжу уступи з Чернишевського, Мілля та Маркса, додаючи або викидаючи з Марковичевого зводу, що ми видається відповідним. Досі маю вже скінчену майже продукцію (звиш 8 арк[ушів] письма – 4 арк. друку). Сесь підручник я б думав друкувати по 2 картки в «Новій осн[ові]», а передрук робити своєю дорогою.
Незадовго, може, сяду до писання п’ятої повісті бориславської, котра закінчить період історії Борислава до 1868, т. [є.] до великого пожару, після котрого уряд вмішався більше в бориславські діла і відносини уладились інакше. На селі тепер збираю матеріали дуже цікаві, котрі, надіюсь, послужать темою образків, глибше тикаючих ладу суспільного, ніж бориславські. Але се – будущина.
Ви, бачиться, не добре зовсім порозуміли ціль і спосіб видавання «Нов[ої] осн.», з одного боку, а д. Др[агоман]ов, з другого боку. Він подумав собі, що
1) газету думаю видавати я, між тим коли я зразу був їй противний і аж тоді згодивсь, коли «лихварі» та студенти гурмою напали мене і перекричали і обіцяли на перший почин – крім передплати – зложити 150 зл[отих] р[инських],
а 2) що газета се буде така, як наше торішнє видавництво, між тим, коли тепер вже зайнято роботою над нею людей звиш 10, котрі будуть робити стало і котрі при роботі газетній, роблячи резюме, огляди статей наукових і т. д., ліпше можуть виробити свої сили літературні, ніж переводячи статті до «Дрібн[ої] біб[ліотеки]». Притім статей дрібних в газеті може міститися більше, а в «Дріб. бібліотеку» йдуть все ж таки статті більші, і тих немного, – значить, людей може робити також немного;
а 3) Др-ов думає, що ми у газеті вдамося в фейлетонні плоскості та свари і стратимо всяку вагу в публіки, між тим коли (як побачите з програму, котрий вам шлю) ми хочемо в газеті займатися чисто наукою, азбукою научною, котрої ще нашим людям не стає, а в критиці доказувати, що їм справді не стає тої азбуки.
Оскільки можу спуститися на праці, обіцяні на разі до «Нов. осн.», то зміст перших н[оме]рів буде ось який: повість оригінальна довша (здається, моя), Діккенса «Sylvester Glocken», перевід Белея, економія, хроніка наук природничих; в ній будуть міститися не справоздання з новостей, а трошки обширніші опрацювання різних питань природничих – досі один християнин обробив інстинкт звірячий по Вундту, обіцяно анатомію цвітів та рослини-комахоїди і т. д. Крім того, один християнин переводить Гекслі популяризацію науки Дарвіна, котра, чень, вийде в «Дрібн. біб.». На закінчення буде яка стаття критична і бібліографія. Що за стаття критична – не знаю.
Видите вже з того, для чого, по-моєму, і ви хибно поняли завдання «Н. о.». Ми не думаєм призначувати її прямо для народу, бо нікому в нас донести її до народу посеред усяких звісних вам перепон. Ми думаєм призначити її для молодежі і зробити її чисто теоретичною. В такім сенсі казав я, що ми не будемо чіпати ні осіб, ні фактів нашого життя в такий спосіб, як се робилось у «Мол[оті]» і «Дзвоні». На то маємо «Громаду». З тої самої причини тяжко нам буде помістити і Вашу статтю, а при тім вона, певно, і задовга на нашу газету і потяглась би кільканадцять номерів.
Біда тільки з редактором. Жидовський залякавсь і сей час по виході в світ програму (котрий пустила поліція, підчеркнувши тільки червоно «принцип колективізму») зрікся з редакторства. Тепер два проекти: Тер[лецький] і Б[еле]й радять залишити видавання до нового року і шукати редактора, а я раджу пити пиво, коли вже заварилося, і не розчаровувати людей, коли вже обіцялося газету, за котрою досі багато вже людей допитувалося в книгарнях (казав нині Ріхтер) і котрої домагається молодіж. Що з того вийде, побачимо далі. Жид[овський] показався слабим, але я зовсім не трачу на нього надії, – звісна річ, – залякали. Розуміється, що те, що Ви казали від нього вистаратися, – річ неможлива.
Нині получив лист від Ст[арицького] з України – обіцяє 60 р. на місяць, щоб тільки друкувати більш, ніж 2 л[исти] per н-р. Сього на разі не мож буде, а далі побачимо. Напишу до нього нині і пошлю програм.
Тепер ще щодо «Дріб. біб.», а особливо щодо Лавеле і Писарєва. Мені здається, що Др. і Ви не зовсім з правого боку вдарили на мене. Щодо слова «знаменитий», прикладеного до Лавеле, – то, правда, чорт його бери, – слова боронити не буду, але виводити з того, що я так надто блягую і що час би мені з рік перестати писати, – сказавши інакше – провітритись (а такий вивід випливає, бачиться, з вашої бесіди), се не конче так. Ви знаєте, що, пишучи що-небудь, я зовсім не хочу творити майстерверків, не дбаю о викінчення форми і т. д. не тому, щоб се само собою не хороша річ, але тому, що натепер головне діло в нас сама думка, головне завдання писателя – порушити, зацікавити, вткнути в руку книжку, збудити в голові думку.
З того погляду я вважаю Флобера, сидячого 20 літ над одною повістю, дурнем або великим самолюбом. Я держусь методи Золя, котрий пише і не перечеркує, але пише аж тоді, коли фраза вповні зложиться в його голові. А щодо слова «знаменитий», то се сказав про Лавеле сам його переводчик Бюхер, – а збрехав він, то і я за ним. А на те, що каже Д-ов про Лавеле, я відповім лиш тільки: «Дрібн. біб.» на тепер поки що видається тільки для Галичини, де Лавеле ні в російськім, ні в ніякім переводі не звісний. У німецькім переводі його купить один-два, бо дорогий, а в нашім переводі його за півтора місяця пішло прим[ірників] 200. Впрочім, перевід робиться з видання 3-го, майже о половину побільшеного супроти 1-го, з котрого роблений перевід російський, і так ще обтятий цензурою. Значить, книжка може бути цікавою і для Укр[аїни], особливо задля хороших статей про альменди швейцарські та полуденнонімецькі.
А щодо Писарєва, то скажу вам ось що: вже від кількох людей чую напади на нього, але не знаю причин. Його читав я небагато, але багато з того, що-м читав, подобалось ми задля гарячого переконання, котрим дишуть його письма, задля тої живості і теплоти слова, котру рідко де здибати і котра загріває чоловіка. Притім же й погляди його в великій часті розумні і чесні, а з письм його, оскільки я їх знаю, не випливає зовсім погорда життя і штук, а, противно, кожда стрічка його писем дише любов’ю до життя, до розумного, людського життя. В такій цілі я хтів познакомити нашу громаду з Писарєвим, бо здається мені, що то, що прояснює мої поняття, зміцнює мої переконання і заохочує мене до праці, прояснить і заохотить також других. Я бачив того приміри з Писарєвим. А коли не так, то вкажіть, де і чому не так.
«Реалістів» я не читав і для того хтів прочитати, бо чув, що стаття хороша і важна. «Отцы и дети» читав і бачу, що се бляга та брехня, але що з того? Я думаю, що Писарєв мусив сочинити собі Базарова не такого, якого сочинив Тургенев, так само, як Бєлінський сочинив собі Пушкіна. Тому-то й рад прочитати «Реалістів» і коли б побачив – я й другі – що варто, то кажу вам наперед, був би-м за її переведенням. Щодо «Отців і дітей», то я не писав вам напевно, що їх будем переводити і друкувати, як се ви вирозуміли, – але се залежить від того, чи «Реалісти» були б для нас здалі, а коли здалі – чи були б зрозумілі без повісті. Для того ще раз прошу вас прислати II т., а коли мож, то і IV Писарєва, – треба ж, прецінь, прочитати, а тоді вже побачимо, чи є о чім балакати.
Що Ви переводите Ланге, се гарно, але переведіть же наново (властиво, переробіть вільніше) два перші розділи, бо їх, як знаєте, в нашім переводі ніхто не читав, навіть з наших людей, не читавших німецького оригіналу, а знаючих, що стаття славна. Лихо якесь з тою Європою, що так їй тяжко у нас приймитися. Видно, ми монголи та й годі і потребуємо або свистунства Писарєвих та Чернишевських, або бесіди такої вже по-хлопськи зрозумілої, як Гекслі та Лавеле.
Говорячи про белетристику рос[ійську], Ви правду сказали, вказуючи її джерело в Франції. Але ані Гончарова, ані «Что делать?» переводити тепер я не думаю, – Ви ж знаєте, який у нас виробився погляд на «Что делать?». Інше діло Решетников та Помяловський, котрі не наслідували іностранних тому бодай, що їх не знали, котрі з сльозами в очах описували людей живих у тій цілі (як наївно каже Решетн[иков] про «Підлипнян»), щоб їм помочи.
Такі реалісти, по-моєму, стоять щирим чуттям і чесним змаганням, хоть і не талантом, вище наших преславних Бальзаків, Флоберів та Жорж Зандів, котрі пишуть про абстрактних людей і за абстрактні інтереси, а не раз і не за інтереси, а для інтересу. До таких людей я маю велику симпатію і в їх простім, неотесанім слові чую більше крові, більше накипілого горя і сліз, ніж у цілих романах західних артистів. Я знаю попа, котрий жив весь вік з переконанням, що хлоп то гадина (Schlau, hinterlistig, misstrauisch і т. д. – глядіть літанію в моїй статті), а прочитавши «Підлипнян», змішався, далі розлютився страшно на автора – «то мусить бути якийсь свиня, коли му ся хоче таке лайдацьке, нендзне життя описувати», – а далі таки й задумався і сказав: «Гей-гей, як то не раз люди бідують-бідують, – і згине в біді, і добра не зазнасть!»
Як Вам подобався перевід «Довбні»? Тут на «Довбню» верещать (молодий Наумович дуже гримав), але при тім купують, – досі розійшлось звиш 150 прим., хоть і ціна 20 кр[ейцерів]. Верхр[атський] читав і злився за деякі слова: валька, срожитися, хоть і признав, що вони уживаються в Стрийських горах. Панна О[льг]а кінчить уже перевід IV кусника і восхищається Гонкуровою «Жерміні Лясерте», котру я післав їй по-французьки. Ось що вона пише про ню:
«Ти мов знав, яку повість вибрати мені до читання на теперішній час. Знаєш, Золя більше артистичний, часом розпалює, морочить змисли, а Гонкур спокійно і розважно оповідає лише про нужду, нещастя та вічну біду людську, не рахуючи на ефект. Читаєм го все з зрушенням, і мимоволі нам приходить на гадку, що є люди – мільйони, – котрі далеко більше перетерпіли, намучились, ніж ми; що наша доля, – щастя проти їхньої, та що все те, чим ми користуємось, винні-смо їм віддати, хоть би прийшлось нам зносити те само, що вони зносять. Коли читаєм його, наша недоля стається нам легшою, бо він учить нас, моралізує правдиво».
Я дослівно навів уступ з її письма. Додам тільки, що побіч Золя вона переводить тепер «Николу Знаменського» Решетникова. До газети обіцяє і вона, і Михайлина ескізи.
Щодо переводу статті про Оуена, то ладить його один поляк, котрий по-італьянськи вміє гарно. Я переведу по-нашому або, може, ще ліпше – пошлю вам по-польськи, а [Ви] переведете. Як випаде. Але поки що перевід ще не готовий.
Не знаю, що Вам такого припало з «Грозою». Я жду на її виставку в театрі, а поки сього не буде, просили не друкувати. Пощо Ви хочете друкувати її в Женеві і латинськими буквами, коли знаєте, що багато людей у нас не купили б її тоді якраз тому, що друк[ована] в Женеві, а прочі тому, що лат[инськими] букв[ами]? Чи не ліпше заждати, аж прийде пора у нас надрукувати її? А о те, щоб вона лежала роками, Ви не бійтеся – надрукуємо швидко. Лиш потерпіть. Адже знаєте, що «Др. біб.» безгрішна, значить, і не спроміжна на швидке вибігання, – а тут вперед би треба поперти більше наукових штук, ніж поезії.
Вийде, здається, так, що я сього року до війська не піду. Рік не вік, то правда, але мені здається, що й при теперішнім стані діла робота в нас піде в’яло, коли не буде побігайка, особливо що Б[еле]й, скоро з війська – їде на село, а Остап до Відня на права. Навіть коректу рукописів і друку не було б кому вести. Ось і тепер з 10 н-ром «Дріб. біб.». Поїхав я на село, а Олесн[ицький] мав кінчити перевід статті. Скрипт лишився непоправлений, і я просив Пол[янського], щоб послав ми на село або заждав, аж приїду.
Де там, – не переглянувши сам, попер у друкарню, – тепер зложили – чорт знає що вийшло, поправляй, хоч лабатенника з’їж! Цілий вечір нині трохи-м ся не стік. Таке було б і відтак. А щодо блягування, котре, здається, конечне в журналістиці, – то що ж робити? Мені здається, що ліпше часом і дурницю сказати, а часом що-небудь бодай напівдоброго, аніж сидіти в дірі і, як той німець каже, «über einer rothen Maus brüten». А щодо прожитку, то тре буде штукувати, жебрати абощо. Впрочім, побачимо.
Посилаю Вам по 5 прим. IX кн. «Др. біб.» і програму «Нов. осн.».
Вашу посилку «Гром[ади]» IV і фотографію получив і сердечно дякую, – справді, дивлячись на такі циферблати, чоловік навіть естетиком готов стати, коли б не сидів у гною реалізму. Впрочім, я о собі того не можу сказати, бо в мені так, як в тім сорокатім чоловіці, – великий кусень естетика в печінках. Щодо П[олянського], то він не швидко побачить сю фотогр[афію] – десь го мара понесла в Чорногору, і розуміється, щоб що привіз відтам для діла, о тім і бесіди нема. «Уживаю свіжого повітря, молока», чорта лисого та й годі. А повітря б на таких людей без одного твердого глузду в голові! Роботу лишив, заробок, за котрий міг сплатити довг «Дрібній бібліотеці», покинув – і в Чорногору! У сього чоловіка в голові – правдиве повітря. Чорт з ним, ніц з нього не буде! Ах, я написав, що за фотогр. дякую, а тут сам не знаю кому, хто се мені прислав таку дивоглядію. Значить, віддайте, кому належиться, а ні, то поділіться.
Щодо зоології попів, то решту пришлю де за тиждень або за два, буду старатися скінчити якнайшвидше. Якби що було не рехт – шмаліть примітки.
Про сестру не чути нічого. Про краківців ditto. Тут наших поляків-акад[еміків] усіх забрали.
Та досить уже на нині тої мазанини. Прощайте!
Цілую Вас, Ваш щирий Ів.
До О. М. Рошкевич
Біля 14 вересня 1879 р. Львів	
Люба!
Лист твій, писаний ще з початку вакацій, я получив аж недавно в Скв[аряві], а другий, писаний через Славка, получив аж позавчора, – значить, на час відповідати було годі. Але що спізнилося, то не пропало, тож я сідаю отсе написати до тебе дещо. Листи твої дуже мене зрадували, вони пішли тепер трохи в курс, т. є. читають їх такі люди, котрим я маю підставу у всім завірити, – мої щирі приятелі Олеськ[ів], Полянський, Кос. Ти не гнівайся за то – ті листи, особливо той, з вакацій, варті, щоб їх люди читали, щоб відтак знали, які вимагання ставити до своїх жінок або й так до дівчат, з котрими хотять зайти в ближчі зв’язки.
Признатись тобі по правді, я за ті часи старався вибити собі з голови все, що тикалось тебе та нашого стосунку, і не раз лютився на Ол., коли той вечорами починав заговорювати про Лолин. Я старавсь увесь затопитися в роботі, але бачив, що коли йде ми яка робота, то лиш механічна – переводити, компілювати, а взятися до повісті я не міг. Я старавсь переважно бути в полях, водах і лісах – ми волочилися з Ол. то за грибами, то за рибами, то за хрущами, то чортзна за чим. З того скористав я лиш тільки, що-м трохи видужав з передвакаційної слабості. Я справді мав кровоток, і то кілька раз, хоть не дуже моцний, – я не балакав о тім нікому, а лиш пішов до доктора – strzeż się, pan od nadmiernego wzruszenia, regularnie żyć, ruszać się wodę pić, – ще якісь там порошки чортівські дав, – ну, і я потроху віджив. Тепер мені нічо, тільки як троха придовше посиджу або полежу, то голова ми крутиться.
Але коли прийшов твій лист, то я, дурень дурний, зрадувався, й сам не знав, чого. В мене вступила якась глупа надія, що ось я, чень, побачу тебе, хоть здалека, коли приїдеш восени з мужем сюди, – ти, здається, приїдеш на його посвячення? Правда, се чуття дуже сантиментальне, нерозумне, – ну, але що ж робити, в кождім з нас сидить, хоть і що дій, частка первісної дикості і первісної глупості. Та й, крім тих надій, мене зрадувала твоя постанова працювати, де і як зможеш, для доброго діла, для люду. Се хорошо, так треба. А притім і самій учитися.
Щодо директора, то не турбуйся. Олеськ., правда, сесь рік не зможе приїхати, бо йде до війська, але на своїм весіллі ти пізнаєш Коса, чоловіка, котрого я вважаю найкращим (щодо характеру) і найспосібнішим з усіх моїх знакомих. Я вже говорив йому зглядом твоєї математики й фізики, ти можеш му також сказати. Але головна річ буде для тебе, як і для всіх нас, – після того простудіювати біологію і соціологію, до чого, впрочім «Нова основа» буде подавати поволі відповідні сказівки.
Я тут стараюся виправити якнайбільше своїх людей на твоє весілля. Знаєш, може б, зробити таку штуку – на весіллі заладити складку на «Дрібну бібліотеку» та «Нову осн[ову]», здерти гостей, наскільки ся дасть. Наші християни попруть такий внесок, тільки ваша вже там буде річ випхати когось першого, а вдерти добре старих попів та ляхів, як які будуть, – най хоть стільки з них буде хісна для блага людського.
Щодо твоєї «Довбні», то її V і VI друкуватись буде, правдоподібно, аж в 15 або 16 книжечці, бо тепер 13 вже друкується, а в 14, може, піде драма Островського «Буря» переводу П[авли]ка. Значить, спішитися дуже ніщо з переводом. За «Довбнею», може би-с, поволі переводила «Жерміні Лясерте». «Захланність» буде друкована в «Новій основі», тільки, може, передом ще піде перший том, – сього добре не знаю. «Довбня» вийде, крім «Дріб[ної] біб[ліотеки]», осібною книжкою в цілості з портретом Золя. Щодо ладканок із Лолина, то я не знаю ще, коли ми їх надрукуємо. Може бути, впрочім, що пустимо їх в «Дрібн[у] бібліотеку», а за ними й прочі пісні, нами назбирані. Хоть то знов, з другого боку, така тут маса наукових та белетристичних речей жде друку, що матеріал етнографічний сам собою мусить уступати набік.
Аж при самім кінці вакацій зачав я отсе писати свою повість до «Нової основи» «Борислав сміється». Се буде роман трохи на обширнішу скалю від моїх попередніх повістей і побіч життя робітників бориславських представить також «нових людей» при роботі, – значить, представить не факт, а, так сказати, представить в розвитку то, що тепер існує в зароді. Чи вдасться мені така робота – не знаю, але я взявсь до неї сміло – тре буде трохи понатужитись, ну і, чень, дещо вийде. Головна річ – представити реально небувале серед бувалого і в окрасці бувалого. Для того-то я й відложив набік «Івася Новотного» до кращої пори.
Знаєш, що? Ти, думаю, зимою заберешся до писання оригінальної повісті. Стрібуй на тлі фактів, які сама-с бачила дома і у Проск[урницьких], описати виховання женщини у нас. Предмет сесь у нас не був оброблений, а тим менше не тикали його самі женщини. Коли б ти пристала на таку роботу і обдумала план до неї, то перекажи мені – а я постараюсь достачити тобі деяких книжок про жіноче питання та й сам розкажу, що думаю о нім, щоб, пишучи о певних фактах, ти знала заразом, з якого становища тре дивитися на них. Ти, може, пригадуєш собі, що один чоловік у нас день і ніч думає о жіночім питанні, – се П[авли]к. Тільки ж у всім, що він писав або говорив мені, не було згадки якраз про те, як виховується у нас женщина. Оброблення сього питання в повісті було б для нього несподіванкою, а мені самому взятись до нього – неможлива річ, бо я женщин знаю аж надто мало, а про їх виховання у нас ще того менше.
Я тепер роблю каталог нашої бібліотеки, для того просив би-м тя при спосібності (по весіллі, як люди будуть від’їздити до Львова) передати через них усі книжки, яких не потребуєш, а щоб мож було втягнути їх до спису, щоб уже раз завести лад з тими книжками.
Як ти буде треба яких книжок – напиши до мене, то я постараюсь їх дістати. Тут я тепер запренумерував два дуже хороші видання наукові: «Wunder der Schöpfung», популярне представлення наук природничих (І часть геологія, астрономія і фізика), а друге – «Encyklopädie der Naturwissenschaften» – видання глибше, наукове, – перша часть: ботаніка, зоологія і антропологія та математика. Крім того, дістаю виходячу книжками всесвітню історію Онкена з дуже гарними ілюстраціями і оброблену хорошо. Все де будуть речі і для тебе дуже цікаві.
Не знаю, чи ти дістала мою коротеньку цитринову замітку при листі від Славка, писану місяць тому назад. Я тоді не міг писати більше, бо був дуже злий на то, що тут робилося, літав по Львові, мов скажений, і не міг добитися ні з чим ніякого ладу.
В голові ми мутиться, не можу сидіти і писати і мушу що кілька рядків вставати та ходити по хаті, а за той час перезабуду все, що-м мав ще тобі сказати. А мав я так багато говорити тобі всякої всячини, та, здається, тре лишити на потім. Одно тільки скажу тобі: не гнівайсь на мене за все то, що я міг тобі в попередніх листах написати глупого, а то й нечесного. Чоловік не раз сам не знає, що пише, а особливо в зрушенні і слабості. Тепер я роздумав трохи докладніше ціле діло, і здається ми (з жалем признаю се), що воно ліпше, що так сталося, як сталося. Ліпше на всякий спосіб, хоть би й не збулася ні одна з тих блискучих, принадних надій, котрими навіяний твій лист з вакацій. Лиш тоді не ліпше, коли б ти покинула роботу, до котрої в тебе є сила і спосібність.
Для того я думаю, що ти не маєш причини ділитися на дві істоти, про які згадує твій лист, і що для чого ж тобі не бути одною одноцільною істотою, такою, якою ти була досі, – люблячою, щирою, хоть і без сантименталізму, а притім обдумуючою все і з сильною волею. Розділ одної істоти на дві, правда, річ можлива – говорю про розділ психічний, – але рідко лучається у людей реальних та здорових. Се слабість – і то слабість чисто романтична (згадай Карла Амадея Гофмана). Я переконаний (і твої власні письма дають ми тверду підставу до такого переконання), що тобі до тої слабості далеко, так само, як далеко ти до аскетизму і умертвленія плоті.
Писав би-м далі, але дам спокій, тре встати і йти, і так я вже нагородив того більше, ніж треба, тож прощай, дорога Олю!
Твій Іван.
До М. І. Павлика
14 вересня 1879 р. Львів	
Коханий!
Вчора процес скінчився. Обвинених було 3 селян (Микола Кінайлюк (писар), Стефан Пістуняк і Андрій Пиптюк). Свідків 8, між ними 4 жиди. Розправа була перед присяжними. Судді Будзиновський, Бушак і Дрдацький, прок[урор] Голинський. Адвокати Яцковський і Сітерський.
Всіх увільнили!
Оскаржувано о пропаганду, тайні товариства, чортзна-що. Будз[иновський] в резюме закасував не знати якого прокуратора, а коли присяжні оголосили свій вердикт, то поблід, трохи не пук. Всім давнішим засудам, конфіскатам et cet[era] дали великоліпно по морді, признавши, що тайн[ого] тов[ариства] нема, а конфісковані книжки (хоч читані були самі найдрастичніші виривки і то аж два рази) не містять нічого противозаконного! Ось штука.
У нас вчора був великий празник. Повна зала людей була, жидків, гогів, усякого зброду, а всі трохи браво не били, коли почули вердикт. Журналістів не було ніяких, аж на послідній вечір поприходили, – і то щастя, що не розмазували справи та не пускали своїх обридлих корчемних дотепів. Прокуратор був – щастя № 2 – чоловік смирний і розумом ані завзяттям бог його не оскорбив. Що «panowie obrońcy» скажуть, до того й прихилиться, а сам як врізав оскарження, то трохи кури не блювали. Видно, спати хотів.
Будз. своїм резюме, правда, хотів зараз направити прокураторові промахи, але – нещасливий чоловік – бажаючи поработати усердно, протягнув своє «jak najkrótsze i najobjektywniejsze» резюме щось з 2 1/2 години, чим страшенно знудив присяжних, так що ті відтак йому на злість увільнили обжалуваних. А прокуратор не потрудився й рекурсу зложити, так що обвинених зараз же вечором випустили. Між людьми ентузіазм значний – такі людці, про котрих ми й не знали, приходять, представляються, просять книжок і кажуть, що й самі вже по власній охоті що-то робили та думали.
Але при всім тім процесу не списано, окрім того, що я трохи нотував спочатку. Та й, впрочім (окрім зізнань жидів-денунціантів), не було нічо цікавого: всі перечили, що нічо не знають, не видали й не чували. А зізнань жидів і найліпший стенограф не був би міг списати, раз тому, що говорили незрозуміло, а по-друге, й тому, що все йшло в сумішку: трибунал своє питає, прокуратор своє, адвокати своє, а все враз, – пообступали жидів, як пси, – а жиди кричать, гаркочуть – комедія. Впрочім, з того, що я нотував, стрібую Вам тими днями зложити оскільки мож повний образ розправи, хоть багато речей, н[а]пр., чита[ни]х свідоцтв та зізнань, прийдеться подати тільки зміст короткий.
Пол[янський], Славко, Коси поїхали нині гурмою до Лол[ина] на весілля, котре саме нині має відбутися. Обіцяли зібрати там дещо грошей на «Нов[у] осн[ову]», – побачу, чи встатчуться в слові. А з «Нов. осн.» в нас біда – не мож, хоть гинь, найти редактора, і хто знає, чи задля такої формальності все не розслизнеться. Шлю вам програм і 10 «Др[ібної] біб[ліотеки]». Щодо статті Др[агомано]ва про Золя ми дуже будем раді. Думка в нас така, щоб часть критичну в першім н[оме]рі минути, а в дальших посвячати їй чимраз обширніше місце і розбирати все, чого не мож говорити прямо, н[а]ир., питання економічні, а то й політичні.
А щоб робота не звалювалася на одного, я говорив з людьми таке: віддати редагування поєдинчих відділів поєдинчим людям, і так повісті беру я, наукові статті (переводи) – Кос і, може, ще хто другий, хроніку наукову Терлецький, критику Бел[ей], а бібліографію (що нового по книжках та газетах) не знаю ще хто. Таким способом, думаю, введеться гарний поділ праці. Редагуючий якийсь відділ не мусить сам усе до того відділу писати, а тільки все, що йде до того відділу, переходить через його руки: він поправляє, порядкує, загалом укладає так, щоб за тоту часть брав на себе повну відповідальність перед громадою читаючою.
Чи не могли б Ви довідатись, що діється з обіцяною нам торік Др-вим статтею Реклю про французьких федералістів. У нас незадовго вийде окремою книжкою стаття Шеля про німецькі сторонництва – тота, що в «Правді», – ми в «Нов. осн.» розберем її докладніше і постараємось на підставі інших ще матеріалів освітити німецьких соціал-демократів, так що стаття про французьких федералістів прийшла б саме в пору.
Спис книжок і статей про фізіографію та статистику Галичини я почав уже ладити, але не знаю ще, коли буде скінчений. Виписку зі справоздань соймових пішлю вам сього ж тижня, справоздання ті є у нас (Терл[ецький]). Гербар Несецького напитаю, досі не міг та й, впрочім, на процесі днинськи сидів.
Сестра остається тут кілька день, лиш біда, що средств у нас маленько. Вона ночує у одного християнина-поляка. Гроші на життя для неї ми поки що берем з того, що поскладано на «Нову осн.».
З Києва звістки нема. Д[обродій] Стар[ицький] гукнув до нас високопатріотично-ліберально та й замовк. Пождем, що з того буде.
Листи Ваші я получив, але Шевч[енка], котрого-ді Ви післали, нема. Чи George дасть «Jahrbuch» задармо, бо платити на разі нічим? Якби так, то чи не ліпше було б Вам взяти від Жоржа і післати, абощо. Впрочім, напишіть докладно.
А щодо польських праць, то думаю, що Вам ними займатися шкода часу. На нінащо не здасться товчи тутешній польській інтелігенції – а лиш така бере «Tydzień» – про які там будь мислі. Для неї треба сенсаційних романів або здохлого гумору à la Лам та Вільчинський.
Так само Ваші проекти друкувати по-нашому, а латинськими буквами, боюсь, що не сповняться, раз тому, що проектовані вами букви ć, ś зам[ість] ч і ш, а так само č і š тут у друкарнях не існують і спровадження їх коштувало б багато – се непремінно відбилось би на нас, а по-друге, що, здається мені, ділу би не помогло, а лиш пошкодило: за живе воно нікого не зачепить, бо надто давня се історія, а тільки обурить деяких. Я зовсім не на то се кажу, щоб я був противний такій азбуці – адже я знаю добре, що воно до того йде. Але мені здається, що поки що ліпше окріпнути трохи на раз зайнятім становищі, а не тратити сили на шибання в формальності, лиш поперти наперед саму роботу.
Впрочім, коли конче схочете, щоб так було надруковано, то й так буде, – адже в «Дріб. біб.» признане раз інтернац[іонально]-правоп[исне] становище і відступати від нього супроти латинських букв нема причини. Тільки я би бажав, щоб статейка, з котрої буде робитися першу пробу, не була надто велика – на піваркуша або аркуш, не більш. Я думаю так – вишукайте яку невеличку річ Бальзака або щось з таких загальнозвісних писателів, або, ще ліпше, яку наукову статтю (може, дещо по фізіології з Клода Бернара, він писав такі невеличкі штуки) і переведіть, уживаючи латинських букв, – зробимо пробу. Коли б тільки фонетично добре уладити правопись, то було б навіть ліпше з латинськими буквами, бо тут би чоловік не був прив’язаний до одної друкарні, але міг би друкувати, де хоче. Не знаю, як виразит «ь»? Чи не мож би маленьким j (в гармонді petit-овим), щоб не було надто багато знаків над літерами, котрі дуже поганять письмо і при тім для читаючого не становлять ніякої поруки, що се читається так, а не інакше. Над тим би ще треба помудрствувати лукаво.
Статтю про попів я скінчу незадовго і пришлю Вам. Щодо шкіл, то аж тепер, роздивившися трохи в предметі, бачу, що до такої роботи нам бракує дуже багато. Однако, скоро будуть поотвирані бібліотеки, зачну вертувати статистичні праці, побачу, що даних зібрано. Коби на разі хоть сільські школи обробити. Т[е]рлецький обіцює в хроніці науковій «Нов. осн.» поволі обробити систематично антропологію. Б[еле]й зладив дуже гарний перевід Діккенсових «Новорічних дзвонів», а Кос Леббокових «Початків релігії». Я знову переводжу з Маркса «Початок і зріст капіталістичного господарства» – статтю недовгу (2 арк.) і зрозумілу так, що годі (се 24 розділ «Капіталу»). Як ще ви зладите Ланге (присилайте главами!), то буде мож сеї зими гарними статтями поперти «Дрібну бібліотеку».
«Нової осн.» допоминаються люди з усіх боків, професори, і попи, і вчителі людових шкіл. Всі ждуть на перший н-р. У самім Тернополі зголосилося коло 25 пренум[ерантів], а за виходом у світ 1 нра, надіятись, буде їх більше. А тут лихо з редактором, аніруш.
Може б, могли Ви там де розпитати для нас які газети або журнали наукові, хоч би про французькі, щоб хороші. У нас тут буде кому читати. Може б, дехто приси[ла]в по прочитанні, особливо коли виходить що доброго по економії та статистиці, бо ми, окрім одної hochkathedersocialist-ичної «Zeitschrift für die ges[amte] Staatswissenschaft», не маєм нічо, а там, по більшій часті, речі неудобоваримі та й мало для нас інтересні. З Росії, NB, нічогісінько. З наук природничих маємо «Kosmos» i «Encyklopedie der Naturwissenschaften», але здало бея ще дещо, коли б мож. «Kosmos» – гарна штука. Гельвальдівський «Ausland» ми закинули. Постарайтесь, якби що мож було.
Цілую Вас сердечно, Ваш Ів.
Ах, трохи не забув! Не пишіть нічо а нічо до Косова прямо, на ніякий адрес, бо все, що тільки прийде, староста забере. В актах сього процесу було виразне таке освідчення пана старости.
До М. І. Павлика
Біля 10 жовтня 1879 р. Львів	
Коханий!
Саме що відобрав Ваш послідній лист з посилкою і зараз сідаю відписувати, а то відтягнеться так, як з тамтими. А справді, аж самому ми прикро, що так довго не пишу Вам нічо, що і як у нас, хоть новин досить, і то не самих веселих.
Щодо сестри, то вона зараз в кілька день по процесі поїхала додому. Ви справедливо дивуєтесь, чому вона не ночувала в нашій хаті, а у якихось чужих людей. Я й забув уперед сказати Вам, що ми задля «безгрішшя» ще в липцю перепровадилися з 3-го поверха надолину в таку тісненьку шопку, що стіл, шафа і ліжко займають усе місце і що Т[ерлецький] спав на ліжку, а я на землі, так що для сестри не було місця. Тепер ми умовились з адресами, і я післав їй Ваш лист, але гроші боявся слати в листі нерекоменд[ованім] і просив її написати мені, як мож їх післати, а властиво, чи безпечна нова пошта. Скоро відповідь, так сей час пішлю їй тамто і се, розуміється, змінявши бумажки тутка.
З «Нов[ою] осн[овою]» сталося також не так, як була первісно думка. Гроші і передплатники збираються, хоть поволі, – але усе розбилося на редакторі. Хоть гинь, не було кого покласти відповідаючим. Я бігав 2 тижні, як стеклий і нагризся стільки, що Сусе. Бандр[івського] нема ще в Львові, він і під час курсів не буде тут сидіти, значить, годі. Остап поїхав до Відня, записується на права. Решта ніхто – ті, що би хтіли, не можуть, а ті, що би могли – не хочуть. Народовці наказали Беднарському, щоб не дозволив нікотрому свому зецерові бути редактором, – а я вже виєднав був Кибінського, той послідиьої хвилі зрікся. Затим ми рішили так зробити: заждати до Нового року, ладити матеріали і збирати гроші, а за той час деяким з наших мине 24 літ, так що й редактор буде готовий. А публіці заводу нема, бо програму досі розіслано мало – тільки що своїм людям.
Я – також з недостачі утримання – вступив до війська і «зицирую» тепер так, що аж за десяту межу встидно. З мене alter Гриць Турчин і оферма, як се мож було надіятися. Цюпка з бібліотекою і речами осталась при нас – в ній ночує один з наших християн і платить половину (вся плата 5 р[инських] 25 кр[ейцерів]). Днями я приходжу і роботаю дещо, веду коректу «Др[ібної] біб[ліотеки]», переводжу і т. д. Олеськ[ів] також у війську, Коцовськ[ий] ditto. Білець[кий] вийшов і забирається переводити з Бокля уступ о іспанській культурі та попівськім господарюванні. Кос ще не приїхав – сидить дома і кінчить перевід Леббока про початок релігії.
Щодо «Дріб. біб.», то дальший порядок книжечок уставлено такий: 11 – Лавеле, «Община російська» (друкується), 12 – «Довбня», III і IV, 13 – Шель, «Німецькі сторонництва» (друкується передруком з «Правди»), 14 – «Буря», – далі не знати. Щодо Шеля, то я вже, бачу, писав Вам, що за нашу (мою і Манд[ичевського]) роботу (перевід) редакція платить передрук. Стаття сама писана потяжко, безбарвно, чи, як німці кажуть, об’єктивно, але з нахилом до соціалізму. Ми подаєм її властиво задля докладного представлення програмів і теорій соціал-демократів і для того скорочуємо прочі уступи про ліберальне хробаччя, над котрим Шель досить довго розводиться. В «Нов. осн.» відтак хотіли б ми на підставі новіших і більш різких статей подати розбір Шеля і поповнити його думки. Може б, там у Вас взявся хто до тої роботи.
За співробітників до наших видавництв Д[рагоманова] і Под[олинського] я дуже рад. Щодо Д., то у мене завсігди була така думка, що ми ще і теоретично, і практично не настільки окріпли, щоб могли все і всюди як слід іти власною силою і власною розвагою і що з його боку се був завчасний крок – лишати нас власній силі тоді, коли кожде його слово, напечатане у нас, мало б для нашої гром[ади] подвійну вагу і стало б заразом далеко доступнішим і для прочої галицької публіки. А крім того, в нашім провінціальнім, частковім видавництві мож і тре тикати такі питання, котрі в «Громаді» розбираються загально і теоретично.
А при тім не забувайте й самого чисто вже практичного, журналістичного вліяння такого співробітника, як Д., на хід газети. Не один чоловік на провінції, котрий ніколи не прочитав би статті, будь вона писана тутешніми людьми, зацікавиться і прочитає, коли побачить підпис. Се недобре і негарно, то правда, – але й се тре брати в рахунок.
Не менше рад я і за П., котрого «Життя і здоров’я» тут взагалі дуже подобалось, хоть трохи потяжка (російська) термінологія не одному ставала значною завадою при читанні. Багато людей допоминалося, щоби видати тоту книжку по-галицьки для галичан, – а то й так її дістати не зовсім легко. А питання, котре він обробив у своїй статті – соціалізм і дарвінізм, – у нас літом займало геть людей і багато викликало спорів, навіть на університеті (на годинах Охор[овича]), де спори завзято велися щось зо дві неділі.
Так само радо приймем і новості наукові, котрі – я завважав се на «Tygodniu» – найрадше читаються й такими людьми, котрим до науки загалом мало діла. Щодо Вашої ради, висказаної в передпосліднім довгім листі, друкувати «Бурю» і ще новелу Хвощ[инської] разом і польськими літерами, то в імені людей, котрі читали (разом) Ваш лист, пишу Вам ось що: передовсім Ви непотрібно стараєтесь о те, щоб книжка вийшла об’ємом більш 5 листів, – адже ані «Буря», а[ні] Хвощ не будуть конфісковані. По-друге, наші грошові средства зовсім не вистачають на те, щоб видавати «Др. біб.» такими великими книжками, – Ви ж знаєте, що на то тре великої готівки, а кредитувати нам ніхто не хоче. От у друк[арні] Шевч[енка] 10 гульд[енів] винні-смо, а вже ми Бедн[арський] не дає супокою. А 5 арк[ушів] коштує 5 X 24 = 120 гульд.
Випускаючи таку велику книжку на довг, тре б бути певним, що вона швидко розійдеться, – а ми сього не можем бути певні при книжці з польською азбукою, котра й людей на провінції більше відстрашить, ніж позискає в місті. Я навмисне назвав видавання книжки польськими буквами пробою і радив для тої проби якусь малу, для всіх цікаву статейку, щоб побачити, який хліб з тої муки.
Правда, кладете натиск на то, що «Буря» і друга стаття при ній оброблюють жіноче питання і для того мусять найти покуп і симпатію, наробити розголосу. Мені здається, що воно потрохи не так. Чи ви переконані, що жіноче питання має у нас такий гострий характер, що заступає собою прочі питання, економічні і культурні? Чи Ви переконані, що тими статтями, які в нашім торішнім видавництві порушували жіноче питання, ми здобули симпатію у наших людей? Я думаю, що ні. Ані питання жіноче у нас не визначується особливо різко з-між прочих питань, – противно, воно перед многими геть-геть уступає назад (господарство людове, школи і т. д.), ані тим, що ми говорили торік про жіноче питання, ми не помогли своїй справі, а противно, деякі з наших навіть людей кажуть, що ми тим пошкодили справі.
Будьте ласкаві, однако, не гадати, що й я до них належу. Я торік приставав на погляди, висказані в нашім видавництві, і й тепер ще не маю причини відступати від самих крайніх виводів, – тільки мені здається, що сама тактика наказує:
1) не виставляти сього часткового питання понад прочі, не раз важніші,
а 2) в даній хвилі як мож менше рушати жіноче питання на якийсь час, поки не уляжеться неохота до нього, яку збудили в многих людях наші торішні відзиви о тій справі. Вірте мені, що з жінок, особливо молодших, ви швидше поробите соціалісток при помочі фізіології та економічної теорії, ніж при помочі хоч би й як досадних образів побутових з жіночого життя. Фогт, Дарвін, Ланге і др. швидше перероблять наших жінок, ніж Жорж Занд і Островський. Впрочім, се говорю я, опираючись на тих немногих примірах, які мені звісні, – розтягати свого виводу на всіх не думаю, ані Вам не відраджую займатись жіночим питанням.
З програму «Нов. осн.» Ви піднесли кілька пунктів і сокрушили мене за них порядно, не зрозумівши добре, що там сказано і до чого. Впрочім, я дуже далекий від того, щоб гніватись за се на Вас. Програм сей укладений був (я не є єдиний його автор) серед деяких окремішніх обставин, котрі вплинули на його стилізацію і котрі Вам не звісні, хоть у нас вони звісні всім, хто займається літературою. А за те, що за незнанням тих обставин Ви куди інде повернули діло, Ви не відповідаєте. А діло було ось як.
1. При кінці червця народовці почали робити «Kehrt euch» ід нам і почали кликати сього й того до себе і робити нам такі пропозиції: ми хочемо видавати газету політичну. У нас нема сил. Беріть ви на себе видавання «Правди», т. є. газети літературної. Зложіть самі з себе комітет, видайте який хочете програм, робіть зміни в способі видавання і т. д. Ми будем давати гроші, і до нас належати буде тільки приймання статей, які мають бути міщені, і також ви будете обов’язані містити то, що ми від себе подамо до газети.
Ми одноголосно рішились не прийняти сього і в тім запалі постановили видавати свою газету, а поперед усього видати програм і дати в пику правдянам. Про «Громаду» і про всі женевські праці ані слова не було, і в програмі про них ані духом не згадується. Головна річ була – дати на підтики народовцям прилюдно те, до чого вони потайно нам призналися, – що у них діло так зайшло, що нема кому що робити; що досі все робилося без програму (помимо маси програмів на папері), без ясної провідної думки, без поняття о тім, що і як тре робити. Яким способом Ви стягли все це на себе чи на женевську «Громаду», того я не розумію.
А щодо літературної слави, то діло мається ось як. Зразу, коли укладався програм і рішено було сього 1-го почати видавництво, гадка була така, що статті будуть друкуватися по більшій часті або переводжені, або витяги та резюме, а як так, то без підписів. На такий спосіб люди, котрі мали працювати при газеті без підписів, зрікалися тим самим літературної слави для себе, і се жадали виразити тою фразою. Як буде далі – чи потрафимо поставити газету так, щоб в ній були самі оригінальні статті, а по крайній мірі переробки та резюме, а в «Дріб[ній] біб[ліотеці]» переводи (не виключаючи й оригінальних), того не знаю, але надіюсь, що при уділі Вашім, Д-ва, П-ого і других людей будем могли се зробити, а тоді фраза про «літературну славу» – набік.
Пол[янський] їде до Відня на медицину. Про Здерковського й гадки не майте – попом зробився наскрізь, писати забув, а за переставання зо мною, як, може, знаєте, з семінару виганяють. Ольга вже їмосць Озаркевичева і на пам’ятку свого весілля прислала ми пачку кармельків. Правда, що гречно!
Тут тепер почала виходити «Батьківщина», газета для люду, політична. Перший н[оме]р мені дуже подобався. Як дістану, зашлю Вам.
«Jahrbuch für Sozialwissenschaft» бачив, дещо читав, – славна штука. Коли буде V кн. «Громади»?
А щодо Вашого повороту сюда, то наші люди не можуть з собою погодитися. Одні кажуть, щоб Ви зовсім не вертали, що волите сидіти таки у Женеві, – другі знов кажуть, що вертайте, а тільки їм не подобається Ваша думка їхати боками і вандрувати, аж поки не зловлять. Мені ж здається, що се думка добра, тільки б так зробити, щоб з того не вийшов новий процес або коли процес, то перед присяжними. За «Молот» при зручній обороні мож бути спокійним. Тільки мені здається, що вертати Вам конче, раз – для оживлення тутешнього руху, а по-друге, і для того, що там, як бачу, обставини не зовсім корисні для Вас і не зовсім сприяють спокійним, обширним студіям. Чи як Ви кажете?
На остаток подаю Вам короткий спис, скільки прим[ірників] «Дрібн. біб.» досі розійшлося у нас, а властиво, скільки ще осталося. Замічаю, що гроші не за все те стягнені, особливо не за всі книжки, дані в коміс книгарям:
«Війна за волю»	друк. в 500 прим.,	осталось на складі 40
Еркман-Шатріан	друк. в 500 прим.,	осталось на складі 44
Література	друк. в 500 прим.,	осталось на складі 93
Геккель	друк. в 1000 прим.,	осталось на складі 615
«Каїн»	друк. в 500 прим.,	осталось на складі 190
«Думи»	друк. в 500 прим.,	осталось на складі 213
«Пчоли»	друк. в 500 прим.,	осталось на складі 199
Лавеле, І	друк. в 300 прим.,	осталось на складі 31
«Довбня» І [Видано в липні сього року. – І.Ф.]	друк. в 200 прим.,	осталось на складі 18
«Білковина»	друк. в 500 прим.,	осталось на складі 242
«Авторитет» [Видано в липні сього року. – І.Ф.]	друк. в 500 прим.,	осталось на складі 281
Прощайте!
Цілую Вас сердечно, Ваш Ів.
До М. І. Павлика
18 жовтня 1879 р. Львів	Львів, дня 18/Х 1879
Коханий!
Нині одержав Ваш лист. Рукопись про «Батьківщину» одержав кілька день тому назад; вона є досі ще у мене. Аж нині (в неділю) я звідувався про редакцію, але не застав Романчука дома. Піду другий раз, скоро буде вільний час, – а як знаєте, у війську, особливо тепер, вільного часу небагато, а хоть і пускають, то звичайно в такі часи, коли Ром[анчука] годі застати. Письмо я читав і, як мені здається, його редакція ніяким способом не надрукує, раз, зо страху перед поліцією, по-друге, зо страху перед публікою, а по-третє, й тому, що письмо се зовсім не підходить під програм «Батьк[івщини]», газети політичної для народу. Однако я стрібую вказати Вашу статтю Ром., побачу, що він скаже.
Вже з того, що-м сказав, Ви, може, добачите, що забрати «Батьк.» в свої руки молодежі не мож, бо вона – власність одного приватного чоловіка. Так само Ви, оскільки я знаю, помилилися, добачивши в ній перо Б[еле]я, – він зовсім тепер зайнятий офіцерським екзаменом, – а впрочім, був би сказав, якби що писав до «Батьк.».
Як на мою гадку, то ліпше бути дати «Батьк.» йти своєю дорогою і ждати, що буде в ній далі. Ром. і так до співробітництва не всякого допустить, а що хто напише, то він не перепустить без цензури. Так що тут яке-небудь вліяння з нашого боку – окрім хіба писання дописів статистичних та вістей про життя народу – зовсім неможливе.
Щодо «Правди», то саме нині – і давніше вже – чув я, що з кінцем сього року вона конає і погрібається. Збирались просвітяни видавати газету політичну кілька разів на тиждень, але, бачиться, і з того нічо не буде. Деякі прямо кажуть: заперестати з на 6 місяців усякого періодичного видавництва, а відтак чень-ді людям навкучиться без газети, то самі будуть її допоминатися. З того можете вивести, як тут високо настроєні думки наших лібералів, т. є. як вони поспускали носи, не вигравши нічо своїм, як самі признають, «трохи нетактовним» поступуванням в житті і літературі.
Ось гарна пора для нас – стати наперед з «Новою основою», – коби тільки була можлива річ її видавати. Я вже сам не знаю, куди вдаватися, до кого калатати, де жебрати, – скільки куди пишу, ніхто й слова. А молодіж хоть дає, що може, та все ж таки сього дуже мало. А тут ще мені се військо зв’язало руки – треба пильнуватися, не швиндатися та не рипатися. Пишу нині до Тульчі. Де Вовк?
«Nicponia» я відобрав давно з ред[акції] «Tygodnia» – лежить у мене. Родоць казав, що не може друкувати задля того, що польська мова кепська в переводі, а повість сама вийшла б цікава. Переднє слово Ваше трохи попутане, особливо початок, про реалізм і натуралізм. Щодо того, щоби львівські академіки видали «Nicponia» своїм коштом, то я говорив з деякими поляками: приватні не можуть, бо тоті, котрих я знаю, сама вбожина; а товариства ніяким світом сього не зроблять. Хіба що би-м дав переробити перевід, може, прийме «Tydzień».
Ви, бачу, згадуєте в посліднім листі ще про якісь рукописи, прислані мені. Крім тих двох («Nicponia» і «Про Батьківщину»), я послідніми часами не получив нічо.
Związkowa drukarnia тепер, як, може, знаєте з «Pracy», під зарядом Тодшіндлера. Ланге не хоче видати, доки не заплатимо решти (150 р.) за «Молот».
У гісера я був ще геть-геть, заким получив Ваше письмо, і розповів йому все на розум. Діло, впрочім, не таке страшне, як мальоване; зруйнувати го ніхто не зруйнує, бо довжникові він дав у застав якісь свої папери цінні, а скоро вийде Маньк[овський], то, чень, і гроші му віддадуться. Впрочім, шлю нині до Тульчі те, що Ви прислали мені.
З товариством послугачів діло також, по-моєму, стоїть трохи косо. Вже се одно повинно було звернути й Вашу увагу, що директор Якубовський! Але се ще нічо, се байка. Сам він звабив сотки людей до товариства фальшивими обіцянками, що най тільки записуються і дають по гульденові вступного, то незадовго кождий дістане задармо 10 гульд[енів] запомоги і т. д. Впрочім, се міг бути звичайний, хоть і нечесний маневр. Але заждіть на статути. Я ще їх не бачив, тільки-м чув від одного нотаріального диюрніста, котрий мав їх при протоколяції нотаріальній під руками, що статути уложені дуже хитро і що директор буде скуб робітників. Для того, надіюсь, Ви усправедливите трохи прихолодну замітку в «Pracy» про се товариство. Скоро дістанем статути, помістимо їх розбір. Тільки ж на всякий спосіб ми заохочуєм робітників до приступування, бо в разі, якби показалися якісь микитчення з боку директора, невелика річ буде загальним збором відсунути його пріч і переробити статути по-свому.
Щодо Анни, то від неї я ще не маю звістки. Озаркевич був у неї вже по її повороті додому – казав, що здорова і вчить дівчат шити та читати по-давньому. Сими днями я написав до неї нове письмо. Скоро що буде, донесу Вам. Вона з тюрми вийшла здорова і не змарніла.
Щодо Вашого повороту, то мені здається, що Ви задержитесь ще сю зиму в Ж[еневі], аз весною, коли се бути мусить, вертайте. До суду тепер мені йти ніяк. Одно тільки: там є між книжками щось дві книжки «От[ечественных] зап[исок]», прислані з Києва на Ваше ім’я зараз по Вашім від’їзді. По процесі Анни я був у Будз[иновського] і просив; той офукнув мене і каже, що віддати міг би їх тільки Вам або мені тоді, коли буду мав від Вас повномочіє. Отож якби від Вас прийшло таке повномочіє, то при тій спосібності я міг би розвідатись і о то, що Вам треба. Чи, може, ліпше би було, якби Ви написали подання до суду і прислали го до мене, а я би передав, – а ні, то хоч би й Вам самим прямо подати. Тільки здається мені, що все се дарма, що до Косова вас не пустять сидіти, особливо задля Вашого листа до сестри, котрий був читаний при розправі.
Здається ми, що-м повинен Вам розповісти надокладь діло Ольги. Досі я не зробив того, бо завсігди, коли-м тільки згадував о тім у листі, в Ваших листах я бачив короткі і неохотні слова, немов уся тота справа осточортіла Вам. Воно потрохи й справедливо, бо, як самі знаєте, справа йшла такими викрутасами та манівцями, що осточортіла б і не знати кому. Вона й тепер зовсім ще не прояснилася та не втихомирилась. Я, з свого боку, стараюсь зовсім не думати нічо о тім, та й, правду кажучи, не до того ми за вічними «Habt acht», «In die Ballanz», «Schultert» та «Doppelreihe rechts um!»
Бувають такі хвилі, коли мені здається, що й давня любов щезла ми зовсім з гадки, – і воно би було для мене велика благодать. А часом то щось пече та коле, мов жаль; давніше – гостріше, тепер – менше. Як сама Ольга – не знаю. Впрочім, може, Ви в жіночих ділах більш битий та й краще розберете, де правда, – так ось я посилаю Вам її послідній лист помимо її заказу, щоб його «не пускати в курс». Мені при всій симпатії до сеї людини здається, що її писання декуди трохи фальшиве, – а впрочім, кажу Вам, не можу собі й досі вияснити, що з того буде і до чого вона прямує.
Справоздання сеймові отсе переглянув. 1868 нема. Напишу до Відня до Остапа.
«Jahrbuch» я купив – тепер пішов по руках. «Рухи» подобались у нас людям, і я думаю, чи не мож би, як буде у нас «Н[ова] осн[ова]», та завести також таку рубрику рухів соціалістичних та робітницьких у різних краях. Головна була б річ добути кореспондентів, що Вам, може, прийшлось би легко, а така хроніка зацікавила б людей дуже.
Кінчу і цілую Вас сердечно.
Ваш Ів. Ф.
До Ф. К. Вовка
Після (не раніше) 7 листопада 1879 р. Львів	Львів
Дорогі товариші!
Не писав досі нічо до Вас, хоть і мав адреси від д. Сл., бо служив оце в війську. А тепер, вислужившись, не жартую, мене по 3.5 тижнях увільнили «за неспособностью» – пишу з просьбою. Д[обродій] Сл., бувши тут ві Львові, говорив мені, що здалось би мені поїхати на схід, познакомитись з людьми і т. д. Тоді ще заперті були для мене ворота – я був несвобідний, бо належачим до військової служби у нас не радо видають паспорти. Але тепер діло стоїть ліпше – я свобідний.
Оце вчора получив лист від д. Сл., що київські товариші жадають мого приїзду. Я й сам давно вже бажав такої подорожі, а тепер я й дуже рад, що буду міг її відбути, бо, задумавши від 1 січня 1880 видавати газету, хотів би-м запевнити їй і матеріальну, і інтелектуальну піддержку з Укр[аїни], бодай на першій порі, доки сама не зможе вдержатись на своїх ногах. З Києва обіцяли гроші на їзду, і я оце написав туди, що приїду. Будьте ласка і Ви від себе написати туди – може, у вас безпечніші дороги, – щоб там не пеняли, а вершили діло якнайшвидше, або, може, й Ви могли від себе вислати стільки грошей, скільки було б потрібно на переїзд до Рум[унії], бо я хтів би конче побачитись і з Вами і загалом, з ким мож із товаришів, живучих в Рум[унії]. А відтам, може би, й на Вкраїну махнути. Також привіз би-м Вам книжки, котрі д. Сл. не взяв.
А друге діло – паспорт. На своє ім’я мені годі брати паспорт, бо се було б то само, що замельдуватися самому у всіх російських бюро поліційних. Ліпше було б, якби у вас там хто вистаравсь о паспорт румунський для чоловіка середнього зросту, ясноблонд, сиві очі, бесіда німецька й польська, заняття яке там-небудь (коммі абощо) і прислати мені. Будьте ласка конечно се зробити. Про те діло пишу й д. Сл. в Ясси. Пишіть і посилайте на адрес: Wohlgeborener Herr В. Hammerlein, Hörer der Philosophie an der Universität in Lemberg.
Лист оплатіть, але не рекомендуйте.
Жду Вашої відповіді!
Ваш Ів. Франко.
До М. І. Павлика
Біля 15 листопада 1879 р. Львів	
Коханий!
Оце вже більш тижня, як я вийшов з війська, відслуживши цісареві з честю, і вигнаний з нечестю «aus dem Militärverbande», а ще й досі я не писав Вам нічого. Правду кажучи, не було й часу, бо перепроваджування на нову квартиру (Галицька, № 6, 3 пов[ерх]) забрало часу багато. І тепер ще я не зовсім упорався і для того пишу Вам коротенько лиш про тутешні новини. Мене з війська, як кажу, ізгнали силою засуду комісії суперарбітраційної («Superarbitrierungscommission», як ми написали в відлучці) і десь незадовго одержу «абшит». Це, здається ми, єдине щастя, яке ми в житті без власного старання спало, мов сніг на голову.
XI книжка «Дріб[ної] біб[ліотеки]» вийшла. Стаття Лавеле про общину, хоть зовсім не блискуча, все ж таки коротко і зрозуміло резюмує то, що досі написано позитивного про общину, а в виводах Л[авеле] хилиться до колективізму, – значить, не було причини нею помітуватись, особливо зваживши, що се перша звістка в Галичині про общину, і книгарі тутешні її так перепудились, що ні за які гроші не хотять дати на виставу з другими книжками «Др. біб.».
Коли М[ихайло] П[етрович] напише про общину окрему статтю, то ми приймем і надрукуєм її з великою подякою. Впрочім, у нас були під руками рівночасно з переводженням Л[авеле] праці про общину: Постникова перший випуск (теорія общинного посідання і заразом оборона його, – значить, не фактичні дані про рос[ійську] о[бщину]) і Соколовського («Знание», 77), – а притім обі статті (друга дуже хороша) задовгі. 12 кн[ига] («Довбня») ще не друкується, бо нема грошей.
Сестрі вишлю гроші на днях, а властиво надіюсь, що й сам зможу бути в Коломиї і бачитись з нею.
Ваш лист про мою історію з О[льгою] одержав нині і сердечно Вам дякую за нього. Ви висказали там ясно і рішуче багато гадок, котрі вже досі й мені самому не раз приходили в голову. Я пошлю його Ользі. В однім тільки Ви помилились – щодо мене, виводячи з усього, що я не любив О. Будьте переконані, що в тій хвилі не говорить з мене ані фальшиве самолюбство, ані охота, щоб моє було наверху, – але я кажу Вам по совісті, що я любив її так, як тільки я спосібний любити. Доказом того то, що я витерпів за час сього літа. А те, що Ви наводите проти мене, дуже легко вияснити самою моєю вдачею і моїм вихованням. Та се, впрочім, діло таке, що про нього балакати б довго, а в мене часу нема. Пізніше колись.
«Równość» получив, дотепер осталось лиш 2 прим[ірники] – решту порозбирали люди безмездно. До Кракова ніщо не післано. Як можете, то пришліть ще з кілька прим., а заразом зо два прим. «Громади» І і II, тут треба.
Щодо «Нов[ої] осн[ови]» напишу також незадовго обширніше, а тепер передам Вам тільки думку Коса на проект М[ихайла] П[етровича]. Він уважає, що згодитись на нього зовсім не мож.
1) Коли газета буде друкуватись в Жен[еві], то з її хорошого редагування не буде хісна, позаяк ніхто на провінції не буде пренумерувати,
2) для викликання руху і життя тутка потрібно, щоб газета тутка виходила.
Щодо конфіскування і сидження по тюрмах, то надіятись, що сього не буде, – впрочім, як буде, то також не біда і не за цапову душу, – противно, в пресових процесах все-таки діло не таке страшне, як в звичайних карних, – а й розголоска буде. Притім же газета буде мусила опертися на провінції, бо поки що грошей нема. Редактора маємо.
Те, що Ви переказуєте від М. П., мене дуже засмутило. Чи буде «Нов. осн.» політиканською, се ще велике питання, хіба що хто буде розуміти під політиканством говоріння осторожне в тій простій цілі, щоб не сидіти по тюрмах. І якби М. П. тільки для того одного не хтів бути співробітником «Н. осн.», то дуже було б сумно, особливо, що кожде його слово, надруковане у нас, буде більш заохочувати та оживлювати людей, ніж усі наші писання разом. Уже для того одного, я думаю, він не повинен махнути на нас рукою. Хто знає, може, й з нас будуть які-небудь люди, а не з нас, то, може, з яких нових, котрі досить охоче, хоть і несміло горнуться до нової, проектованої газети.
Який чорт написав в «Równości», що Охорович – шпіон? Перекажіть авторові приватно, що се по меншій мірі негарно шарпатись на честь людей на підставі пустих підозрінь або хибно понятих проявів. Я тут дізнавсь про весь хід діла і переконаний, що автор звістки збрехав. Зачинати від брехні в 1 н[оме]рі – не ладно.
Цілую Вас, Ів.
До Ф. К. Вовка
30 листопада 1879 р. Львів	
Дорогий добродію!
Отсе получив Ваш лист і спішу відповісти Вам. Процесу Анни не можу Вам прислати попросту тому, що в газетах його зовсім не було друковано, крім акту завини, – а той Вам на ні на що не здасться. Те, що-м писав про процес, писав я після того, що сам чув, бувши на розправі. Для пояснення справи можете додати до дописі таку примітку.
Анна, як і всі прочі обвинені, перечили всьому, кажучи, що ні соціалізму, ні ніякої пропаганди не знають. До статті в «Дзвоні» Анна признавалася, але її не пояснювала. Однако замітити треба, що все се вона говорила тільки за виразним жаданням адвоката-защитника, д. Яцковського, котрий казав їй «до ні до чого не признаватися». Відти-то й вийшло мляве та буденне враження, яке зробив процес на публіку, котра на тім і покінчила, що «доки такі люди, як Анна Павлик, Кінайлюк, Пістуняк та Пиптюк», будуть у нас вести діло соціалізму, доти всі «маючі» можуть спати спокійно («Dziennik Polski»).
Що адвокатам-защитникам іменно йшло о то – звести процес на зовсім буденну, незначущу річ, свідчить також і то, що той же д. Яцковський в своїй оборонительній бесіді прямо заперечував авторство Анни щодо статті в «Дзвоні», говорячи, що «де ж тота дівчина спосібна написати щось подібного?».
Так було діло, і я думаю, що нам ніщо його таїти. Друга річ, як ми задивлюємся на нього. Я сам і чимало моїх товаришів ще при розправі радили Анні говорити одверто, признаватися до засад, за котрі нічо не можуть їй зробити, а перечити пропаганду, т. є. розширювання заборонених книжок. Тільки ж діло стояло так, що се розширювання було доказане з зізнань свідків, – заперечити його не було мож, – значить, для Анни оставалися два виходи: або признатися до всього і висказати все начистоту (що конечно було б втягло в процес багато й інших людей), або стояти на тім, що вона не знала або не розуміла змісту розширюваних статей, значить, роздавала їх в тім переконанні, що вони не заборонені і не шкідливі. Се вона й зробила.
Газету присилайте під перепаскою, нерекомендовану на той же адрес або на Emilia Horodyska, poste rest[ante]. Якби що рекомендованого, то занотуйте собі і подайте другим (в Ясси і П[авлик]ові) адрес – Józef Oleśków, słuchacz filozofii na uniwersytecie, Lw[ów], уперед в Яссах мами Włodzimierz O[leśków], тільки ж сей необавці їде геть.
До Києва я готов їхати, коли і як схочете, – тільки я бажав би був зробити се перед Новим роком, щоб мож було з Нов[им] роком пустити в світ газету. Ну, але сяк чи так – коби коли-небудь, бо тепер у нас дуже лихо, застій і криза на всіх. Самі наші люди не зможуть вдержати газети, хіба щоби була така, як «Praca», в півлиста на дві неділі, – ну, але в такій що ж написати? Правда, студенти наші з’їхались були з тою думкою, щоб зложити що-небудь грошей і почати роботу, – але приишлось таке, що сенат академічний майже нікого з них не увільнив від оплати, – значить те, що мали наладжене на газету, пішло в сенатську касу.
Для «Дрібн[ої] бібл[іотеки]», крім переводу «Довбні» Золя, у нас готові або готовляться ось які кавалки: із Бокля – «Попи і поступ в Іспанії»; із Леббока – «Початок релігії»; із Маркса – «Початок і зріст капіталістичної продукції» (передпослідній розділ «Капіталу»); із Енгельса – «Початок і теорія соціалізму» (виїмки з найновішої праці «Herrn Eugens Dühring. Umwälzung der Wissenschaft»; виїмки ті складають цілість – вихідна точка соц[іалістичної] теорії, очерк поглядів школи утопістів, Оуена, Сен-Сімона і Фур’є, а в кінці прехороший очерк теорії Маркса о капіталістичній продукції – без полемічних заміток); Павликів перевід «Бурі» Островського (вона йде позавтра тут на сцену); «Основи суспільної економії» (компіляція з Чернишевського, Мілля і Маркса); ладиться перевід Дрепера «Боротьба релігії з наукою»; готові переводи першого і другого тому «Ругонів» Золя.
Як бачите, статей досить готових, а між тим, як натепер, то годі навіть одну книжечку в 1 печ[атний] лист видати, – так усім тісно стало. Ждати приходиться аж до кінця марта, коли деякі з наших подістають стипендії та дещо зложать. Я тож не можу нічо робити, бо мушу впроголодь переводити мізерні комедії та драми для театру по 10 гульд[енів] за штуку, з котрих і так відтягають ми половину за довг до друкарні, – та й того зарібку ненадовго стане, і тре звичайно два місяці ходити, заким приймуть одну штуку і рішаться заплатити. Я тут живу, як кажуть, зовсім «на позиці».
На тім і кінчу. Будьте здорові!
Ваш Іван.
«Równość» маємо 1 н[оме]ра досить, може, є у Вас «Громада» І, II і III, то надішліть під перепаскою з по три прим[ірники], а також «Про хліборобство», як де земля, І і II і малого Шевч[енка], з по 10.
Прощавайте!
До Ф. К. Вовка
Грудень 1879 р. Львів	
Дорогий добродію!
Отсе я загутавсь з писанням, так що аж самому встидно. А тільки все-таки дещо вийшло й не по моїй вині. Листи Ваші одержав я аж в середу тамтого тижня, значить, звиш 10 день опісля того, як Ви їх вислали, тож і Ваша телеграма була ми зразу незрозумілою. Не знаю, чому ті листи так довго пролежали у нас на пошті. Сей час, скоро йно получив їх, повисилав, – з рекомендованого посилаю Вам рецепис.
Щодо Вашої справи з «Просвітою», то Ви, може, вже й получили звістку прямо від них, а як ні, то швидко получите.
Жаль, що ані ваша газета не виходить швидко, ані «Громада», ані у нас нічо. Наші українофіли кинулись тепер в політику. Те, що я писав в дописі, не збулося, бо замість одної часописі виходитиме від Нового року аж 4: «Діло», політична (угодова і безбарвна, себто «понад партіями стояча», contra «Слова»), «Правда», літературна, «Батьківщина», політ[ична], для люду (досі 6 н[оме]рів), і «Зоря», тож літературна, замість «Газети шкільної». Крім того, має виходити якась літературна в Станіславі під ред[акцією] Верхратського. Ось буде празник на Галицькій Русі!
А нам, бачу, прийдеться вдоволятись капаниною «Дріб[ної] біб[ліотеки]». Се дуже правда, що Ви замітили, що ліпше би було подавати статті чисто популярні, зрозумілі не то що своїм складом бесіди, але й складом самого предмета. Таких статей у нас і домагалися деякі наші сільські читачі. Отаке нам дайте, як «Про багатство та бідність», як «Нова віра» абощо. Ну, ми й радо друкували б такі речі, та де їх візьмеш, се раз, а друге й то, що на такі речі наші власті страх косо дивляться, і досі, як звісно, ні одна з них не пройшла ще не сконфіскована. Так ось задля тої пресії ми й думаємо до часу ограничитися на речі потяжчі, писані по-культурному, котрі би приступні були для шкільної молодежі та загалом для людей сяк-так розвинених, – такі речі, хоть і радикальніші, у нас легше пропустять. Впрочім, якби тільки ми мали й другі, популярніші статті, то й тих не відкинем.
Ось нині саме поступила в печатню 12-та книжечка, т. є. ІІІ-ій розділ «Довбні». 13-та вже майже готова, містить «Суспільно-політичні сторонництва в Німеччині» Шеля, стаття досить важко написана, та тільки ми дали її задля того, що в ній заміщені докладно програми німецьких соціал-демократів та Інтернаціоналу.
Лист з Кондратковським висилаю.
Прощайте! Здоровлю сердечно всіх товаришів!
Ів.