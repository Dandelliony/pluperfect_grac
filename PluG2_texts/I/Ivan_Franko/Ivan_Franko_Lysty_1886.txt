До Уляни Кравченко
1 січня 1886 р. Львів	Львів, д[ня] 1/1 1886
Дорога товаришко!
Лист Ваш і прекрасні вірші дістав і дуже Вам дякую за них. Жаль, що Ви в Лопатині не бачились з Коц[овським] і не розбалакалися з ним дещо трохи; він був би, може, трохи порадував Вас. У нас то зовсім не так кепсько йде, як Вам здається. Я просив уже, щоб Вам висилали «Зорю», бодай від першого н[оме]ра. В 1-ім н-рі годі мені помістити що-небудь з Ваших віршів, але надіюсь, що можна буде в другім. На святах, здається, буду в Болехові у Озаркевичів. Бажаю Вам щасливого Нового року, щасливішого, ніж був прожитий!
Стискаю Вашу руку.
Ваш Іван Франко.
До М. П. Драгоманова
4 січня 1886 р. Львів	Львів, д[ня] 4/1 1886
Ласкавий добродію!
За кавцією 15 з[лотих] р[инських] визичив я з бібліотеки Оссолінських для Вас Баронча на 4 тижні і посилаю Вам його під бандероллю. Надіюсь, що в 4 тижнях використаєте, що Вам буде треба.
Щодо «Зорі», то, з свого боку, радо згоджуюсь на те, щоб заявити її коаліційний і безтенденційний характер, і надіюсь, що й Кал[итовський] на те пристане. Що тикається Павлика, то трудність тут буде не з боку редакції, а з боку його самого. Поперед всього ніякої статті у нього готової нема. Робота його про читальні не то що не скінчена, але і не зачата, тільки що матеріал зібраний. Написав він був в літі щось ніби вступ до неї, але й сам опісля роздумав, що в світ пускати його не можна. Коли ж буде готова чи то повість, чи праця про читальні, я всіх старань доложу (і вже маю слово деяких других людей з ширшого комітету), що праця його буде поміщена і по можності гонорована.
Оце недавно я прочитав Вашу статтю в «Киевской старине». Жаль, що Ви, беручись до її писання, не сказали мені докладніше якої іменно книги з давніх театрів шукати, може б, можна було дещо найти. А то я ввійшов, мов сліпий до лісу, і не найшов нічого. Тепер, бачачи, чого Вам не стає, я, може, би й вишукав дещо. Незадовго візьмусь до перегляду давньої польської бібліографії Пшиленцького і рукописного каталога книжок Оссол[інеуму], та як що вишукаю, не забуду звістити Вас.
Бажаю Вам веселих свят і з надходячим Новим роком усього доброго і щасливого сповнення Ваших замислів.
Ваш Іван Франко.
До Олени Пчілки
4 січня 1886 р. Львів	
Ласкава пані!
Ваше оповідання, приложений до нього листочок і другий, наздогін висланий лист Ваш я дістав, усе разом, аж нині, д[ня] 4 січня, коли вже перший лист «Зорі» зложений. Дуже жаль, що так воно сталось, але я думаю, що оповідання зовсім сміло і без втрати своєї вартості може бути напечатане в другому номері. Та й то згори кажу Вам, що в однім н[оме]рі ціле не піде, а ледве чи ввійде й у двох. Ну, та мені воно тим приємніше, бо менш турботи о матеріал.
А за перший номер будьте ласкаві не гнівайтесь! Кілько з ним було у нас колотнечі та клопоту! Кожний свою сяку чи таку роботу тиче, і то непремінно до 1-го н-ра, а він усього обнімати буде 2 ½ листа, т.є. на белетристику випадає не більш одного листа. На тім однім листі прийшлось вдоволити стільки різних бажань, що годі було найти місце хоч би для Вашого прекрасного «Пророка». «Орла» редактор не захотів прийняти до 1-го номера; його, по моїй думці, треба б ще трохи ошліфувати, а зробити се без Вашого дозволу я не осмілюсь.
«Юдіта» Ваша вийшла трохи задовга, а замало натуральна. Не пригадую собі вже повісті в «письмі св[ятім]» о ній, але мені здається, що там вона якось інакше виглядає, навіть чи не вдова, мабуть. Сам сюжет, звісно, дуже цікавий і надається до вельми ефектної, реалістичної поеми.
А на закінчення ще про ту справу, котра Вам ні стій, ні пожди наробила деякого клопоту. Ви даремно приписуєте собі якусь вину в тій справі. Ніякої вини тут нема і не могло бути, бо нічого злого не сталося. Я не знаю, для чого б нам не поговорити при нагоді і о якім-небудь особистім ділі, і для чого б Ви мусили накладати на себе мовчання там, де йде о мою особисту справу, і особливо для чого б я, знаючи Вашу доброту, Ваш досвід і Вашу прихильність для мене, міг брати Вам за зле Вашу щиру бесіду навіть в такім делікатнім ділі?
Ні, ласкава пані, я зовсім ані крихіточки не маю жалю ні до Вас, ні до себе, що між нами зайшла така бесіда. Противно, ставши раз на таку дорогу, на котрій зовсім не бачу перед собою ясного шляху, а бачу тільки неозначену можність, під котрою може критися й цілковита неможність, я тільки можу бути вдячний для Вас, коли Ви схочете чи тепер, чи й на дальше допомогти мені своєю радою. Щоб Ви що-небудь рішучого мені сказали – сього я зовсім не вимагав від Вас, бо се й неможлива річ. Але коли будете могли і схочете що-небудь сказати, то будьте згори переконані, що кожну увагу Вашу прийму з сердечною подякою.
Бажаю Вам веселих свят і щасливого Нового року.
Ваш Іван Франко.
Б[рат] писав мені перед кількома днями, трохи воспрянув духом; згоджується писати в «Зорю», коли в ній буде й П[авли]к. Надіюсь, що все те якось ще полагодиться, хоч багато ще прийдеться видержати обопільного тріння. Прощайте!
І. Ф.
Не виславши нині лист, сідаю ввечір дописати Вам ще дещо. Якраз прочитав першу половину «Чаду» – дуже гарна, живо написана річ. Без найменшої зміни буде напечатана: перша половина в другім, а кінець у третім н-рі. І ще велике спасибі Вам за правопись. Ви перша й одинока з усіх українських писателів, що так докладно перейняли галицьку правопись, і тут, як і в многому ще дечому, я мушу подивляти Вас. От би Ви побачили, як не раз почне нашою правописсю гатити Кониський! Cyce Христе!
Мушу Вам сказати, що наші галицькі редактори великі прихильники і хвалителі Вашої музи, особливо ж Ваших оповідань, іменно за той свіжий тон і за ті ясні кольори, які світяться з кожної строчки Вашої – щоб Вашим же словом сказати «вельми зграбненької» прози. І справді, мов на свіжо розцвітаючій луці оддихаєш, так якось любо стає, читаючи Ваші оповідання, а коли де-не-де Ви й сатиру підпускаєте, то й вона така ж делікатна, мила та зграбна, мов та вода погожа в гарячу днину.
Але що одно велике діло в Ваших оповіданнях, важний поступ супроти всіх давніших наших писателів: Ви перші і досі одинокі виводите в українській мові правдиву, живу конверзацію освічених людей. Досі ми її ніде не бачили: ні у Нечуя, ні у Мирного, ні у Кониського. Всі вони дуже гарно вміють підхопити розмову селянську, але розмови освіченого товариства – годі. Недаром же поляки сказали про «Причепу», що навіть такого «вищого» товариства, як економи та офіціалісти, п. Нечуй не знає.
Ви перші і, як кажу, поки що одні тільки можете нам дати широкий роман на тлі соціально-політичних змагань і борб тої зароджуючоїся української інтелігенції, котрої такі живі зразки видно і в «Світлі», і в «Чаді». Впрочім, чому ж би «Світло» не мало вийти таким романом? Заснова його, по моїй думці, доволі широка, і сам проблем, який Ви собі поставили, вимагає виведення багато різнорідних типів.
Щиро бажаю, щоб Ваше «Світло» стало справдешнім світлом в нашій літературі, і заразом прошу Вас: не теряючи часу на псалми, котрих нізачим і печатати, пишіть засвіже свій роман! І хто се нараяв Вам псалми перекладати? Хіба не досить їх у нас переклали? І Шевченко, і Куліш, і Максимович. А дослівний переклад мусить зовсім не так виглядати. Найближчий переклад псалмів, який мусить появитися на нашій мові, повинен бути не тільки дослівний прозовий, але заразом критичний, мусить показати їх хронологію, теологічні, етичні й соціальні погляди їх авторів. Та коли-то появиться він у нас?
Що діється з Вашими перекладами древніх класиків? Я чув, що Ви працювали щось над Гонером, і дуже був цікавий на ту роботу, хоч, звісно, цікавий цікавістю, а не тим теплим інтересом, яким цікавий, напр., на продовження «Світла». Признаюсь Вам, що проба Вашого перекладу з Овідія (Пігмаліон) мені зовсім не подобалась, то я й боявсь, щоб Ви не потратили лишньої праці над Гомером, на котрого зовсім удачний переклад у нас ще, мабуть, час не прийшов. Впрочім побачимо, що покаже п. Ніщинський: він один до сього діла у нас спосібний, коли б тільки трохи вірніше держався оригіналу і не давав нам «українізованого» Гомера, так, як дав українізованого Софокла. Впрочім, переклад «Навзікаї» в «Ниві» в тім згляді – поступ супроти «Антігони».
О[тець] Ом[елян] Огоновський, що тепер у «Зорі» починає печатати свою нужденну історію літератури, просить Вас через мене прислати йому важніші дані з Вашого життя.
Отсе і все. Надокучив же я Вам своїм балаканням! Та що, коли чоловік знає, що не поб’ють, то й балакає, а бумага терпелива. А колись, коли приведе бог побачитись, то вже так за когось сховаюся, що хоч і схочете побити, то не досягнете. Кланяюсь Вам.
Іва.
До М. П. Драгоманова
9 січня 1886 р. Львів	Львів, д[ня] 9/1 1886
Ласкавий добродію!
Отсе дістав Ваш лист з д[ня] 2 січня і спішу відписати Вам на нього. Даром Ви лякаєтесь, щоб я не нашкодив Вам своїми листами, писаними Вас ради в Росію. Щодо Вашої сестри, то не потребую, здається, і казати Вам, як високо я поважаю її. А вважав я конечним послать їй виписку з Вашого листа ось чому.
1) Без потреби кинулась вона видавати Гоголя «Вечорниці», котрих перший випуск напечатаний і, певно, піде на макулатуру, бо повістки, в нім поміщені, одно, що трохи вже застарілі, а друге, що були й по кілька разів уже переводжені і печатані у нас. А на те видання заслала вона П[авли]кові 70 руб., котрі той повернув на свою потребу, надіючись сплатити друкарню з розпродажі, – тепер же, після його арешту, сестра мусить платити другий раз.
2) Так само без потреби обіщалась вона Кобринській, що заходиться біля жіночого альманаху, покрити з своїх грошей половину коштів видання, коли те видання обіймати буде 24 листи, – а се значить напевно не менш яких-небудь 300 руб. От я й післав їй виписочку з Вашого листа, щоб нагадати стару приказку: Erst die Menschlichkeit, dann die Kunst.
Щодо Тр[егубова] і Ан[тоновича], то я поступив, надіюсь, доволі оглядно. Лист до А[нтоновича] послав через руки Тр. в передачу і в листі тім пригадав йому обіцянку написати статейку для «Зорі», при тім згадав, що в справі ученого Кузьмичевського пишу Тр., котрий йому дещо скаже. І більш нічого. А Тр-ву я також написав коротко: виписав з Вашого листа уступи, доторкаючі його, А., громади, «К[иевской] ст[арины]» і Петерб[урга], і сказав, нехай з того те скаже А-у, що вважатиме відповідним. Нині я одержав від нього листок, з котрого переписую Вам інтересуючий Вас уступець:
«Гірко читати Вашого листа про п. Кузьм[ичевського], але нічогісінько не зробиш, в ред[акції] «Стар[ины] сказано, що сими днями заслали йому гонорар на руки Белея, з котрим редактор зводив рахунки за пренумерантів. Друга стаття чи й попаде на цей місяць, а піде на лютий, тоді, казали, зашлють гонорар. Що ж до тих робіт, що лежать у Петерб., то розпитаюсь, чи не можна чим запомогти».
З «Зорею» діло починає повертатись ліпше, ніж я думав. Калит[овський] прямо сказав мені, що ціла редакція – ми два, і що ми урадимо, те й буде зроблено, а тільки в разі нашої незгоди скликатимемо широкий комітет. Я вже дещо писав Вам про Кал. По думках він чоловік зовсім недалекий, та все-таки характер хоч слабенький, але чистий, а разом бодай настільки критично вироблений, що одним непривичним словом його не налякаєш, і потрафить розличити добру роботу від набору фраз, чого ніколи не потрафив ані Парт[ицький], ані Подол[инський]. Він показує велику охоту зробити «Зорю» серйознішим виданням, ніж яким зробили її Парт. і Подол. Я турнув його до роботи над рукописами Оссол[інеуму], дотикаючими історії Галичини при кінці XVIII в. Мені здається, що з ним можна буде зробити дещо більше, ніж робилось досі в «Зорі», а принаймні подати в ній багато матеріалу для дальшої роботи.
Побіч такого матеріалу (по історії літератури, освіти і економічного побиту) я бажав подати дещо й етнографічного матеріалу і поклав надії на Вас. Звісно, я зроблю все, що Ви вважаєте потрібним «для дезинфекції», предложу лист Ваш Кал-му, чи згодиться випечатати. Та тільки я не знаю, як обіч сього бути з Вашим попереднім сказанням, що відступите від свого домагання щодо листа, коли «Зоря» стане виданням коаліційним і напечатає праці П-ка. Я вже написав Вам, що такому оборотові діла не бачу ніякої перепони, окрім хіба тої, що у П-ка ніякої праці готової нема. Але скоро буде і покажеться підходящою, то ми зовсім нелицеприятно і з підписом напечатаємо. Коли б Ви могли стояти на тому слові, з добавкою до нього ще й обіщаної мною примітки до рецензії на «Політ[ичні] пісні», то воно було б, може, й краще.
Бо чи та дезинфекція, на котрій Ви так встоюєте, буде справдешньою дезинфекцією, чи, може, викличе тільки ще більше роздразнення, не доходячи до тих людей, для котрих повинна б дійти, і чи не утруднить хоч тої малесенької поступової роботи, яка, може б, могла тепер при «Зорі» зачатися? Про П-ка тільки й чути, що перед святами його і сестру його суджено в Коломиї, – але який вислідок суду – досі ще не знаю. Не знаю також, де він тепер, а то послав би йому дещо грошей, котрі на днях для нього одержав.
Огоновський у «Зорі» переробляє цілковиту статтю з енциклопедії, а властиво дає «Коротку історію літератури». Що вона вийде лико, се всі ми знаємо; оскільки буду міг і знав, буду старатись не перепускати хоч грубших помилок; ну, та при дуже малесенькім знанні моїм о давній і новій укр[аїнській] літературі не багато на себе вповаю. А Ог. професор університ[ету], і фірма така, що може сам за себе одвічати, то нехай і пише, й одвічає.
Те саме скажу й про Целевича. Трудно ж редактору до кожної чужої, а ще по спеціальності далекої від нього праці, наводити справки. Звісно, що знаю, на те й увагу зверну. Впрочім, Целевич хоч тим цінний (як самі кажете), що дає документи. Нехай дає; другі й того не дають.
Щедрівки напечатав я на усильну просьбу самого вчителя, котрий обіщавсь, що заохочені тим способом дівчата й парубки в Рудні списуватимуть більше пісень, казок і проч.
Чи дістали Ви мій лист і Баронча? Дуже б я бажав, щоб Ви могли швидко його використати та щоб я міг віддати його і відобрати кавцію, – хоч, звісно, не налягаю на Вас наступом.
Щиро поздоровляю Вас.
Ваш Іван Франко.
До Б. С. Познанського
10 січня 1886 р. Львів	Львів, д[ня] 10/1 1886, улиця Ліндого, № 3
Високоповажний добродію!
Пересилаючи Вам проспект редагованої мною від початку сього (1886-го) року літературно-наукової часописі «Зоря», за порадою деяких світлих українців удаюсь до Вас з просьбою запомагати її своїми цінними працями і своєю світлою порадою. Ім’я Ваше ще від часів «Основи» добре пам’ятне нам, галичанам, а й недавня праця Ваша в «Киевской старине» показала нам довідно, якого щирого патріота і світлого робітника має в Вас Україна. Не погордуйте ж, ласкавий добродію, отсими запросинами, походячими від людей хоч і молодшої генерації, але вміючих цінити кожне щире та розумне слово, кожне праведне змагання.
Як для часописі літературно-наукової для «Зорі» особливо цікаві були б Ваші споминки про духовне, літературне та наукове життя на Україні і його діячів, більше чи менше звісних, а також Ваші думки о біжучих питаннях, доторкаючих розвою нашої літератури та стану нашої інтелігенції на Україні. Про все те Ви, ласкавий добродію, багато могли б сказати цікавого і для нас, молодих, хосенного.
Засилаючи Вам щире помагайбіг, остаюсь глибоко поважаючий Вас
Іван Франко.
До О. Ф. Хоружинської
10 січня 1886 р. Львів	10.І.1886
Дорога Олічка!
Ну та й спасибі же богу великому, іже отверзе уста Ваша і направи руку Вашу написати мені таке гарне письмо! З нього я довільно переконався, що Ви не зовсім вправі говорити, що через кореспонденцію не можна пізнати чоловіка. Ще кілька таких листочків, а я пізнаю Вас достаточно з різних боків, а Ви мене тим більше. Ось візьміть хоч би мій послідній лист. Здається, що ані Є[лисей] К[іпріянович], ані я сам, ані ніхто другий не міг би дати Вам належного виображення о тім, яка у мене духовна фізіономія тоді, коли мене почне мучити хандра, почуття самоти на світі та безучасності людей. Із стану понурого отупіння я переходжу тоді в порив до рівно безмисного ходження, блукання аж до цілковитої утоми, по чім починається болюща праця мислі.
Та не в тім головна біда, а в тім, що до тої мислі домішується величезна доля фантастичного, так що в таких разах трачу перспективу і підстасовую аргументи, а все в тій цілі, щоб тільки ще дужче мучити себе. Одно живе, приязне слово могло б мене не раз вивести з того поганого стану, ну, та се вже така привілегія холостого життя, що іменно такого слова ніколи не почуєш. От і не дай боже в таку пору підвернутись кому-небудь далекому, котрий хоч яку-небудь дасть причину, щоб можна вилити на нього те, що на серці накипіло!
От для того я так просив і прошу Вас писати мені частіше. А змістом своїх листів Ви зовсім не стісняйтесь, пишіть так і о тім, як і о чім говорили б не кажу вже зо мною, а з ким-небудь із своїх знакомих. Пишіть не конче о собі – я знаю, що се для кожного чоловіка, а особливо для дівчини, конфузливо – пишіть о своїх курсах, о товаришках, особливо о тих, котрих я знаю: о Доброграєвій (в котрій тут один наш чоловічок закохався – але се секрет!!), о Єгуповій, котрій я рад би написати дещо, та не знаю адреса, о Максимовичці, о Альбрант – ну, і о кім ще хочете, не забуваючи, звісно, й про археологію Мельн[ик]. Гай, гай, боже мій, та коли б Ви тільки хотіли, то знайшли б доволі предметів, а що мене інтересує кожне слово, Вами написане, се я вже казав Вам.
Ви кажете, що Ваше серце і досі мовчить: жаль дуже, що я про себе не можу сього сказати. Коли вже не за що друге, то за отсей Ваш листок я мусив хоч крихітку полюбити Вас. Після такого доволі грубого подразнення з моєї сторони показалась мені Ваша щира і ясна душа в гарнім світлі. Раз рішившись іти зо мною в незвісну дорогу, Ви не почуваєте й сумнівів ніяких, хоч знаєте згори, що дорога та трудна. І се не для того, щоб Ви опрометчиво рішились (Ви помиляєтесь, твердячи, що я сам Вам те указую; я коли й писав о опрометчивость то писав гіпотетично, в формі питання), а для того, що ціла істота Ваша туди звернулась. Та тільки ж Ви кажете, що серце Ваше мовчить?..
Ні, дорога Олічка, я знаю, що Ви добре роздумали свій крок і щиро бажаю, щоб Вам ніколи не довелось жалувати його з моєї причини. Гарно се Ви сказали, що при спільному житті «известная доля уступчивости» – найкращий спосіб приноровитися до себе. Се зовсім і мій погляд, і в тім згляді я перейшов уже таку школу в житті, що не много, мабуть, буду міг від Вас нового навчитися.
А се хіба в Вашім листі не інтересна, чисто жіноча логіка, коли Ви спочатку виказуєте, що наші погляди розходяться, далі показуєте, в як многих зглядах ми сходимось, а кінчите тим, що, мовляв, розійдемося зовсім і даймо собі спокій. «Ex, женщини, женщини!» – сказав десь-то Шекспір, і велику правду оказав. Ну, невже ж таки розходитися? І для чого? Що Ви мені не нав’язиваєтесь, се річ зовсім очевидна: в моїм листі я боявся зовсім противно, щоб не вийшло так, що я Вам нав’язуюсь. А так, сестричко, не годиться перевертати кота хвостомі Що Ви мене не удержуєте, се я також виджу і іменно бажав би, щоб Ви трохи більше мене удержували.
Ну, скажіть-бо, будьте ласкаві, що се за заслуга перед богом, давши чоловікові слово, сказати опісля: я тебе не удержую – розходьмося! І такими словами відповісти іменно на його жалоби за полишування без одвіта його писем! Розходьмося! А коли мені не хочеться! І я зовсім не в тій цілі півроку надумувався писати до Вас, щоб по двох листах розходитися! Я Вас не удержу! А коли ж бо мені іменно хочеться, щоб Ви мене трохи старались придержати. А коли Ви не хочете, то скажіть виразно: я не хочу. Але сього я з Вашого листа не міг вичитати, значиться, можу сміло сказати, що й Вам розриву не хочеться. Впрочім, хто його знає. Тр[егубов] доносить мені, що якась «дівчина розказувала йому, що я маю в червні приїхати до Києва». Може, тота недобра дівчина аж тоді, на самім порозі стрітить мене і огорошить такими словами: «Напрасно пожаловать изволили» (бо вона по-українськи, мабуть, і говорити не вміє!). «От що мене, мамцю, пече, от що мене мучить», – як каже наша народна пісня.
А знаєте, мені дуже б бажалось, щоб Ви не самі покинули Україну і емігрували в Галичину, а в якій добрій кумпанії. От, приміром, гарно б було, коли б товаришка Ваша Доброграєва також надумалась та перемандрувала в Галичину, хоч би рука об руку з тим чоловічком, про котрого я згадував! Се мій добрий приятель, і ми могли б устроїти собі життя дуже гарно в товаристві. Я надіюсь, що він приїде зо мною разом до Києва і попрошу його замість мене перетанцювати з Вами, що звичай велить, бо я сам до танцю, як віл до карети. Але господи, я говорю Вам усякі такі секрети, не знаючи, навіть, чи можна Вам говорити які-небудь секрети, т. є. чи вмієте Ви мовчати?
А невралгія Ваша таки доволі турбує мене. Скажіть, будьте ласка, з чого се у Вас пішло, чи часто буває, як довго триває, чи і як лічитесь і що кажуть Вам лікарі? Опишіть Ваш стан під час такої слабості, що її спроваджує, що зміцнює, а що усуває? Невже Крим таки нічого не поміг Вам, чи, може, тепер які осібні причини погіршили стан Вашого здоровля?
Та досить сеї мови! Розбалакався я з Вами і мусив уже занудити Вас, особливо знаючи, що серце Ваше мовчить при моїх словах, а без серця то й очі ледве можуть розібрати моє письмо. Та ні, ще одно таки мушу сказати і, хоч хотів би Вам на прощання сказати добре слово, то, їй-богу, не можу. Що се у Вас за звичай такий давати карточку, прислану для Вас під залог, чи що, Єл[исею] К[іпріяновичу]? Чи я для нього її послав? З якої статі Ви совістились держати її у себе? Чи гидко Вам на неї дивитися, чи що – і придумати не можу. Не хочете або не можете мені прислати своєї – ну, бог з Вами, і не шліть. Але що за те має одвічати моя карточка в аресті у Є. К.? Ну, бачите, отак би чоловік не хотів гніватись на Вас, а мусить.
А знаєте, тут уже деякі люди з України поздоровляють мене як жениха. Цікавий таки і у Вас народець буває, нічого сказати.
Прилагаю листочок до Є. К. А про свята в Галичині Ви маєте трохи чудне поняття. Вони у нас обходяться по тому самому календарю, що і у Вас. Я проводив їх в Болехові, у тої самої пані Кобринської, що писала до Вас як до літератора. Стискаю Вашу руку.
Ваш Іван.
До Б. Д. Грінченка
18 січня 1886 р. Львів	Галичина, Львів, ул. Ліндого, н[омер] 3.
Д[ня] 18/І 1886
Високоповажаний добродію!
Недавно прийнявши головне сотрудництво в «Зорі», я дістав до рук і Ваш лист ще з 27.XI і спішу відповісти Вам на нього. Поперед всього перепрошую Вас, що бувший редактор так довго Вам не відповідав і що не сповнив своєї обіцянки – напечатати Ваші праці, котрі й досі у нього лежать і котрі я постараюсь одібрати.
Не знаю, чи одержали Ви проспект «Зорі» з нового року, – на всякий случай посилаю Вам його. З нього можете побачити, що найщиріше бажання нової редакції «Зорі» єсть іменно зробити часопись нашу галицько-українською, а навіть, коли можна, то й українсько-галицькою. Ми просили і просимо всіх прихильників нашого рідного слова запомагати «Зорю» своїми працями і згори признаємо, що на полі белетристики радо уступаємо первенство українцям. Се Ви можете побачити і з минувшого року «Зорі», де українських белетристичних праць було далеко більше, ніж галицьких; так само мусить бути й тепер.
Тільки ж між давнішою редакцією (пана Парт[ицького]) а новою єсть та різниця, що коли давніша ред[акція] містила укр[аїнські] твори по неволі, не маючи галицьких, хоч нужденних, і вважала «Зорю» газетою спеціально галицькою, ми свідомо бажаємо дати перед українцям, бажаємо, чим можемо, запомогти їх змагання, бажаємо зробити з «Зорі» орган загальноукраїнської мислі і роботи. Чи і накілько нам се удасться, залежати буде від многих обставин, а в великій мірі від тих праць, якими запоможуть нас українці.
Та тільки ж при тім прошу Вас не забувати об тім, що «Зоря» – часопись малесенька і хоч стоїть на власних ногах, та то, по-вашому, фінансово дуже нікчемно, так що гонорару майже ніякого платити не може. Так само стоїть діло і з печатаниям перекладів. Ну, скажіть, будьте ласкаві, де ми можемо напечатати хоч би «Сагайдачного»? Він у нас потягнувся б цілий рік, значиться, цілий рік домашня (галицька й українська) продукція мусила б покласти паузу. Воно б то не раз можна б і на те зважитись, коли б ішло о напечатання переводного твору перворядної стійності, а «Сагайдачний» хіба що таке? То само скажу про тургенєвські речі. Деякі кращі з них були у нас печатані, а всіх вкупі печатати в «Зорі» нема ані місця, ані інтересу.
Коли не помиляюсь, Ви заслали колись до п. Парт. початок перекладу Спенсерового «Виховання». І тут скажу: переклади наукових речей для нас дуже пожадані, але наукові книги в «Зорі» печататись не можуть. Нам пожадані дрібні монографії, котрі би в 2 – 3 номерах кінчилися. В Ваших журналах багато таких речей, от би вибрали дещо трактуюче о загальніших питаннях чи то з наук природних, з соціології або етнології. Я вкажу хоч би такі монографійки, як Брандта «Животный индивидуум» («Вест[ник] Евр[опы], 1877, кн. II), як Веселовського «Сравнительная мифология и ее метод» («Вест. Евр.», 1873, кн. X), як Спенсера «Происхождение суеверий» («Знание», 1875, н. 4). Тих книг у нас нема, а то ми б самі поперекладали сі праці – а коли Ви се зробите, ми дуже радо їх напечатаємо.
Взагалі між дрібними ессе Спенсера, популярними лекціями Гекслі, Тіндаля можна знайти багато прекрасного і інтересного для широкого загалу, а при тім доволі короткого і відповідного для «Зорі». Звісно, не потребую й додавати, що наукові розправи оригінальні, особливо по укра[їнській] історії, будуть нам завсігди дуже пожадані. Чи не міг би хто у вас зробити доброго резюме з праць Лазаревського про побит лівобічного селянства? Праці ті (я їх не читав і не бачив) мають бути багаті цікавими фактами, але тенденційні. От стоїло б фактами покористуватися! Мені здається, що до такої праці д. Шиманов був би дуже спосібний, а у нас про лівобережне селянство ніхто нічогісінько не знає.
У мене ще з матеріалів пок[ійного] «Світу» є декілька віршів Ів. Перекотиполя, з них деякі дуже гарні, і я напечатав би їх в «Зорі», та вагуюсь, не маючи до того уповажнення від автора. Коли се вірші Ваші або якого Вашого знакомого (так мені щось здається), то напишіть, чи можна їх печатати.
Стискаючи Вашу руку, остаюсь щиро поважаючий Вас.
Іван Франко.
До О. Ф. Хоружинської
18 січня 1886 р. Львів	Д[ня] 18.І 1886
Дорога Олічка!
Знаючи з досвіду, що доконче треба моїх двох листів до Вас, щоб Ви написали мені один, а бажаючи мати від Вас хоч кілька слів, користаю з спосібності, що мушу написати до Є[лисея] К[іпріяновича], і посилаю через Ваші руки листок до нього. Дуже б я бажав мати Вашу карточку, та боюсь просити, щоб Ви не прогнівались або що.
І загалом при всіх моїх убиваючих заняттях і гризотах частенько-таки думкою літаю на Фундуклеєвськую ул. і представляю собі, як певна мала осібка гнівно махає рукою і каже: «Ну, побила мене лиха година та нещаслива! Нав’язався чоловік, пиши йому, та й пиши! І що я йому писатиму!» – Та ну, Олічка, може, воно трохи і так, що я Вам не даю покою, але все-таки, щоб Ви крихітку рушили мозгом і написали мені хоч такий банальний листок, як отой мій до Вас, щоб, знаєте, пам’ять не гибла. Чи, може, Ви, помимо мого листа стоїте ще на своїм «розійдемся»? Ні, Олічка, так-таки візьміть і напишіть!
Ваш Іван.
До М. П. Драгоманова
18 січня 1886 р. Львів	Львів, д[ня] 18/І 1886
Ласкавий добродію!
Отсе що одержав Ваш лист і спішу відповісти Вам. З Києва від Тр[егубо]ва передаю Вам ось що: з «Київської старини» гроші вислав Вам Б[еле]й, ну, та й гонорар же такий, що справді аж смішно, як подумати, кільки роботи стоїла Вас стаття! З Петербурга Тр. довідався, що статті Ваші там будуть надруковані, а поки що відтіль буде заслано Вам 300 руб.; розказують також, що надіятись на сотрудництво в петерб[урзьких] часописах дуже трудно, всі там бояться після краху «Отеч[ественных] зап[исок]».
Хіба, може, так робить, як зроблено з остатньою статтею – себто посилати через моє посередництво. Я, звісно, радо згоджуюсь і пишу про те Тр-ву. Про справу Вашого листа я перебалакаю з Калит[овським] ще раз (від нього ж я й одержав його) і надіюсь, що в другім номері ми помістимо його бодай в такій формі, як помістили в першім заявления Ор. Левицького. Так само скажу йому, щоб сам написав до Вас і до д. Вовка про сотрудництво, хоч властиво вся така переписка зложена на мене.
П[авли]к увільнений в Коломиї і ладиться приїхати з сестрою до Львова. Чи і яку можна буде наразі найти для нього роботу – не знаю.
З своїх книжок я передав Ок[уневськ]ому для Вас Кольберга «Pokucie» (два томи в однім), «Mazowsze» один том неоправл[ений] (тепер вийшов другий), «Lud» один том неопр[авлений] і Kraussa два томи. Я зовсім не налягаю на те, щоб Ви швидко мені присилали їх. Інтересна тут річ з збірником «Podania polskie, ruskie i litewskie» Лукіяна Семенського; в жодній бібліотеці не можна його найти, – з Оссолінеум його украдено, якийсь пан, мабуть, чи не Потоцький, на котрого родину там приписані якісь скандали, виловлює і нищить усі екземпляри.
Отсе і все. Щиро кланяюсь Вам.
Ваш Іван Франко.
До Б. С. Познанського
24 січня 1886 р. Львів	Львів, д[ня] 24 н[ового] с[тилю] січня 1886. Улиця Ліндого, ч[исло] 3
Високоповажний добродію!
Велику радість вчинив мені Ваш ласкавий лист, а надто ще й прилога такого прекрасного вірша, за котрий я в імені цілої публіки щиро Вам дякую. Вірш я поміщую зараз же в другому номері «Зорі».
На Ваші запитання відповідаю ось що: в проспекті заповіджений роман справді Анатолія Свидницького, а з біографії його вийшов пшик: обіцяно, та не дано, так що в первому н[оме]рі я дав тільки примітку, списану по тим фактикам, які мені передали пп. Антонович і Драгоманов. Тож незвичайно втішивсь я, почувши, що Ви знаєте більше подробиць про життя сього талановитого, а нещасливого писателя, і прошу Вас зробити ласку і розказати їх для «Зорі». Перший н-р коли Вам досі не висланий, то я попрошу вислати зараз-таки завтра, от Ви й побачите, що я написав і чи не наробив помилок.
А з Руданським у нас теж не краще. Він помер уже трохи не десять літ тому назад, і разом з його смертю загули й його твори. «Іліада» лежала у Львові, відтак узяли її до Києва, і де опинилася – святий знає. «Війна жаб з мишами» є в Києві, і я з трудом випросив із неї копію. А торік розказував Ніщинський, що сам мав у руках два томи його рукописних творів, а де вони – бог знає. Кажуть, що один у Івана Рудченка. А про життєпис сього талановитого писателя також ніхто не подумав. Їй-богу, сором нам, що так занедбуємо пам’ять людей заслужених, хоч і так їх не много маємо. Коли б ласка Ваша, шановний добродію, розказати свої споминки про декого з таких людей 60-х років, велике спасибі сказала б Вам історія.
Прийміть, ласкавий добродію, сердечний привіт і щире поздоровлення від вельми Вас поважаючого
Івана Франка.
До М. П. Драгоманова
2 лютого 1886 р. Львів	Львів, д[ня] 2/II 1886
Дорогий добродію!
Не знаю, чи дійшов уже Вас другий н[оме]р «Зорі», в котрім хоч сяк-так напечатано про Ваш протест против напечатання в «Зорі» замітки. Номер той опізнивсь задля конфіскати, а конфіскований був за афоризми Федоровича.
Редакція задумала святкувати 25-ті роковини смерті Шевченка ювілейним номером, посвяченим пам’яті Шевченка, його творам, життю і т. ін. Знаючи, що у всяких справах, дотинаючих нашої літератури, Ви один з найкомпетентніших людей, а спеціально про Шевченка знаєте більше других, я удаюсь до Вас з просьбою допомогти нам, коли ласка Ваша, до видання такого номера, допомогти і порадою, і працею. Звісно, трудно нам на те числити, щоб ми могли подати який новий матеріал, нові, не звісні досі твори Шевченка; ішло б бодай о те, щоб подати які небезвартісні причинки до пояснення його творів і їх народного та літературного значення. Я написав отсе до Києва, але на всякий случай пишу й Вам, що дуже пожадана річ була б зладити два критичні зводи: погляди на Шевченка москалів і поляків. За поляків у разі потреби міг би я взятись, а хто візьметься за москалів, коли Ви сього не зробите, – не знаю. В Києві мені о чімсь подібнім говорив Михальчук, та він, мабуть, не зробить.
Так от Вам і просьба моя: зробіть таку річ, хоч би коротенько, а коли Вам неможливо, абощо, то порадьте, до кого б ударитись. Впрочім, коли б Вам не можна було сеї речі зробити, а можна що-небудь іншого, – то зробіть, що зможете.
Звісно, печатати мусимо з підписом одних Ваших ініціалів, – як довго «Зоря» іде в Росію. Має вона там досі до 60 предплатників, та й то самих найкращих, а знов в Росії тепер новий трус на нас пішов: «Ділу» вже заборонили вступ. Та для «Діла» ся заборона не така тяжка, як була б для «Зорі», се значило б розірвати послідню нитку, що нас в’яже з Україною.
Ожидаю скорої присилки Баронча, бо у мене тепер на копійки велика посуха, а віддача Бар[онча] значить для мене відобрання кавції 15 з[лотих] р[инських].
Павлик уже у Львові, він досить здоров, лиш одно те нещастя, що грошей не має і що наскочив на таку пору, коли й я зовсім голий та ще в довгах. Подвійне нещастя, що роботи собі ніякої знайти не може. Я вже й сам не знаю, як йому запомогти.
Щиро кланяюсь Вам.
Ваш Іван Франко.
До М. П. Драгоманова
Поч. лютого 1886 р. Львів	
Ласкавий добродію!
Шлю Вам від київських людей 200 руб. і лист, а від молодих – програмку з просьбою:
1) на лист відписати якнайшвидше на моє ім’я;
2) на програмку поробити свої уваги і заслати по звісному Вам адресу в Петербург, а також, коли можна, копію тих самих уваг заслати на моє ім’я для пересилки в Київ.
Баронча одібрав і віддав, коли треба буде, знов визичу. Щиро Вам кланяюсь. Лист Ваш вчора також дістав
Ваш Іван Фр.
До М. П. Драгоманова
8 лютого 1886 р. Львів	Львів, д[ня] 8.II 1886
Ласкавий добродію!
До письма товариша З. прилучую і свій листок і прошу Вас прислати ті книги, що тут виписані на карточці, по одному екземпляру кожду, а крім того, ще по два або й більше екземплярів «Нових українських пісень», «Историч[еской] Польши» і «Волів».
Говорить товариш, що добре було б, якби Ви [висилали] по одному екземпляру всяких своїх видань у всі російські університети, се й приписую на його бажання.
Книжки шліть на моє ім’я, під бандероллю, рекомендовані, і не всі одного дня, а так щодня по частині.
Дуже я тепер розірваний; то й не пишу більше, а на днях, як трохи зберусь з мислями, то й напишу більше.
Остаюсь з поважанням.
Ваш Іван Франко.
До М. П. Драгоманова
8 лютого 1886 р. Львів	
Ласкавий добродію!
Шлю гроші з рук того ж товариша, що й лист нині висланий, 250 карб. передачі, а 10 за книжки, про котрі в листі написано.
Приятелі Ваші, від котрих я вислав Вам перед трьома днями листа, полишили у мене для Вас деякі книги й ноти Лис[енка] (а іменно ілюстровані «Гайдамаки» і Молчановського «Очерк известий о Подольской земле»), сими днями їх і зашлю.
Ваш Іван Франко.
До М. П. Драгоманова
10 лютого 1886 р. Львів	Львів, д[ня] 10/ІІ 1886
Ласкавий добродію!
Вчора одержав Ваш лист і дуже посумував, прочитавши його. Невже таки ані крихітки доброї волі Ви в «Зорі» не бачите? Невже таки самі тільки мастодонти в Україні і Галичині її читають? Правда, я й сам чую, як далеко їй до того, щоб не то бути більш, але хоч би на стільки європейською, як російські журнали, та, з другого боку, подумайте, яким чудом можна се зробити, коли ніхто, крім Кониських та Ільницьких не пише до неї, коли найбільш європейські українофіли лякаються навіть названня в ній свого ім’я?
Пишете Ви саркастично, що «Др[агоман]ов дурень», хоч, може, «с другой стороны», себто, що вдався в яке-небудь діло з такими дурнями, як редактори «Зорі», – але поставте себе на хвилю в шкуру хоч одного з тих редакторів, Вашого покірного слуги, то й побачите, що тут одуріти зовсім не так тяжко. От хоч би й само заявления о Вашім протесті, – кільки прикрості, і унижень, і гризоти воно мені принесло! І звісно, вийшло не те, що повинно було вийти, хоч я робив, що тільки міг.
З П[авли]ком діло буде доволі трудне. Ланге печатати в «Зорі» не можна вже хоча б для того, що заповнив би цілий річник, а тут йдуть такі дві обширні речі, як «Люборацькі» і «Історія літератури», котра потягнеться весь рік. А про Тілле, мабуть, і говорити нічого, бо не напечатають. Далеко краще було б, якби Павлик скінчив свій роман, котрий міг би піти по «Люборацьких», і якби дав роботу про читальні до «Зорі», замість видавати її без грошей осібною книгою. Жаль тільки, що ані роману, ані «Читалень» він не скінчив і не кінчить, а поки не буде цілої роботи, жодна редакція не прийме.
За дані про Руданського дуже Вам дякую і при нагоді позволю собі скористати з них так, як скористав із даних про Свидницького (кінцева приписка в нотці про Св[идницького] не моя, а Калитовського, але я мусив долучити її до свого тексту!).
А про Вашу конференцію про легенди що Вам сказати? Після всього того, що Ви сказали в своїм листі нащот «Зорі», я не смію просити Вас, щоб Ви прислали її для «Зорі», хоч можу запевнити Вас, що коли розправа зовсім наукова і без алюзій до тутешніх політичних і релігійних відносин (вроді тих розправ, які Ви печатаете в Росії), то вона буде напечатана без жодної зміни і з підписом чи то Кузьмич[евський], чи М. Д. Та тільки, як кажу, сумніваюся, чи схочете мати на будуще ще яке-небудь діло з такою мастодонтською часописсю, то й боюсь виразно просити Вас.
Та й з якої рації міг би я просити Вас о що-небудь, коли Ви в посліднім листі прямо-таки вагуєтесь, чи признавати мене за чоловіка, чи за скотину, з котрою й балакати не стоїть. «А впрочім – навіщо я це все пишу Вам?» – запитуєте Ви себе самого, немовби жалкуючи, що потратили дармо папір і чорнило.
Що ж, ласкавий добродію, – хоч і як я дорожу Вашим судом о кожній справі, Вашою порадою і кожним Вашим словом, – але я не думаю набиватись Вам, і коли Ви міркуєте, що не стоїть зо мною балакати, то й не балакайте. Певно, що мені цікаво було б взнати, для чого іменно не стоїть зо мною балакати, ну, та тут уже Ваша воля сказати мені мотиви Вашого осуду або не сказати.
Кланяюсь Вам і засилаю щире поздоровлення Вам і Вашій сім’ї.
Ваш Іван Франко.
До М. П. Драгоманова
14 лютого 1886 р. Львів	Львів, д[ня] 14/II 1886
Ласкавий добродію!
На лист Ваш, одержаний сьогодні, зараз же одповідаю, що знаю. Перші гроші (200 руб.) привезла сюди жінка Трегубова, вона ж привезла й лист, і програму. Тільки ж лист од інших людей, а програма од інших. Програма, як ви, може, й замітили, писана рукою тої ж баришні, що переписувалась з Вами вліті зі Львова. Від тої ж баришні був приложений листок до мене з просьбою переслати Вам програму, не читавши, і передати ту просьбу, яку я Вам дословно й передав. Більш ні об чім не знаю.
Рівночасно з Трегубовою приїхав сюди ще один чоловічок, Прихильний, і від нього я переслав Вам 260 руб. і лист, на котрий він жде одповіді у Львові. Прочитавши се все, Ви і розбирайтесь. Для Вашої інформації додам хіба те, що петербуржець, котрий восени побував у Львові й писав до Вас, мабуть, пропав десь, бо лист мій, писаний до нього по даному ним адресу, – вернувсь назад до Львова.
Трегубова вже вернула в Київ, – книжки для Вас покинула у мене («Гайдамаки» і Молчановського), а не вислав я їх Вам за біганиною та всякими клопотами. Вишлю якнайшвидше. З листами зробіть так: на лист перший (трегубовський) пришліть одповідь на мої руки, – я тут його перепишу і вишлю; уваги на програму одну копію шліть в Петерб[ург], коли знаєте кому, а не знаєте, то й не шліть, а другу копію шліть-таки на мої руки, і я зроблю те саме, що з листом, і перешлю в Київ, а вже з Києва їм легше буде в разі потреби і в Петербург переслати. Се здається, буде найпевніша дорога, впрочім, робіть, як знаєте.
Що се Ви мені раз у раз туркаєте про довг? Коли то я впоминавсь від Вас його звороту? Я ж просив Вас, як будете мати лишні гроші, вихлопотати мені Рейса Біблію, а в Україну написав, що гроші, визичені Вам з тих, які вони мені передали, беру на свій рахунок і зверну, коли зажадають. І звернув уже дещо. Чи, може, Ви думаєте, що я теж попав в уніатський зелотизм і присяг стояти під прапором Пелеша? Надіюсь, що прочитаєте в «Kraju» мою допись (коли цензура пустить), у котрій я виступаю проти глупого народовецького (recte Вахнянинського) jacta est alea. Не тільки Ваші листи, але й самі живі факти переконують мене чимраз наглядніше, що конечно треба виступити з чимсь, що би принципіально торкало справу релігійну і становило б противагу всім напорам православія, з одного, а єзуїтизму і католицизму, з другого боку.
Та тільки ж самі Ви знаєте, які слабі мої (і загалом наші галицькі) сили для такої боротьби і з якою резигнацією треба до неї братися. Кажу я се не проти сього, щоб надумувавсь, чи йти, чи не йти, а проти сього, що о звороті грошей Ви не говоріть, а добудьте мені Рейса, наразі хоча б тільки перші томи («Інтродукцію» та «Генезис»). Вельгаузена я вже маю й читаю, потрібно для його розуміння конче мати добрий текст, а тексту, то іменно й нема.
Не знаю, що Ви скажете на таку думку – розпочати теологічну війну белетристичною ракетою. Є у мене готовий перший Entwurf поеми на релігійну тему. Основою взята легенда, котру я колись чув від мого пок[ійного] батька: про лікаря Валентія, котрого всі люди дуже любили і котрий, ставши християнином, почав просити бога, щоб той спас його від людської любві і дав би йому таку слабість, котрої б усі люди перелякалися і відступились би від нього. От бог і дав йому епілепсію, в котрій він і помер, і по нім та слабість і названа «слабість святого Валентія».
Я поклав час діяння тої легенди в третій вік по Христі, в часи після Марка Аврелія, і хотів показати тодішній стан християнства, а головне – ярко освітити антигуманні і антикультурні погляди християнської аскези. Матеріал беру з Lecky, «Sittengeschichte» і Hausrat, «Kleine Schriften», а надто хочу з Нового завіту вибрати якнайбільше цитат, котрі могли бути на руку всяким поборникам темноти. Як кажу, перший Entwurf сеї поеми у мене готовий, але я мушу цілковито ще переробити її і тоді пришлю рукопись Вам до перегляду та оцінки. Я дуже бажав би, щоб Ви, коли узнаєте, що штуку можна печатати, написали б до неї передмову, іменно прослідили б саму легенду і дали б історичний образ генези християнства та часу, в котрий легенда покладена. Чи велика буде поетична стійність моїх віршів, чи ні, а все-таки могли б вони зробити своє діло. Ну, та про се все ще буде чао побалакати.
Кланяюсь Вам і засилаю поздоровлення.
Ваш Іван Франко.
До О. Ф. Хоружинської
14 лютого 1886 р. Львів	Львів, д[ня] 14.ІІ 1886
Дорога Олічка!
Посилаю на Ваші руки моє метричеське свідоцтво і прошу Вас передати його Є[лисею] К[іпріяновичу]. Здається мені, що воно не вистарчить і що справді треба буде старатись о посвідчення, що я не жонатий, хоча й і сам не знаю, в кого такого посвідчення просити. Ну, та се біда невелика – розпитаюсь у наших юристів. По Вашім від’їзді щось таке зо мною сталось, що й сам не знаю. Немовби мені половину життя взято, такий я почувся слабий, безсильний і безвладний. Се, мабуть, була натуральна реакція після тої несподіваної і великої радості, яку Ви вчинили мені своїм приїздом.
Як я Вас люблю, Олічка! Як гаряче бажаю я бачити Вас щасливою! Одного тільки боюсь, щоб щастя не вбило мене. Ну, та, може, се тепер тільки хвилеве ослаблення так говорить з мене, а швидко оп’ять всі сили прийдуть в рівновагу. Вчора дістав я листа від п. Федоровича, що належить до крайової комісії для домашнього промислу, в котрім він, навіть без моєї просьби, обіцяє мені доложити всіх сил і старань, щоб виробити мені місце при тій комісії. І з інших боків запевнено мені протекцію, також без моєї просьби, ну, та про се буде час балакати, коли діло до ладу дійде.
Напишіть мені, як Ви їхали, чи здорові вернули додому і в якому стані застали все в Києві. На лист, котрий Ви привезли, ще й досі нема одповіді, а скоро тільки буде, я постараюсь передати її через Ваші руки.
Будьте ласкаві переказати Є. К.
1) щоб звістив мене, чи буде написана стаття про Шевченка, о котру я просив в попередньому листі або чи взагалі можемо надіятись чого-небудь про Шевченка для ювілейного номера?
2) що я запренумерував «Зорю» для нього і для В. Б. Антоновича з грошей, давніше мені переданих; кому більше пренумерувати – не знаю і прошу о адреси.
Вас же прошу, коли Вам се буде можливо, роздобути мені ось які книжки, за котрі постараюсь Вам переслати гроші зараз же, скоро тільки звістите мене про їх ціну:
1) «Русский архив», 1882, книга 2.
2) А. Н. Веселовского «Малорусские думы и великорусские былины».
А. Н. Веселовский. «Разыскания в области русского духовного стиха» (у мене є номери II – X, отже, коли б могли найти № 1 або коли б вийшли дальші н-ри XI і пр.).
А. Н. Веселовского «Заметки по литературе и народной словесности» (у мене є випуск І з р. 1883, – отже, роздобудьте дальші, які вийшли).
А. Н. Веселовського «Вилла Альберти».
3) Славянский сборник, т. II.
4) «Журнал Министерства нар[одного] просвещения» (1875 р. Апрель, май; 1876 р. Февраль, март, апрель, июнь; 1877 р. Февраль, май; 1876 р. Апрель; 1880 р. Апрель).
5) Тихонравов. «Памятники отреченной русской литературы».
6) Порфирьев. «Апокрифические сказания о ветхозаветных лицах и событиях (исследования и тексты)».
7) «Дело» (петерб[урзьке] з року, мабуть, 1873, стаття М. Т[олмач]ова про Галичину, не знаю котрі номери.
8) «Новь», кн. 1 (стаття о Котляревськім).
Видання Тихонравова і Порфир’єва дуже мені потрібні, та, здається, дуже дорогі, то й розпитайте поперед всього їх ціну, а відтак напишіть мені.
Мабуть, в новім «Историческом вестнике» є якась цікава стаття про Україну. Коли справді цікава, то дістаньте. Оце поки що і все.
Засилаю Вам сердечне поздоровлення і стискаю Вашу руку.
Ваш Іван.
До М. П. Драгоманова
22 лютого 1886 р. Львів	Львів, д[ня] 22/ІІ 1886
Ласкавий добродію!
Крізь болючі сльози писав я до Вас онодішній лист, коли почувсь діткнений Вашою іронією, та так само приходиться писати й отсей і перепро[си]ти Вас за те, що я міг (в тяжку годину) так фальшиво зрозуміти Вас і, зрозумівши фальшиво, не скрити перед Вами свого жалю, і таким способом через свою нерозвагу докинув ще гірку краплю до того великого горя, котре вилилось в Вашім великім листі до товаришів. Які діти, глупі, невидющі, а то ще й злосливі діти, всі ми супроти Вас і які дрібні та маловажні наші терпіння супроти Ваших! По прочитанні Вашого листа мені доперва вияснився зв’язок многих речей, котрого до того я не міг догадатися, вияснилась психологія многих фактів, котрі йшли почасти й на моїх очах, та так немов з закритим лицем.
Як переїде той Ваш лист на Укр[аїну] – не знаю, а ще важніше: як він застане Ваших товаришів. Боюсь, щоб не застав їх в погромі, бо якраз в минувшу суботу, коли від’їздив звідси чоловічок з книжками, й листами, дістали ми глуху вість, що в Києві арештування, що 4 українофілів (котрих – не знати, мабуть, Кониський між ними) арештовано. Досі нічого певнішого не чути, а може, й є яка вість, тільки до мене не дійшла. От тому я боюсь, щоб лист Ваш не прибув до К[иє]ва в таку пору, коли всі люди не розположені будуть і читати його і помогти зможуть ще менше, ніж звичайно.
Страшно подумати, а все-таки, здається, правда, що головна вина киян буде – зв’язки з Галичиною, і то якраз тоді, коли Галичина сама силується рвати ті зв’язки. Кониський уже кілька місяців дуже тремтів за себе: спершу накинулись на нього за Горовенка, і, мабуть, небагато поміг йому акт нотаріальний зі Львова, посвідчаючий, що автором Горовенка є Кахникевич, новинкар «Діла». Затим, мабуть, прийняли його за Дрозда, і хто знає, чи не удалось редакторам «Миру» (що друкувавсь в друк[арні] тов[ариства] Шев[ченка]) викрасти з коша рукопись і переслати її рос[ійським] жандармам як corpus delicti. Боюсь дуже, щоб К[ониський] з великого страху сам себе не дав в руки жандармські: він ладився тікати за границю і вів о тім ділі живу переписку з деяким народом у Галичині. Може, се як-небудь його й запутало?..
Я не знаю, чи я вже просив Вас – ніяких книг укр[аїнських] женевського видання не висилати в пакетах, а тільки під бандеролями. Знайте, що майже всі вони тут заборонені (і «Воли», і «Пісні»!), а котрі й не заборонені, то будуть заборонені, скоро тільки попадуться в руки поліції. А попадуться вони зовсім просто з Женеви: всі пакети йдуть у Львові до комори цлової, тут їх одчиняють й переглядають, а комора має секретний наказ: всякі женевські видання передавати для перегляду поліції.
І коли я сим разом дістав Вашу посилку, то була се тільки ласка, виблагана і випрошена; за тої півгодини, яку я провів на коморі, одбираючи Ваш пакет, я радо дав би був 10 гульденів або й більше. Будьте ж ласкаві на будуще в таких речах не комбінувати, а робити так, як Вас прошу. Я, впрочім, у міру того, як буду мати гроші, засилатиму Вам, що зможу, на кошти пересилки, а Ви час від часу пошлете мені по кілька книжечок, щоб, як лучиться знов оказія передати їх, були у мене під рукою. А у мене тепер нема ані одної книжки «Громади», бо Прихильний забрав і мої екземпляри з бібліотеки. «Пісні» ще є (всі три вип[уски]), рівно ж як «Письмо Костомар[ова]».
Моя допись у «Kraju» напечатана, хоч не ціла і трохи змодифікована. Та й то вона тут визвала проти мене нову бурю, котра може скінчиться таки елімінацією мене з «Зорі». Правда, наші народовці потроху зачали цінити мене, відколи «Зоря» за моєю причиною здобула, як кажуть, до 1000 передплатників, ну, але як схочуть елімінувати, то я ані на хвилю не буду отягався і піду.
Як важко мені тягти лямку в парі з такими людьми, котрі в одній хвилі говорять, що «ми зовсім не хочемо в’язати Ваших політичних поглядів», і тут же збираються бити за те, що смів ти висказати хоч дуже далекий і несмілий протест (та й то замазаний) проти їх поглядів, – про се й говорити не хочу, та що ж маю діяти? Станути на власних ногах і піти проти верховодячих тепер людей не чую в собі сили, не бачу достаточної опори ані на Україні, ані тут. Впрочім, коли б така опора найшлася, я, як не раз уже казав Вам, готов кождої хвилі віддати всю свою невелику силу на службу тому ділу, котре сто раз ближче і симпатичніше мені від народовського єзуїтства в політиці і літературі.
По поводу шевченківського празника я попробую що-небудь сказати, бодай у «Зорі», та не знаю, чи вдасться. Серед молодежі (не прилюдно) можна буде сказати все, та тільки хто ж о тім і знати буде?
Ви справедливо кажете, що вести борбу проти теперішньої реакції поемами – дарма робота. Та тільки ж я вважаю поему немовби прологом властивої борби, ballon d’essai, річчю, котру прочитає багато й такого народу, котрі з принципу не похочуть читати «Оповідань з письма св.». Впрочім, бог її знає, ту поему, чи й зможу я зробити її такою, щоб годилась для печаті.
Щодо П[авли]ка, то Ви несправедливо говорите о якійсь елімінації його в «Зорі». Я ж уже писав Вам і кілька разів говорив йому: нехай хоч яку-небудь роботу зладить і принесе! Я ж тому не винен, коли він тратить час, пишучи «відповідь руського федераліста» на річ Бісмарка в сеймі прусськім, за котру йому ніхто й цента не дав і котру не то що не напечатали, але й обсміяли прилюдно поляки; я не винен тому, що він кілька день для другого польського журналіста перекладає свою мову, виголошену в коломийськім суді, перекладає вп’ять таки мишам на снідання!
Нехай П-к скаже: яку його роботу редакція «Зорі» відкинула, а тоді нехай говорить о елімінації. А я ж казав йому: докінчи роман – напечатаю і хлопотатиму, щоб заплатили (з роману готові 3 глави!); зладь роботу про читальні – напечатаємо і заплатимо! Ні, роботу про читальні (котра ще й не зачата, тільки матеріал зібраний) він хоче видати окремою книгою, котру мусять запренумерувати – ті ж читальні! І дарма я говорю йому, що се чиста ілюзія! Впрочім, на конто тої роботи він уже взяв дещо грошей від «Академічного братства». Адже ж пора б П-ку перестати корчити з себе мученика там, де багато й його власної вини.
Напишіть мені, будьте ласкаві, чи є в Вас «Труды Киев[ского] археол[огического] съезда», і, коли нема, чи потрібні Вам вони? Пані, що тут були з К[иє]ва, привезли і не знали, для кого, може, для Вас? Так само напишіть, чи маєте «Ниву» одеську?
З книжок, котрі Ви згадуєте, я писав Вам, що «Поэт[ические] воззрен[ия] слав[ян]» є в університетській бібліотеці, «Історія» Бестужева-Рюміна є у мене перший том. Тим можу Вам служити. Напишіть на мої руки карточку до Белея, щоб віддав Вашу (переслану ще для «Світу») фотографію Руданського: шкода, щоб у нього пропадала.
Стаття Ка[литовського] в «Зорі» була просто підлість: йому ішло о captationem benevolentiae Пелеша! Та натяг його Коцовський, і він покинув навіть кінчити. Тепер прийнявся за рукописні матеріали до історії Галичини з кінця XVIII в., тут, може, зробить що доброго. Щиро поздоровляю Вас і засилаю поклін.
Ваш Іван Франко.
До О. Ф. Хоружинської
24 лютого 1886 р. Львів	Львів, д[ня] 24.ІІ 1886
Дорога Олічка!
Щире спасибі Вам за посилку, особливо за Тихонравова і Порфир’єва, котрі мені дуже пригодяться для видання лірницьких пісень, котрі я тепер хочу дати для Академії Краківської. Веселовського о духовних стихах я маю вже і присланий Вами екземпляр перепродав Коцовському. Тихонравов, як бачу, коштує 7 крб. Порфир’єв 2 (чи два, чи три?), а Веселовського розправа о билинах – 35 коп. На всякий спосіб постараюсь, щоб на днях переслано Вам з редакції «Kraju» 10 руб. Дуже жаль, що «Дела» у Вас дістати не можна; стаття М. Т[олмачова] була, мабуть, уже 1880 чи 1881 р. Ну, та се ще не таке важне для мене. Важніші були б праці Веселовського, печатані в «Журнале Министерства народного просвещения», а іменно його «Опыты изучения христианской легенды». Будьте ласкаві за ними пошукати, може, вони й осібною книжкою вийшли, а як ні, то хоч би журнал сам роздобути, ті номери, котрі я поперед виписав.
Для Є[лисея] К[іпріяновича] 2 н-р «Зорі» казав я вислати – на днях вишлють Вам також гуцула і гуцулку. За образи я заплачу на рахунок книжок. Крім метричного свідоцтва, буде мені потрібно ще іншого посвідчення від попа, котре я на днях роздобуду і вишлю.
Коцовському я передав Ваш поклін; він Вам кланяється і просить, щоб Ви з Доброграєвою поступали так, як Вам се накаже такт. Впрочім, я з свого боку цікавий, як Ви з нею тепер ладите і як вона дивиться на Галичину. Пані Пчілці передайте мій щирий поклін і нагадайте їй, що я чекаю на лист від неї і на дальші глави роману, коли тільки їй можливо тепер його писати.
Напишіть мені, будьте ласка, що там у Вас чувати? У нас тут були слухи про якийсь трус, якісь арести – чи то правда? Всі ми дуже злякались, та надіюсь, що воно все був сліпий вистріл якогось панка поляка, що привіз ті вісті.
Я зачав писати по-українськи статейку о наших галицьких справах, котру, коли буде готова, зашлю Вам, щоб Ви, прочитавши її наперед з Є. К., переклали відтак, а Є. К., може б, переслав в Петербург до ред. чи «Вестника Европы», чи де там знає. Коли б сей перший крок удався, то було б дуже гарно.
Про себе я пишу Вам коротко, дякуючи за Вашу щирість, з якою Ви розпитуєте о моїх ділах. Я тепер спокійний і здоров, а се головне. Думка о Вас, дорога моя, не мучить, а покріпляє, успокоює мене. Звісно, коректуру «Зорі» роблю-таки я, і трудно буде так швидко сей тягар з пліч скотити. Та що тут діяти, коли се належить, мабуть, до літературного ремесла! А про очі мої не бійтесь – видержать, що їм суджено видержати, а прийде літо, то й геть поправляться серед живої природи.
Коли Вам доведеться писати дідусеві про мою сім’ю, то ось Вам про неї докладна реляція. Батько мій був сільський коваль і вмер давно (мабуть, ще 1865 р.), мати вийшла заміж другий раз за мужика Гриня Гаврилика, котрого я тепер і зову батьком, се чоловік молодий ще (сорок і два роки), статний і розумний, був 5 літ начальником громадським, письменний, хоч, звісно, елементарно, на пробу посилаю Вам картку, писану його рукою, в котрій він просить мене приїхати на весілля брата.
Мати моя також померла (мабуть, 1871 р.), після чого вітчим оженився другий раз. Після батька осталось нас три брати: я (найстарший), Захар (звичайно, звуть Михайло) і Онофер; Захар уже три роки жонатий і живе осібно, а Онофер тепер жениться і осяде на батьківщині. Крім нас, осталась по матері (з вітчимом) сестра Юлька, котра отсе два роки вже замужем і також живе осібно. Вітчим дуже любить і поважає мене, о братах, звісно, й говорити не треба. Я досі, чим міг, запомагав їм, хоч хазяйство у них зовсім не таке малесеньке, в довгах ніколи не бували, держать наймичок і наймитів і в разі тяжкої потреби і я міг би о них хоч трохи опертися. Впрочім, тепер, побувавши на братовім весіллі, я зведу розмову й на свої заміри, і до чого договорюся, не перемину написати Вам.
Щиро поздоровляю Вас і кланяюсь Вашій сестрі і Є. К.
Ваш Іван Франко.
До О. Я. Кониського
26 лютого 1886 р. Львів	
Великоповажний добродію!
Коли я досі не писав до Вас, так се, прошу повірити, не з яких небудь інших причин, а тільки з тої одної, що вважав се не зовсім безпечним з погляду на вісті, які у нас ходили про Ваші обставини. Тепер же, коли самі Ви озиваєтесь, я радо готов відновити переписку, тим більше, що в виду часткової перерви тих ниток, які досі в’язали Галичину з Україною, всяку таку переписку вважаю ділом дуже потрібним. Вашу просьбу до «Діла» я передав, та не знаю, як і що вони з нею зроблять, бо сам я й досі дуже далеко стою од редакції.
В «Зорі» досі все йде доволі гладко, хоч, звісно, приходиться видержувати битви за самі елементарні речі, от хоч би за саму першу новелу в 1-м н[оме]рі, з котрої, на сором усьому світу, відрізано цілу третину і заступлено глупим-преглупим фіналом. Багато вичеркують і з «Люборацьких», а про вірші й говорити нічого.
Про відступлення від «Зорі» я не думаю, хоч і стараюсь найти яку іншу роботу, котра б давала мені змогу жити. Поки що на таку іншу роботу слаба ще надія, а коли б така робота й була, то шша роботі при «Зорі» не перешкодить. Відступати ж від «Зорі» я не вважаю себе вправі вже хоча б для того, що не сам же я по своїй волі приступив до неї, а з поручення молодежі і пр. Значить, доки не відкличуть мене ті, або не прожене Тов[ариство] ім[ені] Шевченка, доти я й стоятиму. От тим-то я й не можу нічого сказати на Вашу пропозицію – винайти когось на моє місце. Звісно, коли б хтось такий найшовся, то поставлення його на моє місце буде залежати зовсім не від мене. Замічу тільки, що те моє місце – зовсім не завидне місце коректора і новинкаря; редактирування залежить в крайньому разі від Калит[овського], котрий всяку річ може відкинути або й різати.
Думка Ваша – видавати побіч «Істор[ичної] бібл[іотеки]» ще біб[ліотеку] наук природних і громадських – дуже щаслива і досягла; з тою самою думкою і я віддавна ношуся, та тільки бог зна, як і хто її сповнить. Найкраще було б покласти се на Тов. ім Шевч[енка], коли б у нього були гроші, та тепер годі! Може бути, що дасться дещо зробити з «Акад[емічним] братством»; буду говорити, а коли що – напишу Вам, як стоїть діло.
З чернівецьким альманахом діло пішло зовсім навпаки сонця; жаль сказати: сталось так, як я пророчив, елементи паламарські і ретроградні взяли верх. Вашу роботу, як і роботу про Чернігівщину, відкинено, обі вони вже в моїх руках і підуть до «Зорі». Не знаю, чи, крім новели, Ви давали туди ще дещо, коли так, то може зажадали б звороту й усього прочого, щоб, буває, не фігурувало Ваше чесне ім’я побіч таких падлюк, як Калужняцький, Купчанко, або таких мастодонтів, як Блонський.
Засилаю щире поздоровлення і поклін Вам і всій Вашій сім’ї. їдучи, не забуду зробити те, о що просите.
Ваш І. Франко.
До М. П. Драгоманова
3 березня 1886 р. Львів	
Ласкавий добродію!
Отсе одержав Ваш лист і карточку з випискою із Боетія і зараз же берусь одповісти Вам на нього. Щодо конфіскати «Волів» і «Пісень», то діло по нашим законам стоїть трохи не так, як Вам показується. Одну й другу книжку суд сконфіскував «об’єктивно», т. є. без зачіпання чи то автора, чи властителя; ніхто з нас навіть не знав, коли се сталося, а довідались ми аж з «Gaz[ety] Lwowskiej». А після такої конфіскати видержувати процес нема за що, хіба за розширювання; коли ж відкриють на коморі, то поліція просто конфіскує, покликаючись на судову заборону.
Якраз сьогодні появився в «Kurjer’i Lwowski’м» Ваш протест проти вечерка шевченківського. Признаюсь Вам, що цілі такого протесту з Вашого боку і на такім місці я (і не тільки я сам) зовсім не розумію. Що Ви хочете осягнути таким протестом, зверненим до польської публіки? І яке значення взагалі може мати протест чоловіка постороннього проти обходу чисто галицького? Значення міг би мати протест галичан, та й то ще не знати, яке значення.
І що Ви властиво маєте на меті? Чи хочете, щоб ніякого обходу в пам’ять Шевченка не роблено, чи щоб з такого обходу виключено Вахнянинів і Белеїв, чи, може, хочете, щоб на тім обході молоде покоління зазначило свою несолідарність з поглядами старших? Коли Вам хотілось сього посліднього (як Ви й самі в листі своїм кажете), ти чи не краще б було Вам або приватним, або й напечатаним в Женеві листом звернутись прямо до тої молодежі і вияснити їй, о що Вам ходить, ніж отсим листом у «Kur[jeri] Lw[owskim]» прямо-таки робити всяке подібне виступлення труднішим, ніж було досі, або й неможливим?
Ваш лист до «Kur. Lw.», по моїй думці, закороткий і занадто голословний, щоб переконати людей, не східних з Вами поглядів, але зате доволі гострий і категоричний, щоб викликати роздразнення у старших і знеохочення у великої часті молодежі, бодай у тої часті, котра стоїть посередині між поглядами старших і нашими і котру треба б радше переконувати та навчати, ніж штовхати. І коли б після Ваших приватних рад велика часть молодежі, може, й підняла б була голос, то тепер після Вашого протесту не підійме його вже хоча для того, щоб не здавалося, що робить по Вашій команді. Мені здається, що, хотячи що-небудь зробити в якім-небудь місці, треба старатись робити, що можна, з місцевими людьми, хоч би і з немногими, а не самому з сторони проти всіх місцевих. Така робота ледве чи принесе овощі.
Ви скажете, що й тепер Ви робили спільно, нехай хоч з одним місцевим чоловіком, з П[авли]ком. Поминаю вже те, що гадка Ваша – підносити свій протест за посередництвом П-ка була маленьким votum недовір’я для мене, котрого Ви все-таки вважаєте потрібним до деяких інших робіт. Я можу тут тільки одного жалкувати, іменно того, що коли б Ви були звернулись до мене з своїм протестом, я був би відрадив Вам сунутись з ним до польських газет і виждати до часу обходу свята шевченківського, котрий не швидко ще буде.
Ну, та се все дрібниці, а головне діло в тім: чи справді Ви стали на твердім грунті, опираючись на П-ка? Смію сказати, що ні. Якраз перед кількома днями П-к з чисто особистих і глупих причин зірвав всякі товариські зносини зо мною і Тер[лецьким], між іншим й за те, що ми не хотіли згодитись на його глупий вступ до Вашого протесту і радили не печатати його в «Pracy» (про «Kurj. Lw.» і речі не було). Малпуючи Ваш лист до товаришів, він написав мені подібне ж посланіє, тільки, звісно, по-своєму перекручуючи Ваші слова і пророчачи мені швидку погибель, коли не навернуся до нього. А куди мені навертатися і що робити – бог знає.
Пишу Вам о тім не для того, щоб дати волю свому гніву, абощо, – я на П-ка не гніваюсь, але вважаю його чоловіком, з котрим годі зачинати яку-небудь спільну роботу іменно для того, що ніякого твердого грунту він під собою не має. Я вповні годжуся на те, що сказав йому Остап, що кожну справу, за котру він узявся, він сам скомпрометував і зробив неможливою. На ваших очах все робилося, і Ви можете се потвердити.
І дарма Ви дорікаєте мені за його елімінацію. Поперед всього не я його елімінував, а по-друге, елімінували його за те, що зробив він річ публічну (похорон Нар[ольського]), а коли за се кинено каменем на цілу партію, він не виступив публічно, не признався до ініціативи і не прийняв на себе відповіді за свою роботу. Адже ж таке поступування, в котрім один чоловік вимагає для себе повної свободи ділання, а від других домагається повної солідарності з собою, не даючи їм в замін за те від себе нічогісінько, се, не знаю, як се назвати, але, певне, не товариське поступування. А гріхів такого поступування за П-ком доволі таки багато.
І ще одно. Дарма Ви докоряєте мене, що я втопив справу «Поступу», і то докоряєте П-ковими словами, що «справа та тільки від мене залежала». Прикро мені згадувати сю справу і повторяти те, що я вже писав Вам: справу втопили незалежні від мене обставини, а то:
1) непевність підмоги з Укр[аїни], на котру Ви й самі вказували, а певність противуділання з боку народовців,
2) неможність зібрання хоч невеличкої купки людей у Львові, з котрими б можна було стати бік о бік до роботи, не штовхаючись щохвилі, як незгідні воли в однім ярмі.
А тут і Ви докинули свою частину (хоч, може, в найліпшій вірі), даючи П-кові повну міць – репрезентувати Вас в комітеті, між тим коли Остап і Коцовський, на котрих підмогу при видаванні я найбільше міг числити, прямо мені заявили, що в такім разі вони до комітету належати не будуть.
Дивно Ви аргументуєте на підставі якогось одного (чи й не одного) листа з Галичини, що у нас є люди, котрим обридло народовство і котрі того тільки й ждуть, щоб їм бог послав проводиря. Позвольте сказати Вам, що я тут на місці ліпше знаю, хто у нас є і на кого можна числити, і знаю, що тепер ще нема у нас так сильної групи людей рішуче поступових, щоб можна з нею приступати до якоїсь роботи.
Впрочім, коли такі люди є і коли говорять самі о собі in plurali і почувають свою силу, то як Ви думаєте краще: чи вискакувати мені самому і казати: от я буду вашим генералом, чи ждати, поки самі покличуть, звісно, не на генерала, а хоча б на коректора свого органу? Вискочити і крикнути не штука, – а що, коли ніхто не окликнеться? Звісно, і тоді на мене сором упаде, бо скажете: а ти що робив через 10 літ, що нікого не підготовив? І не підготовимо і за других 10 літ, коли будемо тільки експериментувати, і демонструвати, і дражнити людей, а не переконувати.
У листі своїм до українських товаришів Ви пишете, що многі з ідей, проповідуваних Вами в «Громаді» й «Вольнім слові», проникли в загал галичан. Коли се вірно, то не годилось би Вам забувати, якою дорогою і коли вони проникли? Чи не тоді, коли Ви лаяли мене, що проституюю себе в «Зорі» і «Ділі», що пишу глупості в безпрограмнім «Світі»? А все-таки той безпрограмний «Світ» держався трохи не два роки і розходився бодай в 150 прим[ірників] і розійшовся опісля й зовсім, так що став тепер рідкістю.
А все ж таки те саме «Діло» дало було якийсь час притулок і П-ку і було б давало йому і досі, коли б він сам себе не зробив неможливим своєю демонстрацією, нікому ні на що не потрібною і безцільною, і коли б був совісніше і старанніше робив тоту роботу, за котру йому плачено, і плачено, як на наші обставини, зовсім непогано (по 5 з[лотих] р[инських] за лист перекладу, між тим, коли поляки у Львові платять maximum по 2 зр.).
А факт з Кобринською Ви дарма підносите до висоти якогось принципіального розриву з попівщиною. Розрив вийшов задля особистих інтриг і єсть таке лико, котре в ніяку строку не годиться.
А тепер ще слово про моє «добровільне підданство песиголовцям».
[В автографі йде далі п’ять густо закреслених рядків. – Ред.]
Я ж писав Вам, що після того, як розбилась (не по моїй вині) надія на свою газету, мені приходилось або їхати на село, або приставати до такої роботи, яка є, і хоч як-небудь повертати її к ліпшому. І коли я вибрав се друге, то вп’ять-таки не по своїй виключній волі, але на домагання молодежі і делегатів укр., а коли й досі стою при «Зорі», то певно не для особистих амбіцій ані для плати (я беру за всю роботу 25 зр.в місяць), але для того, щоб вдоволити вимоги тих людей, котрі мені довірились і у котрих я бачу добру волю робити по мірі сил і вмілості. Помимо всього, що о тім думає П-к, я в тім ділі не почуваюсь до ніякої провини.
Разом з моїм листом шле Вам о тім же ділі й Коцовський своє письмо, написане з його власної ініціативи.
На закінчення подаю деякі факти. З пренумератою «Зорі» діло [не] стоїть так добре, як я писав Вам на підставі слів Калит[овського], котрий в адміністрацію не мішається. Від адміністратора чув я тепер, що пренумерантів ледве чи набереться 500.
Лист Ваш до укр. товаришів переданий через Прихильного і, як маємо добру звістку, через границю враз із книжками перейшов благополучно. То само й уваги до програми соц[іалістів]-федер[алістів].
За покалічення Ваших книжок мушу Вас дуже перепросити: позичав я їх товаришам «Академ[ічного] братства», от вони й покалічили їх, мабуть, внаслідок ревізії, зробленої в «Братстві».
«Исследований» Єфименкової у мене нема: Ви прислали їх на руки П-ка, котрий позичив їх Костю Левицькому; пишіть П-ку, нехай одбере. «Записки геогр[афического] общ[ества]», прислані Вами (білоруські пісні), є у мене, і, коли б можна, я просив би лишити їх у мене ще який час, поки випишу декілька пісень. Хотів би я зібрати галицькі пісні лірницькі (т. є. властиво всі пісні церковно-легендарного змісту) і, додавши до них тексти паралельних казок, апокрифів та святих легенд і покажчик бодай найближчих (українських, польських і білоруських) варіантів, послати для напечатання в Крак[івську] Академію. А для передмови маю цікавий матеріал – словничок жебрацького арго і т. ін.
Виписку із Афанасьєва зроблю, скоро тільки книга буде віддана (бо тепер в руках). От Ви недавно питали, чи нема тут де Тихонравова «Апокрифів». Коли б Вам треба з них чого, то можу або поробити виписки, або послати Вам на який час свій екземпляр, котрий на днях виписав з Києва. Так само й ісследованіє о апокрифах Старого завіту Порфир’єва.
Чи у Вас нема одтиска Вашої статті про Галичину, що була в «Деле» петерб[урзькім]?
Ваш щирий Ів. Фр.
«Ниву» вишлю.
P. S. На днях писав мені Кон[иськ]ий в тих словах: «Чув я, що Ви покидаєте ред[акцію] «Зорі», напишіть, чи се правда, а в такім разі я вистаравсь би о нового редактора». Зв’язавши се з заміром Кон-го переїхати в Галичину, я міркую, що скоро се станеться, то мене преспокійно з «Зорі» проженуть. Ну, та се вже таке діло, котре від мене не залежить, а до того часу треба потерпіти.
До Б. С. Познанського
14 березня 1886 р. Львів	Львів, д[ня] 14 н[ового] с[тилю] марта, 1886
Високоповажний добродію!
Винуватий я перед Вами, що не сповістив Вас про одержання Вашої многоцінної праці, за котру в імені редакції наперед складаю Вам сердечну подяку і котру ми в «Зорі» почнемо печатати, як скоро тільки найдеться трохи вільного місця, т. є. найдальше з початком апріля місяця. Не гнівайтесь, будьте ласкаві, що я зараз же не одповів Вам, будучи завалений всякими роботами й турботами, а надто ще потроху недужий.
«Зорю» Вам обіщались вислати, і, оскільки знаю, кожний н[оме]р висилають правильно, диво дивне, що не доходить. Та вона не тільки до Вас не доходить; майже від усіх укр[аїнських] абонентів раз у раз доходять до нас листи, що не получають н-рів. Зараз же нині я скажу, щоб вислано Вам всі н-ри вдруге. Листи Ваші всі я одержую, як-небудь вони адресовані, так і, будьте ласка, адресуйте по-нашому, а не по-німецьки.
Не знаю, чи не надужию Вашої доброти, коли передам Вам одне запитання: чи не могли б Ви розказати дещо про Митра Олельковича, що написав був у «Основі» кілька цікавих оповідань. Тут видаються тепер ті оповідання осібною книжечкою, то пожадані були б і звістки про автора. Так само пожадані були б звістки і про Руданського, Ан. Свидницького і В. Коховського. Коли б змога і воля Ваша, то будьте ласкаві написати, що знаєте про тих людей, або до кого б нам удатися за звістками про них.
Щире спасибі Вам за прислану в листі строфу з поезії Руд[ансько]го; вона буде поміщена в тексті тої поезії, що увійде в повне видання його віршів, котре також тепер у нас печатається осібною книжечкою.
Одтиски з Вашої праці будуть зроблені. Прийміть, ласкавий добродію, поклін і щире поздоровлення од
Вашого Івана Франка.
До М. П. Драгоманова
Біля 15 березня 1886 р. Львів	
Ласкавий добродію!
Шлю Вам жадану виписку з «Поэтических воззрений славян».
А на лист Ваш що ж одповім? Нехай і так, що Ваша правда, – «так что ж нам делать?» Скажу тільки про українців, що не всі ж вони так судять о Галичині, як Ваш кореспондент, а коли б вони всі з своїми строгими судами і закидами звертались на пряму адресу, то єсть до галичан таки, то, певно, не від одної похибки охоронили б.
Про переїзд Прихильного деталей (і яких?) не знаю. Знаю тільки, що їхав він не звичайною дорогою на Підволочиська, а на Гусятин, відки підводою до Войтовець. В Гусятині на коморі якось легше пускають і людці є такі, що при помочі жидів всячину перешварцують. Отак і Пр[ихильний] зробив.
Щиро кланяюсь Вам.
Ваш Ів. Франко.
До С. І. Воробкевича
16 березня 1886 р. Львів	Львів, 16 марта 1886 р.
Високоповажний отче добродію!
В імені редакції «Зорі» засилаю Вам щиросердечну подяку за ласкаву пам’ять о нашій часописі і за присилку двох тик гарних Ваших утворів, котрі ми, як скоро тільки буде місце, в «Зорі» напечатаємо. Щиро бажали б ми зробити «Зорю» тим, чим вона по сумним нашим обставинам яко одинока літературно-наукова часопись руська повинна бути. Та жаль, що дуже скромний об’єм її не дозволяє зробити се вповні і дати в ній вираз стремлінням і інтересам не тільки наших центрів літературного й духовного життя, але і всіх закутин та окраїн. Однако що змога наша, стараємось робити.
Сказати правду, славна наша Буковина, хоч виплекала гарну і своєобразну групу писателів і поетів, котрої Ви, високоповажний отче добродію, єсьте окрасою, в дотеперішній «Зорі» майже нічим не була репрезентована, і для того подвійно нам пожадане Ваше щире слово. Радо відчиняючи Вашим творам двері нашої вбогої хати, дозволюю собі ще замітити, що дуже б нам бажалось почути з Буковини артистичний відгомін життя сучасної інтелігенції і її духових та громадських змагань. Чи то оповідання, чи поема на тлі сучасного життя буковинського, на тлі живих фактів, – отсе зробило би буковинський голос в нашій газеті і навіть в цілій Русі дуже цінним і голосним.
З глибоким поважанням кланяюсь Вам
Іван Франко.
До О. Ф. Хоружинської
18 березня 1886 р. Львів	Львів, д[ня] 18.III 1886
Дорога Олічка!
Жду я та й жду від Вас листа і, мабуть, не діждуся. Не знаю, чи Ви так зайняті (і чим)?, чи, може, – не дай боже – хорі, що нічого не напишите. А може, Ви що-небудь інше роздумали та отягаєтесь мені написати? Скажу Вам щиро, заглянувши в Ваші очі «в них же льсти ніт», я перестав було й сумніватися о Вас, і був спокійний, і вірив кожному Вашому слову.
Але тепер, коли Ви по так довгім часі і словечком не озиваєтесь, мені мимоволі пригадуються хоч би такі Ваші слова, що серце Ваше мовчить і т. п. А може, Ви, побачивши трохи ближче і мене, і обстановку мого життя, і роздумали, що не стоїть трудитися? Бо то знаю, що коли б Ви були хоч крихітку полюбили мене, то все-таки ие втерпіли б, а написали б хоч кілька слів. І вимовитись не можете, що нема об чім писати; адже ж мою обстановку Ви бачили і мусили ж якісь думки в Вас збудитися.
Не менше цікаво було б мені знати, що вийшло з Вашої переписки з дідусем після поїздки, а мовчання Ваше якраз о тім ділі утверджує мене в тім, що мусило щось нехороше вийти. Ex, Олічка, хоч, може, и не стою я Вас і Вашої любові, але я не заслужив на ге, щоб Ви так мене мучили. Я розстарав уже документ (швидко буде в моїх руках), потрібний для свадьби, та не шлю його, бо не знаю, чи не застану свічки погашені. І о собі нічого більш не пишу – руки опадають, а Вам, може, й неінтересно буде й слухати. Так прощайте ж. Жду Вашого письма і вірю в те, що коли взагалі Ви змінили як-небудь свої замисли, Ви скажете мені щиро і одверто.
Ваш Іван Фр.
До О. Ф. Хоружинської
28 березня 1886 р. Львів	Львів, д[ня] 28.III 1886
Дорога Олічка!
Ну ледве-не-ледве я діждавсь Вашого листа, а то при ненастанних натяках деяких людей почав уже був думати бозна-що. Не дивуйтесь, мила моя, що такі мислі приходять мені в голову. Коли б Ви коли-небудь кого-небудь любили, то й самі б знали, що так воно й мусить бути. А то, признаюсь Вам, дивно трохи виходить у Вас, одне – то неохота писати до мене, навіть незважаючи на мою просьбу, а друге – от хоч би те церемонне «добродію» в Вашому листі. Невже ж у Вас так до себе пишуть люди, котрі через шість неділь лагодяться стати під вінець. Ну, та се мені не дуже страшне ввиду того, що Ви дальше кажете, що не зміняєте свого слова. Значиться, буду мав час і змогу віддячитись Вам за все так, щоб Ви пізнали, як-то воно смакує. От побачите!
А дідуся свого Ви, мабуть, дуже боїтесь, коли й досі не писали до нього. Невже-таки так можна? А мені здається, що се негарно, і, може, поки Ви ждете в Києві удобної години, він в Одесі жде Вашого письма.
Статті своєї я тепер Вам послати не можу, бо не написана, а не написана, бо й роздумав писати. Задумав я був доволі скомпліковану штуку, з котрої ся стаття мала бути посліднім звеном, а так як мої преміси не збулись, то приходиться одложить писання до кращої пори. Може, воно й смішно, але я справді надіюсь, що при Вас, дорога Олічка, оживу і наберу більш енергії та сили і більше зможу працювати. От тим-то й важко мені не раз, коли подумаю, що у Вас і у самої сили небагато, не то щоб піддержувати мене, навіть щоб самій здобутись на таку марницю, як написання кілька слів до чоловіка, котрий – здорові були, добродійко!
Рукопись Левицького є у мене, та не знаю, як її везти, Марка Вовчка я вже просив вислати Є[лисею] К[іпріяновичу]. «Журнал Министерства народного просвещения» я не дістав. Олені Пчілці низенько кланяюсь і дочку її (хоч незнакому мені особисто, але знакому по письмам) поздоровляю, її запросини пробути після нашого вінчання кілька день в Колодяжнім дуже мене врадували, і я радо на се згоджуюсь, тим більше, що багато дечого буду мав з нею переговорити.
Щодо бумаг, потрібних для вінчання, то метрика у Вас є, а свидетельство об оглашенії я можу хіба привезти з собою, бо скорше як на свята оглашенія бути не може. Тільки, зіронько, для оглашенія потрібно мені Вашого метрического списка, – будьте ласкаві прислати, і то якнайшвидше. А про які се правила чи закони церковні Ви говорите, на котрих не знаєте, як ми помиримось. І чому б не написати виразно? Що там у Вас православна церков чи лоб велить брити перед вінчанням, чи що? Я не знаю, так, значить, мусите мені сказати, щоб я надумався і рішився. Може, й справді щось такого страшного, що й я не одважусь?
Про Доброграєву я Вам нічого більш не скажу, крім того, що вона чогось жалується на Вас. Щось Ви десь комусь наговорили. І не встид Вам, Олічка? Правду кажучи, я й не знаю добре, об чім там діло йде, ну, але то одно знаю, що з жіночим народом жартувать недобре. А що Ви з нею не подружились, то бог з Вами. Хіба я на те настаю? Не можна, то й не можна, та, мабуть, і не зовсім уже час тепер зачинати. Нехай, може, коли-небудь опісля, як буде нагода.
Отсе написав відповідь на все фактичне з Вашого листа. Про себе не маю Вам що казати. Був трохи недужий, але се не перешкоджало мені в роботі. Сими днями шукатиму нової квартири, щоб з д[ня] 15 цвітня по новому стилю перепровадитись. На перший почин нового хазяйства обіцявсь мені Федорович прислати на рахунок моєї роботи около 200 з[лотих] р[инських]. Я роздумав собі так, що ніякого устройства, ніякої мебелі ані нічого купувати тепер не буду аж до Вашого приїзду. Признатись, не розуміюсь я на таких речах, і все-таки краще буде, коли Ви самі виберете і устроїте все так, як Вам буде до вподоби. Щодо квартири, то думаю, що вистарчуть для нас дві кімнати і кухня; глядітиму тільки, щоб було сухо, світло і не дуже далеко від городського центру та тихо.
Отсе і все про початок нашого нового життя. На зелені свята можемо поїхати до моїх батьків, а на вакації надіюсь на місяць одержати відпустку і поїхати вгори, в який далекий та тихий куток, вирушаючи в дорогу разом з студентською вандрівкою, котру і Ви в такий спосіб побачите.
Цілую Вас сердечно.
Ваш Іван.
Львів, д[ня] 28.III 1886
Знакомим щиро кланяюсь.
І. Ф.
До Елізи Ожешко
31 березня 1886 р. Львів	Львів, вул. Ліндого, № 3. Д[ня] 31/III 1886
Високоповажана пані!
Велику радість зробив мені Ваш аж надто для мене ласкавий і підхлібний лист і Ваша посилка. Ім’я Ваше, як чільної репрезентантки поступового і тверезого духу в польській літературі, звісне мені віддавна. З великою розкішшю я читав Ваші оповідання з жидівського життя («Eli Makower», «Meir Ezofowicz»), Ваших «Pompalińskich» і Ваші пречудні образки «Z różnych sfer». Читав я дещо і з Ваших теоретичних праць («Kosmopolityzm i patryotyzm»), і хоч далекий від думки, щоб відповідно пізнав цілість і глибину всеї Вашої поетичної продукції, то все-таки сміло можу сказати, що на горизонті теперішньої польської белетристики Ви являєтесь мені звіздою первої величини.
Правда, я всього менше читав тих Ваших оповідань, у котрих Ви стараєтесь показати тип і ідеал сучасного польського інтелігентного чоловіка; деякі поляки мені говорили о тих оповіданнях (одно з них, мабуть, чи не «Widziadła») і відзивались о них не дуже симпатично. Не знаю, наскільки суд їх справедливий; я про себе можу сказати те, що досі нічого несимпатичного з-під Вашого пера не читав, а деяких речей у писательській техніці дуже Вам завидую, як, напр., того делікатного тінювання чуття і характерів, можливого тільки для жіночої руки, тої всеобіймаючої любові, розлитої, мов прозірчаста синява погідного неба, над усіми Вашими битовими картинками («Sielanka nieróżowa», «Milord»). Розуміється, не говорю вже навіть о тій широті світогляду, о багатстві знання людських відносин, до котрих мені, вирослому «на дні», так далеко, як з того дна далекого до тих світлих сфер, у котрих живуть вибрані немногі уми.
От з того вже може пізнати високоповажана пані, якою милою і дорогою несподіванкою був для мене Ваш лист, а надто ще лист такий теплий і дишучий такою симпатією для всього того, що мені рідне і дороге. З найбільшою охотою забираюсь затим до відповіді і рад би хоч в часті вдоволити Ваші бажання. Поперед всього замічу, що пишу своєю мовою тільки на Ваше виразне жадання; польською мовою я владаю хоч і не зовсім добре, та все-таки так, як от бачите по моїх кореспонденціях, котрі я пишу по-польськи. Я ж кінчив польську гімназію в Дрогобичі.
З наших видань до Росії іде тепер тільки одна «Зоря», одиноке наше письмо літературно-наукове, при котрім я від нового року є ніби редактором, а властиво головним співробітником і коректором. Я вже просив, щоб Вам вислали всі досі вийшовші номери і висилали й дальше. Прошу оповістити мене, чи і що дістанете. Найдете там дещо й з моїх праць, хоч дуже мало: пару віршів, пару дрібних оповідань та й дрібні вісті з літератури. Становище моє при тій газеті дивне: я, хоч ніби редактор, якраз найменше маю волі друкувати те, що мені б хотілося.
А прислати Вам всі мої писання тепер нема ніякої можності: розкидав я їх по різних газетах і виданнях, так що й самому трудно було б їх зібрати, навіть коли б варто було трудитись над збиранням. Багато я потратив часу й чорнила на дрібну публіцистичну роботу, працював, напр., 1883 і 1884 р. при «Ділі» і «Зорі», в котрій первісно й напечатаний був «Беркут». Хотілось би мені бодай деякі мої белетристичні роботи – переважно дрібні битові очерки – напечатати вкупі. Було б того – без «Беркута» і ще одної більшої повісті – на два томи. Та лихо моє таке, що по-нашому приходилось би печатати хіба на власний кошт, а я чоловік такий, що скорше й сам потребую заробити, ніж можу дати наклад.
Хотів я хоч по-польськи видати їх прикупі, удавався до деяких накладів варшавських; помимо рекомендації пп. Пільца і Свєнтоховського один накладень, Папроцький, відмовив, а другий, п. Грушецький, навіть не відповів нічого на мій лист. Ну, та се байка. Я не маю претензії робити конкуренцію польським белетристам, то, може, воно й ліпше для мене оставатись у своїй норі. Так само й віршів моїх нема досі зібраних докупи, так що й їх не можу Вам наразі послати, хоч і тут я робив досить багато і оригінального і перекладів. Одно тільки можу Вам послати – мій переклад першої часті «Фауста» Гетего, виданий осібною книжкою. А тепер переходжу до Ваших спеціальних питань.
1. Щодо географії нашої, то можу Вам порадити книжку Elisée Reclus, «Geographie universelle», т. V (вийшла також у перекладі московськім). Там є географія України, оброблена при помочі нашого ученого Драгоманова. Границі нашої землі визначені також в «Переднім слові» до «Громади», видання того ж Драгоманова, котре радо б Вам заслав, та тільки воно у Вас заборонене. Білорусь п. Д[рагоманов] не зачислює до Укр[аїни], але признає білорусам право до самостійного національного розвою, хоч не запізнає великих впливів на них польського і українського елементів. Інші наші учені, як Огоновський, зачислюють білорусів до малорусів (його книжка написана по-німецьки «Studien auf dem Gebiete der ruthenischen Sprache»).
2. Щодо нашої історії, то виходить тепер у Тернополі під редакцією Ол[ександра] Барвінського «Руська історична бібліотека», зложена з монографій різних писателів, з котрих має вийти ціла історія нашої землі. Жаль, що та «Бібліотека», хоч переважно зложена з праць перекладних з великоруського і цензурних, у Росії заборонена. Але коли Ви читаєте по-великоруськи, то ось Вам спис важніших праць історичних про Україну:
Костомаров «Монографии», томів досі XVI, у котрих розсипані праці складають з невеликими перервами цілість нашої історії. Читати б їх треба більше-менше ось в якім порядку:
1) «Мысли о федеративном начале в древней Руси» (т. I),
2) «Две русские народности» (т. I),
3) «Черты народной южнорусской истории» (т. I),
4) «Начало единодержавия в древней Руси» (т. XII),
5) «Первоначальные предания русской летописи» (т. XVI),
6) «Куликовская битва» (т. III),
7) «Иван Свирговский» (т. II),
8) «Южная Русь в конце XVI стол.» (т. III),
9) «Богдан Хмельницкий» (т IX, X, XI),
10) «Гетманство Виговского» (т. II), «Гетманство Юрия Хмельницкого» (т. XII), 11) «Руина» (т. XIV), «Мазепа» (т. XV).
Дальше Антонович «Монографии», т. I, особливо важна «История Литовского княжества», а надто його окремі праці: «О козаках», «О городах», «О крестьянах», «О гайдамачестве», «О дворянстве в Юго-Западной Руси».
Do dawniejszych, książęsych czasów ważna jest robota Daszkiewicza «Княжение Данила Галицкого» і Багалія «Сиверская земля».
Далі варто звернути увагу на працю Голубєва «Петро Могила», на працю Новицького «О крестьянах» і Ор. Левицького «Внутренние отношения в Южной Руси XVII стол.», Скальковського «История Новой Сечи» і матеріали і монографії, уміщені в місячнику «Киевская старина» від р. 1881 аж досі. Крім сього, звертаю Вашу увагу на двотомове видання Антоновича і Драгоманова «Исторические песни малор[усского] народа» і Костомарова «История козачества в песнях», напеч[атана] в «Русской мысли».
3. Щодо граматики нашої мови, то раджу Вам, коли читаєте по-німецьки, спровадити собі згадану вже книжку Огоновського «Studien», а коли ні, то нашу шкільну граматику Осадці, котру на жадання можу Вам вистарати.
4. Історії літератури, іменно в формі шкільного підручника, не маємо ніякої: тепер доперва печатається перша така проба Огоновського в «Зорі», – вона вийде і осібною книжкою. По-великоруськи є досить добра книжка Петрова «Истор[ия] малор[усской] литерат[уры]», хоч з виключенням Галичини. Дещо є і у Пипіна – «Обзор истор[ии] слав[янских] литерат[ур]».
5. Щодо сучасної нашої літератури, то Ви вже, вельмиповажана пані, як бачу з Вашого листа, читали дещо, то й можете мати свій суд. Із укр[аїнських] писателів звернув би я Вашу увагу на одного ще, а іменно на Мирного, котрого роман «Повія» напечатаний, хоч і не цілий, у збірнику «Рада», а другий роман «Хіба воли ревуть, як ясла повні» виданий осібно в Женеві. З наших галицьких писателів стоїло б Вам пізнати двох, а іменно Федьковича (його повісті видав у Києві Драгоманов) і Кобринську, котра досі видала одну тільки цікаву новелу «Задля кусника хліба» («Зоря», 1884 р.), а тепер лагодиться видавати «Жіночий альманах».
6. Погляд Ваш на нашу мову і правопись зовсім справедливий; змагаємо ми до того, щоб завести який лад, але се не так легко. Та о тім треба б широко писати, і коли буде нагода, я й розкажу Вам дещо. То тільки скажу, що орфографії у нас зміняються не для змін язика, але для зовсім інших і дуже скомплікованих, тільки з літературою нічого спільного не маючих, причин.
7. Що Ви, ласкава пані, хочете взяти на себе труд перекладу «Беркута», се мене потрохи здивувало. Чи варт же моя мізерна проба того, щоб над нею мучилася така писателька, котрої оригінальні твори так безмірно вище стоять від моїх? Але коли справді Ви тим способом думаєте зробити щось для своєї суспільності, то я можу тільки порадуватись тому і, розуміється, з найбільшою охотою даю свій дозвіл. Впрочім, коли будете писати студію над нашою літературою, будьте ласкаві сміло звертатися до мене чи то за вказівками, чи за виписками цитат, яких Вам буде треба. Радо я служив би Вам і книжками, але російський кордон – се дуже високі пороги на мої ноги.
По великодніх святах я збираюсь їхати до Росії, а іменно до Києва і Одеси. Коли б мені вдалось при тій оказії перевезти деяку книжку і вислати Вам, особливо згадане і дуже цікаве «Переднє слово», то не залишу се зробити.
Щиро стискаю Вашу руку і засилаю Вам братнє поздоровлення.
Іван Франко.
До К. К. Попович
Березень 1886 р. Львів	
Дорога товаришко!
Отсе іно що дістав Ваш лист і зараз же берусь відповісти Вам на нього. Зачну від кінця, а іменно від усправедливлення, для чого я не міг додержати свого слова і приїхати до Честинь. Не говорю вже о тім, що тепер на мої плечі звалилась велика маса чисто механічної роботи (коректа рукописів і складу «Зорі», переписка з авторами і редакціями, кореспонденції до «Prawdy» i «Kraju» і т. ін.), о всім тім Ви бодай потроху знаєте. Зайшли ще й інші випадки, задля котрих я ані в січні, ані в лютім не міг і на один день вибратися зі Львова, і не міг поїхати навіть на весілля брата, хоч і як мене прошено. У Львові були в ту пору деякі гості з України, з котрими я мусив потратити багато часу, робити багато різнорідних справунків і котрих зовсім не можна було покинути. А послідніми тижнями я слабий у такий спосіб, що, навіть поминувши великі морози, не міг би був нікуди рушатись.
Про жіноче товариство не вмію Вам майже нічого сказати, але зовсім годжусь на те, що Ви кажете, що Кобринська не повинна була виступати, тим більше, що коли по стороні виділу тов. є яка-небудь вина (радше глупота, ніж зла воля), то вже ж і по її стороні без вини не обійдеться, а може тож не вини, а нетактовності. Ви помиляєтесь, думаючи, що я з нею веду пильну переписку: противно, я й не питав її о те, що її спонукало з тов. виступити, хоч потроху догадуюсь. Найкраще буде, коли Ви, відписуючи їй, запитаєте її саму одверто і прямо о те; впрочім, коли Ви, як я чув від Вашого брата, будете на вечерку Шевченка, то побачитесь з нею особисто.
Інша річ з альманахом. Тут, очевидно, треба мати на увазі те, що Кобринська – одинока баба, котра може таку річ зладити, і треба стояти при ній. Чи в такім разі буде товариство видавати свій альманах і як той альманах буде виглядати, се вже річ товариства. А альманах Кобр[инської] повинен бути вже не діло товариства жіночого, а діло освіченої і поступової частини русько-укра[їнського] жіноцтва, до котрого вона й Вас має право зачисляти. Отсе ті «свої люди», з котрими Ви там зустрінетесь.
Чому Ви нічого не пишете літературного. Чи мало ж би бути правдою, що Вам пише Кобр., що галицькі русинки до ніякої серйозної праці ще не дозріли? Опрокиньте се! Після такого гарного початку не годиться Вам відразу залягати, згорнувши руки!
Ваш щирий Іван Франко.
До М. П. Драгоманова
6 квітня 1886 р. Львів	Львів, д[ня] 6.IV 1886
Ласкавий добродію!
«Зорю» обіщались висилати Вам дальше, о жодній елімінації нема мови. Я їду по святах до Києва і Одеси, коли маєте що-небудь передати такого, що можете повірити рукам ренегата, то я готов служити.
З поважанням Іван Франко.
До О. Ф. Хоружинської
6 квітня 1886 р. Львів	Львів, д[ня] 6 н[ового] с[тиля] цвітня 1886
Дорога Олічка!
Тільки що одержав Ваш лист і Вашу метрическую справку і спішу звістити Вас о тім і написати Вам кілька слів по поводу Вашого листа. Як він мене врадував, про се й говорити Вам не потребую. Особливо кінець його, де Ви згадуєте про своє неприглядне дитинство, глибоко зворушив, і скажу Вам прямо – врадував мене. Не для того врадував, як коли б я тішився Вашому, хоч і давно прошлому терпінню, а для того, що всяке чуже терпіння є для мене мотивом до співчуття, до прихильності і симпатії, а те, що Ви колись перетерпіли, мусило і у Вас виробити співчуття до терпіння других. Не знаю, може, моя власна тяжка молодість так мене виробила, що всяке терпіння найборше мене розворушує, що з боку співчуття найборше трафити можна до мого серця. А бажання Ваше, щоб Ваше серце огрілося біля мого, – се такий доказ Вашої щирості для мене, котрий вистарчить мені за всі прихильні словечка, які Ви могли б мені сказати.
Хату я найму, мабуть, в тім самім домі, що й досі живу, ул. Лінде, н[омер) 3, на первому поверсі, тільки о одну стіну від мого теперішнього житла, котре Ви бачили. Дві невеличкі кімнатки і кухонька, плата місячно 16 ринських, а користь та, що хата суха і доволі тиха, і доволі світла, та й у центрі города, чи до друкарні, чи до бібліотеки близесенько. Служанка буде нам, крім їди, коштувати 4 – 5 ринських, значиться, ця рубрика вийде трохи дешевше, ніж я уперед рахував. Коли б тільки здоровля та сила до роботи, то якось проживемо.
Цікаво мені було прочитати у Вашім листі про Городецького. Що він, бідний, добрий чоловік поробляє? Чи справді дуже нездужає? Я не міг розібрати в Вашому листі, через що таке він думає, що нажив таку біду. От горе наше, що найкращі наші люди переживаються, не вспівши й розжитися гаразд. І коли я отак не раз подумаю про себе, через які бездни пройшов, кільки разів близький був до того, щоб самому собі смерть заподіяти, кільки разів з резигнацією опускав руки, чуючи, як пропадає всяка надія, а опісля згадаю собі Вас, ненаглядна моя, то мені здається, що з рвучої бистрини, з-поміж темних і грізних скель та заломів та круч випливаю на тиху ясну воду, на вільний широкий простір, де, певно, також не обійдеться без бур і труду, але де ми плисти будем з ширшим оглядом і з подвоєною енергією.
Жити нам в сусідстві Шухевичів трудно буде: вони, як Ви бачили, далеко від центру города, в місці невигіднім, на взгір’ю, куди мені було б дуже тяжко ходити. І заходити до них часто не можна: дітей багато, хлопоти всякі і пр. Звісно, коли можна буде, то й заходитимем. Та, впрочім, Шухевич, хоч і один з кращих старших народовців, але все-таки чоловік дуже малої освіти; чоловік він більш діловий і по тій часті у нього можна добути всякі інформації.
Оскільки я собі представляю наше будуще життя, то ми повинні старатись звести круг себе товариство з молодежі, старатись прояснювати молоді голови, приводити їх до роботи. Матеріалу для сього найдеться тут доволі. Мені здається, що з нашої тихої й скромної хати повинна виходити струя нового, могучого руху, котрого елементи вже тепер проявляються на всіх кутках нашої Галичини, і котрий при нашій помочі повинен міцніти і ширшати, руху реального і розумного народолюбства.
Знайте, Олічка, що життя тільки тоді життя, коли його движучою силою єсть ідея; а моє дотеперішнє життя, хоч і як не раз тяжке, було тим хіба щасливе і гарне, що ніколи ніяка невзгодина не могла мене зовсім втиснути в грязь ані збити на хвилю з ідейної дороги. Все і всюди я чув в собі сю силу, чув в ній собі таку опору, що не міг упасти. Помимо слабого здоровля, я в тій силі находив невичерпну і невтомиму енергію. Не тільки при духовній, але й при фізичній роботі, я, слабий хробак, дуже часто потрафив завстидати вдесятеро від мене сильніших людей, у котрих по трохи надзвичайнім напруженні зараз з-під людської оболочки показується безвладна глина.
Та що се я пишу. Ще подумаєте, що хочу похвалитися перед Вами. Ні, сього я не хочу. Я тільки хотів би вказати Вам, куди, в якому напрямі й на будуще тягне мене моя вдача. В многих зглядах я мужик, простий і неотесаний, хоч чуткість на всякий грубий дотик сильно у мене розвинена. Не достає мені одного – смілої рішучості, ініціативи. На провідника я не сотворений; найвище моє бажання – бути рядовим великого діла здвигнення народного і бачити, що провід того діла спочиває в сильних руках, в яснім, широкім розумі. Ах, та коли ж то ми в своїх ділах побачимо такого провідника?..
Про тутешні літературні новини не пишу Вам нічого, хоч є дещо цікавого: прийдеться побалакати усно. А знаєте Ви, моя галочко, що вже тільки неповні чотири тижні до нашого звидання? При Вашім способі кореспондування я жду від Вас до того часу ще тільки одного листа, в котрім Ви повинні мені дефінітивно написати, коли мушу виїхати зі Львова, т. є. коли Ви виїжджаєте з Києва і коли будете в Жмеринці. Моєї метрики мені не треба. Лист напишіть, коли можна, швидко, на жоден спосіб не пізніше вербної неділі,бо в страсний тиждень, або в середу, або в четвер я поїду додому і буду там, мабуть, до слідуючої середи. Вернувши в середу вечором до Львова (коли треба буде, то можу вернути і в вівторок), я зараз буду збиратись до Києва.
Словар Беренштаму і твори Марка Вовчка Є[лисею] К[іпріяновичу] роздобуду. «Журнал Министерства народного просвещения» не дістав.
Щиро цілую Вас, дорога моя, і остаюсь
Ваш Іван.
До Елізи Ожешко
13 квітня 1886 р. Львів	Львів, д[ня] 13.IV 1886
Вельмишановна і ласкава пані!
Оце дістав я другий Ваш лист і зачну відповідь на нього з кінця. Ви перепрошуєте мене за його довготу, між тим, коли я в ній бачу іменно доказ Вашої великої ласки і Вашого інтересу для нашої справи Для того, прошу Вас, не в’яжіться місцем, тим більше що кожний Вши лист дає мені можність чимраз краще розуміти Ваші погляди і змагання, а Ваші осуди про твори нашої літератури хоч і занадто подекуди підхлібні, все-таки містять багато трафного і справедливого і мають для мене велику ціну вже хоча б для того, що походять від так знаменитої спеціалістки белетристичного діла.
Сердечне спасибі Вам, ласкава пані, за присилку нових книжок. Мені аж встидно відбирати від Вас так многі докази Вашої прихильності, а не могти Вам нічим відповідним відплатитися. Отсе посилаю Вам в осібнім конверті і рекомендовано одну з найкращих книжок, написаних нашою мовою. Коли вона дійде, то такою самою дорогою вишлю Вам і «Переднє слово». Рад би я достарчити Вам ще сього самого автора цікаву книжку: «Историческая Польша и великорусская демократия», та одно те, що не маю її тепер під руками, а друге те, що і висилка (задля формату і об’єму) буде трудніша. Їдучи до Києва, може, захоплю для Вас повість Мирного «Хіба ревуть воли, як ясла повні».
Дуже важке враження робить те, що Ви, ласкава пані, пишете про теперішній стан польської суспільності і про пануючі в ній напрями. Можу Вам як самовидець сказати, що і у нас, в Галичині, помимо більшої свободи справа та стоїть не то що не ліпше, але хтозна, чи не гірше. Вбиває нас вплив німецької школи і та тіснота світогляду, яка конечно мусила виродитись з тісноти наших границь і стосунків. Та лихо в тім, що й серед руської суспільності в Галичині далеко не краще. Хоч мало у нас інтелігенції, та й тота розбита на атоми, ворогує між собою за букви, за правопись, за язик, за фантастичні мрії о будущині, а за той час не дивиться на те, що її окружає, не робить того, що найближче рук. Невчена і неосвічена не то науково, а навіть товариськи, не знає, чого держатись і куди йти слідом за людьми.
Нещастя наше, що більша часть нашої інтелігенції – попи. Хоч і поклали вони деякі заслуги около народного відродження, та все-таки наложили на те відродження свою печать, старались і стараються втиснути його в тісні рамки своїх інтересів. Правда, якийсь час здавалося, що світська інтелігенція, особливо «молоде» покоління 60-х років, перейняте українофільськими ідеями, візьме верх. Але українофільство 60-х років у нас було романтичне, поза теоретичну оборону самостійності малоруської народності не вийшло, західноєвропейських поступових ідей не набрало, тим-то й не могло встоятись на ногах, коли опісля піднялась попівсько-єзуїтська реакція, і з початком сього року одверто стало під її хоругов.
В середині 70-х років виступило у нас на сцену нове, наймолодше покоління, до котрого й я себе причислюю. Покоління те внесло в програму нашого народовства нові домагання: крім теоретичної оборони самостійності малоруського народу, воно домагалось практичної оборони інтересів народу на полі економічнім і соціальнім, домагалось служби інтелігенції для інтересів робочого люду, в літературі реального зображення життя того люду і тої інтелігенції і ширення правдивої, розумної освіти між людом і інтелігенцією.
Так що ж! Нас було мало, урядові переслідування остудили запал, а у декого й зовсім зломили відвагу. Тепер ми також розбиті і не маємо сили навіть здобутись на свій, хоч маленький, журналець, котрий би у всякій справі подавав свій голос в нашім дусі. Дещо з того я старавсь робити кореспонденціями до «Kraju», але швидко побачив, що така робота ділу не то що не помагає, а ще й шкодить, бо до руської публіки голос мій туди не доходить, а противників тільки дразнить.
Ну, та про се Вам, мабуть, і слухати не мило, так як мені не мило розказувати.
Щиро дякую Вам за присилку поеми п. Висоцького; деякі його вірші я знаю і ціню. Будучи в Києві, напевно зайду до нього.
Дивно мені, чому се Ви досі не дістали «Зорі». В найновішім її н[оме]рі (7) помістив я своє малесеньке оповіданнячко «Довбанюк», за котре, боюсь, наші польські галичани дуже крикнуть на мене, а котре, мимо того, основане зовсім на живій дійсності, не на фантазії. У нас тут маленька купка поступових поляків видає місячник «Przegląd społeczny», до котрого й я дещо пишу, а іменно зладив-таки по-польськи казочку «Rąbacz», котра однако ж досі не напечатана. Тепер печатається в нім моя повістка «Na dnie».
Даруйте, ласкава пані, що на Ваш так обширний і так сердечний лист відповідаю так коротко, а може, й сухо. Дуже я завалений роботою: коректура, перекладання, поправлювання чужих рукописів і всякі клопоти, а надто ще робота не йде мені так швидко і писання втомляє мене дуже. Чи позволите мені подати в «Зорі» після Ваших слів звістку о задуманій Вами праці над нашою літературою?
Звістка така може й для Вас бути корисна тим, що зверне увагу свідущих людей, котрі можуть (і, певно, схочуть) Вам допомогти і інформаціями і книжками. Засилаю Вам щирий поклін
Ваш Іван Франко.
До О. Ф. Хоружинської
20 квітня 1886 р. Львів	Львів, ул. Ліндого, № 3, 20.IV
Дорога Олічка!
Сьогодні вівторок, в четвер в полуднє я виїжджаю зі Львова на свята; що се таке, що від Вас ніякої звістки нема, коли мені їхати? Правда, й я досі ще не маю паспорта, але се може бути швидко готове. Головне діло, що гроші на дорогу є. Книжки від Вас дістав і щиро дякую.
Не знаю, може, Ви вже й написали листа до мене, може, прийде завтра або хоч і в четвер рано, коли ж нині (в вівторок) ще не вислали, то будьте ласкаві зараз по одержанні от сього мого листа телеграфірувати мені, коли Ви будете в Жмеринці. Я буду в четвер у Львові тільки до 12-ти часів полудня і ждатиму, а мені треба се знати перед виїздом. Ex, та й ліниві ж Ви в переписці! Боже мій!
Бажаю Вам і всім близьким щасливих свят, а нам обом веселого і щасливого звидання.
Ваш Іван.
До М. П. Драгоманова
21 квітня 1886 р. Львів	Львів, д[ня] 21/IV 1886
Ласкавий добродію!
Послідній лист Ваш одержав, лист до Коц[овського] давно одержав і зараз же передав йому, – він збирається Вам відповідати. Про висилку Вам «Зорі» я говорив адміністратору, – чи вислали і чи висилатимуть дальше – не знаю. В 7 н[оме]рі «Зорі» редакція заявила, що статті: Коскена про казки і «Укр[аїнські] думи з 1808 р.» не будуть напечатані в «Зорі» по волі їх автора. Про «Просвіту» я й не пам’ятаю, що мав Вам одповідати, бо Ви, здається, нічого мене й не питали.
Тай кумедні ж Ваші умови, на яких Ви хочете мати зо мною яке-небудь діло! Звісно, на таких умовах «одностороннього недовір’я» ніякого діла мати не можна, і я думаю, що коли вже самі заповідаєте війну, то й воюйте собі на здоров’я.
Чи перевіз Прих[ильний] Ваш лист до братії, не знаю, бо від нього ніякої звістки у нас не було. Коли не перевіз, то я по повороті з К[иєва] з тої копії, що у мене є, спишу ще одну копію і перешлю.
Ваші листи я візьму, хоч і проти мене направлені; що ж, нехай судять люди, audiatur utraque pars. Скажу Вам тільки, що виїжджаю в четвер по святах, вечором, значиться, до того часу прошу прислати листа, а також під бандероллю, для передачі хоч по 2 прим[ірники] переднього слова «Громади», «Исторической Польши» й «Нових укра[їнських] пісень».
Бажаю Вам щасливо святкувати.
Щирий Ів. Франко.
До М. П. Драгоманова
29 квітня 1886 р. Львів	Львів, д[ня] 29.IV 1886
Добродію!
Посилку Вашу, кореспондентку і лист одержав і спішу перед виїздом відписати Вам. Рейса, коли ласка, пришліть неоправленого, за пересилку посилаю 6 з[лотих] р[инських]. Для чого Ви називаєте заявления «Зорі» про «волю автора» брехнею, я не знаю. Адже ж самі Ви обіцяли ті статті для «Зорі» і самі опісля відкликали свою обіцянку, значить, чим же се не Ваша воля?
Дуже цікаві Ваші закиди проти мого вираження о «кумедних умовах», і хоч як мені немила оця війна за слова і вираження, то все-таки мушу трохи ближче увійти в сю справу. Ви пишете мені виразно в попереднім листі:
«Я буду стерегтись, щоб уперед не довірять Вам, і мушу остерігати й других перед Вами як перед чоловіком, котрий при всіх добрих замірах слабий до повної безнадежності. Коли хочете на таких умовах мати зо мною взаємини, я радий, – а ні» і т. д.
Виходить, що взаємини ті мали б бути такого роду: з мого боку повне довір’я до Вас, – котрого я Вам ніколи не одмовляв і не одмовляю, – а з Вашого боку повне недовір’я до мене. Цікава річ, які тут взаємини можливі. Тут можлива хіба вічна комедія помилок або що-небудь в тім роді. От я й написав, що умови Ваші «кумедні», коли на них збоку подивитись. Що вони для мене більш ніж печальні, а просто наносять чи повинні були нанести мені смертний удар, вразити в найглибше нутро, знівечити мене в моїх власних очах – се інше діло, моє діло, про котре я не мав охоти ні серця згадувати Вам.
А що Ви тепер назвали моє вираженьє «диким» і заявили, що відповідаєте на нього тільки задля того, що воно походить від чоловіка зовсім не цивілізованого, і що Ви дальше перевернули се на той бік, що буцімто сам я обернувся до Вас, просячи, щоб Ви мали зо мною діло, себто, щоб передали що-небудь до Росії, се, признаюсь Вам, показує, що й Ви не зовсім докладно розважаєте те, що пишете і о чім так сильно виражаєтесь. Бо коли я обертався до Вас з просьбою передати що до Росії, то не вважав се ще ніяким «ділом», а пишучи про «діло», я мав на думці загалом спільну чи хоч в часті спільну роботу тут, в Галичині. До сеї роботи я вважаю конечним обопільне довір’я, хоч в тих точках, в яких робота робиться, а передача листа – се свого роду пошта, не більше.
А коли Ви тільки по поводу мого предложения – передати через мене яку вість в Росію – вважали конечним заявити мені і в усяких важніших справах своє недовір’я, то звісно, Вам се вільно було зробити, але мені воно мусило видатись ще більш, як німець каже, «vom Zaune gebrochen»…
Мої слова «воюйте собі на здоровля», хоч написані в приливі жалю, все ж таки не такі вже дуже «дикі», як Ви їх судите. Говорив я тут не о війні з пелеховщиною і проч., котрої й сам я не цураюся і котру я сам веду, як можу і як умію, але говорив тільки о Вашім намірі воюватись зо мною особисто. Хоч і як Ви в посліднім листі одрікаєтесь, що «з Вами особисто я не воювавсь і не воююсь», то все-таки в передпосліднім листі Ви писали виразно:
«З мого боку ждіть навіть такого, в чому звичайні люди бачать війну. Війна політична само собою; але окрім того, я не можу викинути з пам’яті Вашого поступування зо мною особисто» і т. д.
Значить, війна за справи особисті, бо війна за справи політичні мене анітрошечки не діткне, так, як я до табору народовського не належу, Пелеша не хвалю, інкрімінований Вами панегірик попам не такий-то вже страшний, щоб за нього аж вічним соромом покриватись, думок своїх ніяких не відрікавсь і не відрікаюсь, і весь той «протокол мого поступування особистого й політичного», котрим Ви мені грозите, зовсім не такий страшний для мене, як Ви, може, думаєте.
А вже того я зовсім не розумію, що Ви закидаєте мені, що «я виелімінував (?) Вас з мого (?!) журналу, та ще хочу (??), щоб Ваші товариші Вас же і обвинили за те». З якого мого журналу я Вас виелімінував і коли? Чи, може, з «Зорі»? Та ні ж, бо «Зоря» не мій журнал, і я чолом світив серед людьми, щоб Вас просили до сотрудництва в ній, і тільки на просьбу Вашу, що наробите скандалу, відкликав дану редакцією обіцянку напечатати Ваші праці. А яким світом Ви знаєте, що я хочу, щоб Вас хто-небудь за те обвиняв? Ні, так і бачу, що не можна мати ніяких взаємин з собою, коли Ви завзялись уважати мене своїм ворогом і підсувати мені самі найгірші інтенції.
І ще одне Ваше речення мушу спростувати. Ви пишете в посліднім листі: «Ніяких листів проти Вас я Вам давати не думав», а в попереднім листі стоїть виразно: «Чи візьмете Ви листи, котрі будуть просто направлені й проти Вас»?
Не знаю, що се за діло з «Кобзарем», про котре Ви з такими оговорками згадуєте мені з слів Павлика. Ніякого поручения нащот «Кобзаря» я Павлику до Вас не давав і ні про що не знаю.
Кланяюсь Вам і шлю поздоровлення.
Іван Франко.
Львів, д[ня] 29.IV 1886
Р. S. Так як від’їзд мій несподівано на 2 – 3 дні відложений, то я прочитав і Ваш лист до К[оцовського]. Я вповні згоджуюсь на все, що Ви в ньому написали, і думаю, що не переступлю границь поштарської компетенції, коли прочитаю його й декому з тутешніх народовських проводирів. Я зроблю се тільки в тій цілі, щоб витягнути від них ясну декларацію: чого вони хочуть і куди йдуть. Взамін за те, може, надужиття компетенції я обіцяю Вам прислати або копію їх декларації, коли вони її зложать на письмі, або хоч докладний реферат з їх усної одповіді, яку б рад перевезти й на Україну. Впрочім, ще одно: щоб і тут не робити на власну руку, особливо маючи за собою Ваше повне недовір’я, я пораджусь з Павликом і Коц., і як вони скажуть, так і буде.
До М. П. Драгоманова
20 травня 1886 р. Львів	Львів, д[ня] 20 мая 1886
Ласкавий добродію!
Повернувши з Києва, спішу переслати Вам ті звістки, які есть у мене для Вас. Поперед всього: лист Ваш новий я завіз і передав товариству, у котрого читали його М[ихаль]чук, Жит[ецький] і Ант[онович]. Попередній Ваш лист тож дійшов на місце і був читаний у гурті. Над ним була дискусія, котрої змісту не знаю; для уложення на нього відповіді вибрано трьох людей. Я просив, щоб передано відповідь через мої руки, але мені сказано, що так скоро уложити її годі.
З розмов і з повідання Коваля я зміркував, що успособлення до Вас серед старого гуртка дуже не корисне, хоч, звісно, про розрив і ліквідацію яку-небудь і мови нема. Оскільки бачу навіть супроти минувшого року загальний настрій умів радше понизився, ніж піднісся. В старшій гром[аді] розстрій і розділ на гуртки, котрі поодиноко що дещо й роблять, та на спільну яку-небудь роботу не зберуться. Серед молодежі розстрій ще більший, особисті пересварки і знеохочення.
Політичних гуртків я не зустрів майже ніяких, недобитки їх тепер оце виходять з університету. Кружків так званих культурних є кілька, хоч малочисленних, ворогують між собою за особисті речі, а коли й хапаються до роботи, то більш в одиночку, ніж гуртом. Появилось декілька гарних талантів белетристичних, і кружки стараються перетягати їх кожний до себе.
Коваль спеціально просив мене передати Вам ось що:
1) велику часть з тих книжок, які Ви виписали, він зібрав і пересилає Вам через мене (вони ще лишились в Києві і прийдуть на днях ураз із пакунками моєї жінки, а тоді я перешлю їх Вам). Деяких книжок, що зробились бібліографічною рідкістю, він не міг роздобути, за інші мусив платити грубі суми, загалом, за недостаючими написав у Петербург і надіється хоч часть ще роздобути. Просить Вас також о дальші списки.
2) Просить о присилку через мої руки Ваших видань, особливо «Истор[ической] Польши» і «Пісень». У мене є доволі добра дорога, котрою можна буде слати їх у Росію. До мене засилайте, як звичайно, під бандероллю реком[ендованою], по адресу: Ulica Gołębia, № 9.
3) Просить Вас, коли вважатимете потрібним і можливим, написати брошуру про теперішній політичний стан України у всіх її частях і про те, що Ви вважаєте потрібним робити українцям молодим і старшим. Впрочім, змісту тої брошури він докладно не означав, а тільки виразив бажання, щоб основою її було більш-менш те, що було основою Ваших послідніх листів до к[ия]н, з виключенням всіх особистих рахунків, і щоб метою брошури було – підняти духу громадського, вказати конечність політичної і громадської роботи і вказати дальше, яка по Вашій думці політична і громадська робота тепер найпотрібніша і серед даних обставин можлива.
4) Виразив бажання, щоб Ви і з свого боку робили, що можна, щоб зменшити розстояння між Києвом і Женевою через устроєння посередньої станції у Львові, де повинні б печататись такі Ваші речі, котрі австр[ійськими] законами не заборонені, а для Росії могли б мати значення актуальне. Яким способом се можна зробити, про се він нічого не міг сказати. Замічу, що говорив я з ним, заким він ще читав Ваш послідній лист.
Про ніяке нове видання ніхто з «Гром[ади]» і мови не починав, а мені самому починати було і зовсім неловко, особливо коли я бачив те загальне пригнетення духу, котре й на мене самого в великій мірі налягло. Єсть вправді невеличка надія на оснування такого незалежного журнальчика у Львові, але надія настільки ще непевна, що я й говорити Вам о ній не хочу, щоб ми оп’ять не почали ловити рибу перед саком, так як се було з «Поступом».
Кланяюсь Вам.
Іван Франко.
Львів, д[ня] 20 мая 1886
Р. S. Забув саме главне. Коваль обіщав Вам незабаром переслати дещо грошей на рахунок ремунерації за літературу. Літом надіється чи він, чи хто-небудь другий з його товаришів ближче порозумітись з Вами.
І. Ф.
До Б. С. Познанського
Кін. травня 1886 р. Львів	Львів, улиця Gołębia, № 9
Високоповажний добродію!
Стаття Ваша, напечатана в «Зорі», вельми сподобалася і у нас, і на Україні. З неї зроблено для Вас 50 оддруків, хоч звичаю такого – робити оддруки для авторів – у нас нема. Не велів я висилати Вам оддруків для того, бо думаю, що дальші частини йтимуть у безпосередньому зв’язку з першою, і вийде книжечка. Правда, заслати оддруки поодиноко легше, ніж заслати книжечку, і для того я думаю, чи не можна б так зробити: я зашлю Вам 10 екземплярів того, що досі напечатано, а прочі 40 остануться до цілості, котра й буде зброшурована і по змозі засилана Вам.
Та нещастя наше з тою пересилкою до Вас. От «Зоря», здається, дозволена в Росії, а як на біду ті номери, котрих Ви допоминаєтесь, вислані на Ваше ім’я під бандероллю, ще й заказним, попали у Варшаву і були нам назад звернені. Не знаю вже, що й робить експедиція: чи посилає Вам їх ще раз, чи ні.
Заміточка Ваша про Олельковича пригодилась нам, – á propos її – я дістав з Києва докладнішу його біографійку, він три роки тому як помер, так що й не прогнівається ні за що. І згадка про Свидницького з спомином про його пісні не думаю, щоб могла кому-небудь зашкодити, – в 1-ім н[оме]рі про ті ж пісні було згадано в зв’язку з ім’ям В. Б. Антон[овича], і нічого.
Перед тижнем був я в Києві і начувсь про Вас багато симпатичних згадок Ваших знакомих і друзів. Дай боже Вам якнайскоріше перекочувати з-над Дону на Дніпро, в такім разі і я міг би мати надію хоч десь колись побачитись з Вами, так як мені прийдеться відтепер частіше бувати на Україні, де я отсе женився.
Щиро поздоровляю Вас і бажаю Вам усього доброго.
Ваш Іван Франко.
До Н. І. Кобринської
5 червня 1886 р. Львів	5/VI 1886. Львів, вул. Голембя, ч[исло] 9
Ласкава пані!
Сердечно дякую Вам за Ваш лист і за гратуляцію, в котрій Ви, хоч ніби знехотя, наговорили мені компліментів, згадуючи щось о Вашім намірі зробити мене комендантом галицької літератури. Од повітря, глада, огня і войни і од команди над галицькою літературою спаси мене господи! І коли Ви, ласкава пані, хочете дорогою якоїсь конспірації (до котрої задумали втягти й мою жінку), якогось coup d’êtat, мені сю команду накинути, то я згори освідчаюсь Вам, що буду яко легальний чоловік всяким таким конспіраціям по змозі противодійствувати.
Адрес Ваш до Кулішихи добрий і я радив би Вам заждати ще трохи, а рівночасно написати об сім ділі до Ол[ени] Пчілки. Я радо допоміг би Вам тут чим-небудь, але з Кулішем я не тільки не переписуюсь, а надто ще маю на собі його височайшу неприязнь за рецензію його «Хуторної поезії» в «Світі». Значиться, не можу Вам тут нічим допомогти.
Що я не оповістив Вас ані нікого з галичан і галичанок о дні мого шлюбу, се походило з тої простої причини, що й сам я наперед о нім не знав. Я виїхав до Києва на два тижні перед тим, а в Києві стільки ще було клопотів, біганини та крутанини, що й на думку не спало кого-небудь сповіщати. Ну, та се ще не значить, щоб я хотів через те відриватися і відкараскуватися від галичан і від галичанок. Ні, ласкава пані, всім добрим галичанам і галичанкам я, як був, так і надальше хочу бути добрим товаришем і добрим другом і готов по змозі служити їм усім, що тільки буде в моїй силі. Що се в першій лінії відноситься й до Вас, ласкава пані, об тім, здається, і говорити багато не потребую: наші погляди, змагання і духовні інтереси так з собою близькі, що взаємна підмога єсть у нас таким ділом, котре само з себе розуміється.
Бажав би я, щоб Ви познакомились з моєю жінкою, і для того замість оповіщення о моїм шлюбі позволю собі на зелені свята відвідати Вас в Болехові, коли Вам се буде на руку. Коли б погода сприяла і кумпанія більша (о котрій Ви згадуєте зібралася, то могли б ми й до Бубнища екскурсію вчинити. Добре?
Щиро кланяюсь усім Вашим і стискаю Вашу руку.
Іван Франко.
До М. П. Драгоманова
7 червня 1886 р. Львів	Львів, д[ня] 7/VI 1886. Ul. Golębia, N 9
Ласкавий добродію!
Лист Ваш з 6 гульд[енами] дістав, не знаю, для чого Ви прислали їх назад, коли я послав їх на пересилку Рейса? Ну, та побачу, одержавши Рейса, який рахунок буде, то и постараюсь вирівняти.
На Ваші запитання щодо Києва я не можу докладно одповісти. Хто писав до Вас лист, привезений Тр[егуби]хою, мені не сказано, так само, як нічого не сказано про лист Musicus’a, хоч я з ним кілька разів бачився. Хто ті троє, котрі мають написати Вам одповідь, також не знаю. В Одесі я не був, але просив Коваля, щоб з Вашого посліднього листа познімав копії і послав, куди треба.
Як я виступав у Києві, чи справді народовцем, чи, може, трохи й ні, се Ви побачите, може, з листів Коваля і других. Що ж до відзиву Вашої сестри, з котрою я кілька разів бачився і котрої щира прихильність до мене і до моєї жінки була мені мов освіжуюча роса, так я звертаю Вашу увагу на її слова «какие бы ни были народ[овцы]», котрі вказують, що апологетом народовців я навіть перед нею не виступав. Щодо слів «найближе к нам», то вони неясні.
Я заступав тільки конечність – мати українцям зв’язки з Галичиною, і заступав їх з погляду не стільки України, скільки Галичини: адже ж розрив з Укр[аїною], який Ви дораджуєте, довів би в Галичині до цілковитого приглушення і придушення і тих невеличких іскорок хоч трохи розумнішого руху, які ще тепер тліють, між тим, коли зносини з Укр. можуть швидше чи пізніше довести до зміни теперішньої мертвеччини. Я радив, а далі й просив громадян, щоб вони по прочитанні Вашого посліднього листа (котрого правдивість признав у Львові, напр., Гладилович) написали до галичан письмо з своїми дезидератами практичними і принципіальними. Я не міг добре вирозуміти причин, задля яких мені сказано, що письма такого тепер писати не можна.
Що ж до нашої «размолвки», то надіюсь, що справа виясниться і сестра Ваша з часом розкаже Вам сама, як я передав їй наші зносини. Коли вона мала право ужити тут слова «недоразумение», так се хіба задля того, що я казав їй, – що й Вам писав, – що «размолвка» наша вийшла не із-за принципіальних, але із-за особистих різниць.
У попередньому моєму листі я забув передати Вам ще ось що: Коваль сказав мені, що на видання «Кобзаря» гроші будуть Вам дані з шевченківського фонду, коли Ви напишете їм докладно, скільки Вам треба. В. Б. передав мені карточку з своєю рекомендацією до Каравелова, котру просив передати д. Вовку. Я карточку сю передав П[авли]ку, не думаючи, що прийдеться мені сими днями до Вас писати; надіюсь, що П-к рівночасно з оцим листом перешле її на Ваші руки для передачі Ф[едору] В[овку].
Шульг[іна] я бачив, він тепер з кружком молодежі заходиться коло зложення хрестоматії з укр. художественних і народних творів.
Жінка моя поздоровляє Вас і прикладає свою карточку та просить Вам передати, що вона вміє цінити й поважати писателя і мужа науки незалежно од того, які він має щоти з поодинокими, хоч і як їй близькими людьми. Листів Ваших до мене (крім самого посліднього) вона не читала, а зате читала хоч деякі Ваші печатана праці і певно прочитає й усі, які тільки єсть у мене.
Кланяюсь Вам.
Іван Франко.
Львів, д[ня] 7/VI 1886. Ul. Gołębia, N 9
Жінка просить Вас, щоб, коли ласка, прислали свою карточку.
І. Ф.
До М. П. Драгоманова
24 червня 1886 р. Львів	Львів, д[ня] 24/VI 1886
Ласкавий добродію!
Рейса і гроші дістав і сьогодні ж пишу до Києва о тім, що Ви довг звернули. Туди ж шлю і Ваш список книг. Будьте ласка, звістіть мене, чи одержали першу посилку книг через «Speditionsbureau der Nordbahn in Wien», бо так я мусив їх звідси вислати. Не з моєї вини сталось теж, що я не оплатив висилку на місці; тож будьте ласкаві донести мені, скільки Ви заплатили, а я Вам гроші зверну.
З книг, переданих Вам Ковалем, оставсь у мене тільки атлас до Батюшкова «Холмский край», бо не влазився в пачку, попробую Вам переслати його по пошті. З прочих книг, пересланих Вами для «Етногр[афічного] кружка», я Зарудного і Якушкина передав П[авли]ку для пересилки Вам, а про «Записки и[мператорского] р[оссийского] геогр[афического] общ[ества] по обычному праву» нічого не знаю, може бути, що їх Ви, як і монографії Єфименкової, прислали на руки Павлика.
Взагалі, я радив би Вам не кидати так з легкої руки такими закидами, як те, що Ваші книжки розікрали; за книжки прислані Вами на мої руки, я відповідаю, і вони у мене не пропадають, і навіть коли б що пропало, як се при позичках не раз лучається (згубить чоловік, абощо), то я ще можу Вам і нову купити та звернути. А робити мене злодієм Ви не маєте права, а ні, то докажіть, що я Вам справді вкрав що-небудь.
Халанського «Великор[усские] былины» шлю Вам свій екземпляр і прошу Вас заразом прислати мені список тих моїх книжок, котрі є у Вас, у мене був та при переносинах загубився.
Книжки самі вжиткуйте, доки Вам треба.
П[авли]к тепер на селі, то я вияснити справи з переданими йому мною книжками не можу.
Чи дістали і чи передали Вовку картку В. Б.?
Остаюсь з поважанням.
Ваш Іван Франко.
До М. П. Драгоманова
7 липня 1886 р. Львів	7.VII 1886
Ласкавий добродію!
Вашу оповістку про видання Шевченка я ще давно, зараз по її одержанні, вперве післав до Києва на дві руки – пошлю й у треті.
Ваш закид о моїй «неохоті держати одвічальність в рішучу хвилю», по-моєму, зовсім рівний закидові «злодійства», бо коли Ваші книжки у мене єсть, а я не хочу за них одвічати, то чим же я ліпше від того, хто вкрав їх у Вас? Правда, положення моє остільки гірше, що Ви на мене складуєте одвічальність і за ті книжки, котрі Ви заслали П[авли]кові і котрі П-к від себе позичив Костю Левицькому, а тепер не хотів піти та відібрати.
Що «по-товариському», як Ви кажете, один би мусив помогти другому, се так, але з К. Левицьким я ще менше сходжуся, як П-к, а коли сю аксіому примінити до П-ка, то я не знаю, чому він не заслав Вам Зарудного і «Трудовое начало», передані йому мною перед кількома місяцями для посилки Вам; «Трудовое начало» віддав мені аж тепер саме перед виїздом на село, а Зарудного не віддав. Та щоб Ви не казали, що я ухиляюся від одвічальності, то я посилаю Вам свій екземпляр Зарудного, куплений у Києві, а про Якушкіна напишу до Києва і пришлю Вам, як дістану.
Книжки, переслані Вам Ковалевським у великій пачці, прийшли були перед місяцем з Києва враз із деяким добром моєї жінки; я з вокзалу відправив їх прямо дальше до Відня для пересилки Вам. Сьогодні ж піду на вокзал і розвідаю, що з ними сталося.
Брошури (90, не 100 штук) дістав і досі переслав один примірник до Києва в листі, а коли приїдуть молоді люди на вандрівку, то постараюсь передати решту.
Про процес добрівлянців я напишу Вам докладніше тоді тільки, як дістану акт оскарження, котрий на днях повинен прийти з Дрогобича. З обжалуваних два мені особисто знакомі. У них найдено між іншим «Marijy», «Молот» і «Дзвін», а також німецькі книжки раціоналістичного напрямку вроді «Das Buch der Natur» (походячі від одного попа). Я написав про процес статейку до «Kraju», та досі не напечатали, не знаю, чому. Як буду мати акт, то спробую написати до «Neue freie Presse».
Будьте здорові.
Ваш Ів. Франко.
До Василя Лукича
9 липня 1886 р. Львів	Ул. Голембя, ч[исло] 9. Львів, д[ня] 9/VII 1886
Дорогий друже!
Отсе аж нині, при трохи вільнішій годині, сідаю відписувати тобі. Знаю вже, що ти календаря не укладаєш і при тих страшних цензурних обставинах, які тепер панують в «Просвіті», я находжу се зовсім натуральним. Щиро бажаю тобі вдачі і поводження з альманахом і щоб доказати тобі, що бажання моє не фраза, а правдиве активне співчуття з усяким самостійним змаганням, незалежним від нашої «професорської кормиги», то ось тобі й покажчик того, що я можу дати для твого альманаху.
З своїх речей у мене є готова обширніша новела «Місія»; зміст її – місія єзуїтська на Підлясся, розказана після оповідання очевидця і після історичних документів. Оповідання займе около аркуша друку, а може й трохи більше, – конфіскабельного нема нічого. До часті літ[ературно]-наукової міг би я переробити тобі свою статтю про твори Мордовця, печатану в «Kraju». З віршів, коли хочеш, можу також дати хоч один або два.
З творів інших авторів можу дати тобі ось що:
1) «Лови», оповідання Мирного, відкинене ред[акцією] «Зорі», зроблене прекрасно, хоч сюжет трохи ховзький, – звісно не конфіскабельне ані не неморальне;
2) «Мазепу» Руданського;
3) «Ельдорадо», вірш Сивенького (посилаю);
4) Дещо з віршів Грінченка (В. Чайченка);
5) Вірш Маковея (посилаю);
6) Два вірші Шнайдер (посилаю);
7) Дещо з Кониського, коли б потребував (у мене є деякі з його фотографій, не прийнятих до «Зорі», [між ними] прекрасна штука «Бугай» і др.).
Жаль дуже, що ти не можеш сими днями бути у Львові, я радо обговорив би з тобою ближче програму і уклад видання. Я бажав би, щоб видання твоє зробилось першим товчком до нового, свобіднішого і поступового руху у нас, щоб було сигналом і для других – виломуватись з пут дотеперішнього шлендріану. І для того бажав би я, щоб зміст його був добірний і цікавий, так щоб всі мусили б його читати. Для того я радив би, крім часті белетристичної (котра після всього, що досі бачу, може вийти доволі а навіть дуже інтересна), покласти вагу і на часть літературно-наукову чи радше критичну.
Я радив би подати критичний огляд нашої нової літератури чи то в більших, чи менших очерках. Я вже згадував о тім Бачинському, що добре би було, якби п. Горбаль зладив хоч коротке резюме з книжки Др[агомано]ва «Историческая Польша и великор[усская] демократия». Я в такім разі зладив би розбір його видання пісень історичних і дав би для Вашого альманаху й ще дещо з своїх літерат[урних] очерків (про Федьковича, може, про Цеглинського і т. ін.). Можна б попросити де о що Комарова, Познанського, Антоновича і др., се вже я прийняв би на себе. Звісно, все се тільки в такім разі, коли б Ви (т. є. стрийські горожани) на мою основну думку згоджувались. Так само думаю, що не конче б потрібно в’язатися об’ємом 12 аркушів, а розписати передплату і друкувати во ім’я господнє.
Як кажу, дуже гарно було б, якби ти міг сам на день приїхати і побалакати про се діло, я б і матеріали тобі передав. Я й сам приїхав би до Стрия, та одно те, що часу нема й хвилини, бо всякої роботи бездна на голову злізлася, а друге те, що д[ня] 17 с[ього] м[ісяця] від’їжджаю на місяць на село.
Я й справді оженився і живу тепер зовсім ізольований, між людей ніяких не виходжу, то й новин ніяких не знаю. З новим журналом нічого не чувати, мабуть, нічого й не буде. Україна на «Зорю» відказує так, що крий боже, не знаю вже, як і поступати, щоб і їм догодити, і наших професорів не дразнити. Та, мабуть, скорше море решетом вичерпаєш, ніж таку штуку вдаси.
Мене ангажують до «Діла», та не знаю, що робити. Мабуть, так буде, що вступлю по повороті з села. Дуже б я не рад вступати туди тільки для милого хліба, а бажав би, щоб «Діло» зробило хоч який-небудь поворот «на свіжий воздух», але боюсь, що й з того нічого не буде.
Щоб охоронити своє ім’я від скоропостижного забуття серед публіки, я бажав би виступити з якнм-небудь самостійним виданням своїх деяких творів, підлягаючим цензурі не професорській, а тільки прокураторській. Приготовую на перший раз книжечку творів епічних (віршами) п[ід] з[аголовком] «Три легенди», та не знаю, чи і коли здобудусь на їх викінчення і видання. От тобі й усе нове, що у мене є.
Цілую тя щиро і пані твоїй, як також всім знакомим з Стрию, щиро кланяюсь.
Твій Іван Франко.
До М. П. Драгоманова
12 липня 1886 р. Львів	Львів, д[ня] 12/VII 1886
Ласкавий добродію!
Шлю Вам гроші від київських знакомих за юль і август і ще прошу Вас:
1) Переслати для мене комплект «Громади» (кн. 1, 2, 4, оба випуски «Громади» – журналу і «Листок «Гром[ади]» по одному екземпляру взамін за мій екземпляр, переданий мною в Київ Ковалевському.
2) Написати докладно про своє видання «Кобзаря» для того ж Ковалевського: яке се видання, як укладене і порядковане, що містить і скільки грошей на нього треба.
Так як я в суботу сього тижня на цілий місяць виїжджаю на село, то будьте ласкаві і книжки, і лист слати на адрес Коцовського.
Шлю Вам декілька книжок від Ков[алевського] і рекламую в Відні першу посилку.
Зостаюсь з поважанням.
Іван Франко.
До М. П. Драгоманова
Кін. серпня 1886 р. Львів	
Шановний добродію!
Лист Ваш одержав, «Громаду» тож і щире спасибі Вам за неї. Передав мені Коц[овський] також Халанського, Зарудного і по 7 екземпл[ярів] Подолинського книжок.
Ваш списочок перешлю в Росію, як також пробні листочки «Кобзаря» і Вашу одповідь на мої питання по пунктах. Особливо II дуже важна річ: вияснити вже раз докладно джерела «Кобзаря», вказати, де є рукописи, що печатається з оригінальних рукоп[исів], що з копій і т. ін. Біографійка була б не лишня при виданні, котре повинно розійтися в тисячах екз[емплярів] і дійти туди, куди не дійде ні Чалий, ні Кулябка.
Щодо трьох п’єсок, котрих автентичність я (і не тільки я один) підозріваю, то п’єса «Гарно твоя кобза грає» написана Афанасьєвим-Чужбинським (гл[яди] Петров, Ист[ория] укр[аинской] лит[ературы], стор. 169); про «Полуботко» і «В альбом» сама редакція празького «Кобзаря» каже, що вони прислані людьми, знавшими нашого «Кобзаря» (ще не рація, щоб ті люди знали відрізнити його твори від чужих, особливо коли вони ж і прислали «Гарно твоя кобза грає»), самі ж п’єси дуже слабі і не мають в собі майже ані одного з тих так характерних шевченківських зворотів, по котрим усяку його п’єсу між десятками інших можна впізнати. «В альбом» – се якась нескладиця, ні розміру, ні рифми, ні логіки, крім двох послідніх стрічок не стоїло й печаті. «Полуботко», бог його знає, чому так названий, – ніщо в п’єсі не нагадує Полуботка, а ціла п’єса те, що німець називає Lappalie. Інтересно було б знати, хто прислав ті вірші і видав їх за Шевченкові?
«Хустина» була надрукована в «Світі» і в «Луні» (принаймні «Світ» у Вас буде, то й не переписую п’єси). Пропущене місце «Катерини» було в «Киевской старине», також не переписую, бо не маю. Там же й поезія «До сестри».
«Листка до земляків» я поки що не дістав, але читав його від Коц[овського].
Коц. мабуть, буде (або й є вже) дуже недужий, то не пишіть до нього. Як з ним діло стоїть, донесу Вам в недовгім часі. П[авли]к на селі посидить ще з місяць. Жінка моя Вам кланяється.
Поздоровляю Вас.
Іван Франко.
До Олени Пчілки
29 серпня 1886 р. Львів	Львів, д[ня] 29.VIII 1886
Шановна пані!
Отсе, може, й бачили вже Ви початок Вашого оповідання в друку; друга глава якраз сьогодні вийшла, третя завтра почне складатись. Ви вже й догадуєтесь, що я пишу сей лист, щоб пригадати Вам Вашу ласкаву обіцянку – чимскоріш прислати решту повісті. Дуже добре було б, якби Ви прислали ціле докінчення, але якщо у Вас нема готового, то я не налягаю, пришліть, що є. Я так і розщитав (по Вашому слову), що цілість обнімати буде не більше 12-ти глав.
Правда, до кінця (без двох досі напечатаних глав) оставсь тільки 8 номер «Зорі»; надто ще «Люборацькі» і «Література» будуть іти до самого кінця, ну, та вже з двома главами якось дамо собі раду. Тільки коли б річ під руками у Вас (як се часто бува у мене) розрослася ширше, то се був би для мене клопіт, бо повість мусить вже бути сього року скінчена. Для того прошу Вас, шановна пані, кінчіть якнайшвидше і присилайте рукопис, щоб я міг добре обрахуватися з місцем.
Щодо перших глав, то сказав би я, що друга – сама краща, а третя найслабше оброблена, не для того, що нема діалогів, але для того, що багатий фактичний матеріал, що в ній міститься, якось хаотично накиданий і не дає ясного, випуклого образу. Ну, та се ще хиба невелика, котра аж надто окуплюється і живостію самого сюжету, і гарним опрацюванням двох перших глав. Поздоровляємо Вас обоє з Олею і засилаємо щире поздоровлення пані Лесі.
Ваш Іван Франко.
До М. П. Драгоманова
17 вересня 1886 р. Львів	Львів, д[ня] 17 сент[ября] 1886
Шановний добродію!
Спішу відписати на Ваш лист з д[ня] 12 сент[ября].
Щодо Буг[еля], то я скажу йому, хоч не маю надії, щоб він міг вислати Вам грошей, се бідний чоловічок, недавній бурсак Ставр[опігії] (про нього було в «Ділі»). Та Ви й не спішіть з висилкою книг, а гроші я швидко вишлю Вам сам, бо мушу просити Вас і для себе вислати ще раз комплект «Громади». Той, що Ви прислали, взято у мене зараз же для перевозки на Укр[аїну], але всі книжки пропали.
П[авли]к сидить на селі, у одного попа в Турчанськім пов[іті]. Я бачив його, він здоров і якось над сподівання добре зумів акліматизуватись. Працює пильно, викінчуючи роботу про читальні, надіюсь, що привезе її готову, як приїде сюди. А приїхати повинен швидко, через 2 – 3 тижні.
З Коц[овським] було погано, у нього проявились були признаки божевілля, та якось він поправився, хоч все ще дуже він нервний і неспокійний. Казав мені Коц., що писав Вам о тім, що мене закликав Глад[илович] писати в «Ділі». Я не сперечався, надіючись взяти один куточок (справні крайові економічні) і вести його, окільки можна, автономно. Та здається, пани від редакції роздумали, той мене не дуже голова болить.
Надумав я таки з новим роком розпочати видавництво «Поступу», – що буде, то й буде. Не спускаючись на нічию поміч, я зачну просто на ті гроші, які здужаю заробити, і в міру того й об’єм буде маленький, 3 – 4 листи в місяць. Якнайменше белетристики, а зато якнайбільше фактичних вістей з краю і обговорювання справ політичних та боротьба з попівством – отсе, думаю, повинна бути програма газети. Критика ділань і народовців, і кацапів з погляду хлопського, з того ж самого погляду і оговорювання загально-крайових справ.
Практичні цілі щодо Галичини:
1) піднесення хліборобів через попирания і закладання між ними спілок економічних, політичних і просвітніх,
2) реформа крайових відносин через зав’язання русько-польської організації людової для використання теперішньої конституції і автономії в інтересі робучого люду.
Слідити за ходом сих справ і проводити сі думки я беру на себе. Щодо ширших, загальноукраїнських і слов’янських справ, то тут я буду мусив просити помочі Вашої в першім ряді, розуміється, коли взагалі схочете брати участь в сім виданні. З тутешніх буду просив П-ка, Остапа і Коц., хоча знаю, що сей послідній буде всіма силами противитись сьому починанню.
Тихомирова я не читав і не бачив.
Я і моя жінка кланяємось Вам.
Іван Франко.
До Б. С. Познанського
22 вересня 1886 р. Львів	22/IX 1886
Шановний добродію!
Дуже прикро мені зробилося, коли я оце що прочитав Ваш лист, в котрому Ви сваритесь на мене за оддруки Вашої статті, тим прикріше, що жаль Ваш несправедливий. Правда, винен я, що не написав Вам уперед і не вияснив, в чім діло. Та надіюсь, що й тепер не пізно.
Оддрук для Вас робиться в 50 примірниках, як Ви й жадали. Досі оддруковано тільки дві форми, т. є. стор. 1 – 8 і 8 – 24, і з цих Вам і послано по 10 екз[емплярів]. Кінець статті, т. є. стор. 25 – 28, досі лежить набраний, але не оддрукований, бо друкарня жде на продовження Вашої праці, щоб добрати ще цілу форму, т. є. 8 сторін. Для того-то, щоб Ви мали в руках цілу свою статтю, т. є. те, що досі було в «Зорі» (Ви о те й просили, щоб могти продовжатн роботу), я просив директора друкарні, крім готових уже оддрукованих форм у 10 екземпл., послати вам і щітковий одтиск ненадрукованих ще чотирьох сторін. Ті чотири сторони, як кажу, будуть оддруковані аж вкупі з дальшиною частиною Вашої праці, коли буде ласка Ваша її нам прислати.
Надіюсь, що се вияснення заспокоїть Вас і зніме з мене вину, як коли б я з легковаженням відносився до співробітників «Зорі», а ще до таких співробітників, котрими письменство наше мусить так дорожити, як Вами, шановний добродію.
Зголосивсь тут до нас із Вашого города молодий (як видно) поет, д. Омельченко, просячи редакцію надрукувати його вірші і покликаючись при тім на Вашу рекомендацію. Хоч і як дуже я мушу симпатизувати з духом, з провідною думкою тих віршів, такою щирою та чесною, то все-таки мені здається, що для друку вони без основної переробки не згожі і задля недокладної віршової техніки, і задля надто вже наївного розуміння і виражування тих справ, про котрі пишеться в віршах.
Звиніть, будьте ласкаві, що пишу Вам про те, що повинен би був написати прямо самому автору, але коли він знайомий Вам, то думаю, що у Вас найдесь оказія йому се передати в такій формі, яку Ви признаєте найвідповіднішою, між тим коли я, не знаючи його, міг би, може, знеохотити або непотрібно вразити молодого чоловіка.
Щиро поздоровляю Вас.
Іван Франко.
До М. П. Драгоманова
24 жовтня 1886 р. Львів	24.Х 1886
Шановний добродію!
Тільки що одержав Ваш лист і спішу одповісти. Коц[овський] тепер сидить на селі; він, окільки можна думати, зовсім поздоровів, хоч, звісно, не знати, чи здоров’я це тривке. Занімається він тепер працею над своєю дисертацією про Шашкевича. Звісток від нього не маю ніяких.
Книжки, послані в Рос[ію], не всі пропали, а тільки ті, що виряджені були в апрілі, ті, що я передав тепер, в юлі, дійшли, хоч і не без якихсь, як мені сказано, «просто драматичних» пригод. По поводу тамтих книжок з київських не потерпів ніхто, тільки В[олодимир] С[тепанович] Кач[ала] набрався страху, а потерпів тільки Гладилович, хімік, галичанин, котрий мусив там покинути місце і тікати ніччю до Галичини. Він тепер в Рудольфштадті.
З відомостей про Київ можу уділити Вам хіба одну ту, що відноситься до журналу, проектованого в Галичині одним укр[аїнським] паном, д. Солодким (псевдонім). Діло було так. Коли розбилась справа «Поступу», задумало було Акад[емічне] братство видати хоч альманах в пам’ять XXV роковин смерті Шевченка, в котрий повинні були ввійти деякі праці, приладжені для «Поступу» (робота Остапа, мої оповідання про єзуїтські місії, Павлика про читальні і т. д.).
Вже ухвалено було приступити до видавництва, розписати передплату, виєднано у одного чоловічка кредит на пару сот гульд[енів], щоб розпочати друк, коли втім приходить до нас лист Кониського, в котрім той каже, що єсть такий пан Солодкий, котрий почуває потребу заснувати в Галичині журнал в листів 10 місячно з напрямом поступовим і готов на його видання дати на нього в перший рік 3000, а в другий 1500 гульд. Просив Кон[иський] через його руки написати програму і кошторис такого журналу.
Я зараз же написав – він і переслав Солодкому, а мене звістив, що той в маю повинен бути у Львові і обговорити се діло зо мною; Кон. мав також дати йому рекомендації до Олекси Огоновського і др. старих народовців. Коли я з кінцем цвітня був у Києві і зайшов до Кон., той якось нерадо балакав зо мною про журнал, хоч і впевняв, що діло таки вигорить, а тільки жалкував, що С., певно, буде у Львові тепер, поки я сиджу в Києві. Я, від’їжджаючи, поручив був Коцовському балакати з Солодким, якщо б той приїхав. Але, звісно, Солодкого не було. Аж ось перед двома неділями я дістав від Кон. лист, з котрого посилаю Вам виписку дослівну як матеріал до осуду того, що думають і як заходяться українці біля свого діла.
«З Солодкого до якогось часу нічого не буде, по вині самих галичан. Він прислав до мене вельми цікавий і характерний лист. Жив він у Львові і в інших містах Галичини з 5 (17) липня більш місяця; вельми жалкував, що не бачився з Вами; придививсь до людей, добре проштудирував обставини і письменство і виїхав з болем і жалем. Не можу переказати Вам усього, що він пише в своєму довгому листі, подам тільки вступний шматок:
«Усі галичани, каже він, об’єдинителі, одні з дашками, другі без дашків, усі вони принципіально нехтують Україну, ніхто не прямує до того духового об’єдиненія в письменстві, без котрого само галицько-руське письменство буде ріа desideria».
Між доводами його єсть доволі таких, що проти них нічого не скажеш. Найгірше ганить він т[оварист]во Шевченка… Перепадає і Вам особисто на горіхи… Отже, я не з усім тим годжуся… Вже ж що «Зоря» не вдовольняє і не може вдовольняти – то се правда, але ж довго треба ждати і того «Назорея», без якого він гадає неможливим підняти галицько-руське письменство до ступня, відповідного часу потребам. На мою думку, «Назорея» нічого й шукати, та що вдіє хоч би й сам «Назорей», коли в громаді нема потреби слухати слова «Назорея».
Тільки слів Кон. Я вважаю ті слова бодай почасти брехнею; попросту люди хочуть випутатися з обіцянки і плетуть, що, живучи місяць у Галичині і не бачившися з ніким, ані з старших, ані з молодших українофілів, «проштудирував» п. С. і письменство, і обставини, і дійшов до прекрасної ідеї – покинути все і ждати Назорея. Ага, а на закуску Кон. приписує ще ось що:
«Може й правду рече Солодкий, що «треба добре-добре розжувати, чи не подаємо ми самі на себе сокиру катові» (N. В. запомагаючи галичанам). Хто його зна!»
Молодому приятелю в Стрию я передав обі книжки Подолинського і пісні. Як буде в мене більш книжок, а він зголоситься, то дам іще. Я вже оповістив деяких народовців, що з «Зорі» з новим роком виступаю. З «Поступом» бажав би зробити так, щоб в половині падолиста видати проспект, а з початком грудня розпочати друк першого н[оме]ра. Через кілька день у мене буде зладжений нарис проспекту, ми обговоримо його з П[авли]ком, і відтак пришлю Вам для доповнення. В справі видавництва я думаю віднестись до Одеси за грошовою підмогою, кияни що дали торік, те їм і залічено буде.
Моя жінка засилає Вам свій поклін, і я тож здоровлю Вас.
Іван Франко.
До Б. С. Познанського
24 жовтня 1886 р. Львів	Улиця Голембя, № 9 Львів, 24/Х 1886
Шановний добродію!
Звиніть, що здержався з відповіддю на Ваш ласкавий лист аж до пори, коли міг би вдоволяюче відповісти на Ваше запитання щодо віршів п. Омельченка.
Отже, відповідаю Вам, що вірш його «Чудова книжка» (пам’яті Т. Шевченка) я помістив в 20 н[оме]рі «Зорі», котрий швидко буде виданий у світ. Значить, тепер остається мені хіба просити Вас, щоб Ви заохочували д. Ом[ельченка] не покидати словесної ниви, але поезії свої більш оброблювати, щоб слово його мало міць будити і в других людей ті самі чуття, якими перейняте серце поета. А не всяке слово має сю міць. Вірш його я, розуміється, надрукував без ніякої зміни.
Продовження Вашої праці жду і, признатися Вам, боюся. Нещастя моє таке, що якраз на час мого редакторства, котре дасть бог, буде недовге, прийшлось завалити весь рік «Зорі» такою затяжною і неінтересною роботою, як Огоновського історія літератури. Як бачите й самі, вона тепер завантажує цілу третину, а не раз мало що не половину кожного номера, так що на інші роботи мало що місця й лишається. Та вже Ви, будьте ласка, не зважайте на се і шліть другу частину своєї прекрасної роботи, щоб хоч її ще сього року надрукувати.
Я при «Зорі» остаюсь ще тільки до кінця сього року, а з новим роком задумав розпочати на власну руку видання місячного журнальчика «Поступ». Яка буде його доля, не знаю, але будь-що-будь, обставини наші в Галичині такі, що конче треба як-небудь вирватись з дотеперішнього болота. Через місяць надіюсь видати проспект, котрий і осмілюсь Вам переслати. А поки що прийміть, шановний добродію, щирий поклін від Вашого
Ів. Франка.
Ваша печать була цілісінька.
До М. П. Драгоманова
31 жовтня 1886 р. Львів	Львів, д[ня] 31/Х 1886
Шановний добродію!
Шлю Вам нарис проспекту «Поступу». П[авли]к читав і замітив, що
1) не слід би писати того, що у мене написано на вступі про дотеперішню роботу людей поступових в Галичині, щоб не звертати увагу поліції і прочих народовців та кацапів. По-моєму, се не резон, коли тільки самі факти правдиві і нікому шкоди не зроблять, а що сяк чи так, а увага всіх згаданих звернеться на видання,
2) що програма сама надто дріб’язкова. Се може бути, але я бажав, побіч загальних принципів, поставити на вид якнайбільше питань практичної роботи, вже хоч би в противенстві до тих загальних програм, à la Народна рада і др., які у нас досі голошено. Думаю, що коли загальні принципи висказані ясно, то подрібність у наміченні точок практичної роботи не може бути шкідлива.
Вас прошу перечитати сей нарис і звернути увагу на те:
1) чи принципіальний бік наміченої програми доволі ясний та повний,
2) чи щодо практичної програми поперестати на специфікації справ галицьких, чи в такий же спосіб намітити й ті українські справи, котрі б там наличними силами і на легальному грунті можна було зробити в користь народу.
Звісно, о таких справах я не маю поняття і, коли б Ви вважали їх намічення потрібним і можливим, то й зробіть, хоч я думаю, що ліпше би обговорення таких справ лишити для самого журналу, тим більше, що й з України не маю нікого такого, кого б міг попросити взятися за їх систематичне оброблювання. Здається мені також, що й з деяких других боків ліпше буде, коли журнал виступить з програмою переважно місцевою, галицькою.
Я бажав би видати проспект іменно в такій рамці, як написаний, хіба що Ви проти такої рамки піднесли б серйозніші закиди від П-кових. А коли б таких закидів не було, то я просив би Вас, прочитавши і поробивши, де треба, чи то помарки, чи доповнення, прислати мені рукопис назад, щоб я якнайшвидше міг дати рукопис до друку.
Коц[овський] є тут, зовсім здоров. Він паче чаянія не противен новому видавництву і обіщав до нього свою поміч, хоч і без свого підпису. Впрочім, для белетристики помочі маю досить і з Укр[аїни], і з Галичини. Між іншими речами даю свій новий роман «Не спитавши броду» з сучасного галицького життя, Мирного драму «Лимерівна» (Вам шлю його комедію «Перемудрив»), вірші Гетьманця, Перекотиполя і др. і маю надію ще на дещо.
Але щодо публіцистичної часті, то коли Ви мені не поможете, боюсь, щоб не прийшлось ограничитись на моїх і Коц. статтях. П-к зайнятий тепер своїми «Читальнями», котрі хоче друкувати осібною книжкою, Остапова робота надто велика для мого журналу і потребує деякої переробки, до котрої він тепер ледве чи буде мав час, а впрочім, оба вони будуть мусили працювати багато для зарібку, котрого я ледве чи буду міг їм дати.
Жінка моя і я кланяємось Вам.
Ів. Франко.
До Гриня Гаврилика
31 жовтня 1886 р. Львів	31.Х 1886
Дорогий тату!
Дуже тяжко діткнула нас відомість о Вашім нещасті. Напишіть, що то за причина була того пожару і яка велика Ваша шкода, кільки надієтеся від асекурації? Чень же озимина вже була засіяна?
Ми досі з своїм купном так і сидимо на місці. До Ферусівки їздили, але купувати її не приходиться. Пусте поле, якась глинка погана, води нема, а вогка, ціла хата струпешіла, поля одного 30 моргів, а до 60 корчів, лісу доброго нема анітрохи. А за морг хоче по 60 ринських, то значить за все 5 400. Дав би й за 5 000, але ми не хочемо.
Я гадаю, що може би таки з усього найліпше було від Крайсбергів купити Галевичі, луку з лісом, сли би продали і не дуже дорого цабанили. Я пишу до Тігермана, щоби розвідав. Радять нам тут ще й коло Жовкви поле панське, около 50 моргів, але також не знати ще, ци пан продасть і кільки заціпить. Ци там, ци в Унятичах все-таки прийшлось би хату ставити, то вже на такий спосіб може би ліпше було ближче дому. Зрештов будемо видіти.
Цілую Вас щиро і Оля також.
Ваш Іван.
До Василя Лукича
11 листопада 1886 р. Львів	
Дорогий друже!
Спасибі тобі за присилку дальших аркушів альманаху. З усього бачу, що альм[анах] буде одним з найкращих, виданих у нас в Галичині. Трохи клопоту завдав ти мені своєю роботою, бо у мене часу дуже а дуже мало.Та вже що діяти, треба зробити, що можу. Зараз діставши її, я переглянув вступ і перший розділець «Походження, місце і число». Я позволив собі яко додаток до нотки в тім розділі додати дотичні дані з незвісного, мабуть, тобі діла Черніга «Die Ethnographie der Oesterreichischen Völker», діла перворядної стійності, котре додає деякі цікаві доповнення до того, що ти подаєш у тексті.
Звісно, до твого тексту ніяких доповнень додавати не думаю, а тільки позволю собі робити невеличкі, чисто стилістичні та язикові поправки, так, як ти о те просиш. А коли б і в дальшім тягу прийшло щось такого, до чого б у мене були які-небудь доповнюючі матеріали, то я додам їх в нотку, без підпису мого імені, бо при такій роботі діло йде головно (так мені здається) о повноту даних і сказівок. Тільки ж на всякий спосіб упереджаю тебе, що при моїх різнорідних заняттях перегляд цілості не так швидко буде готовий.
Тільки ж коли робота має друкуватись у Львові, то се друку не забарить, бо я початкові аркуші вже й нині можу дати проф. Гладил[овичу], у котрого я й так сьогодні буду в справі друкування мого місячника «Поступ», котрий я задумав з новим роком видавати (редакцію «Зорі» ухвалено мені відняти).
Питаеться мене Др[агоман]ов, що сталось з його роботою, присланою на твої руки для альман[аху]? Будь ласкав, оповісти мене якнайшвидше, чи буде вона друкуватись, чи ні? Коли б не мала друкуватись, то будь ласкав звернути її на мої руки, а я оповіщу Др-ова.
Так само прошу тя о зворот рукописі Мирного, бо вона мусить бути відіслана назад властителеві.
З Укр[аїни] прислано мені на мої численні просьби тільки одну історичну працю «Про зруйнування Січі», та й то доволі об’ємисту, – не знаю, чи вона для тебе на що здасться. Ані Ком[аров], ані Позн[анський] – нічого. Чи й поеми Федьковича про Кобилицю не будуть друкувати, чи тільки моєї роботи?
Я і моя жінка кланяємось Вам.
Іван Франко.
До М. П. Драгоманова
Біля 20 листопада 1886 р. Львів	
Шановний добродію!
Посилаю Вам 3 прим[ірники] проспекту, коли б було треба більше, то будьте ласкаві звістити. Щодо змісту перших номерів, то вони, думаю, ось які будуть: на першому місці (може, цілий рік) піде мій роман з нашого сучасного життя «Не спитавши броду», дальше підуть деякі вірші, затим Ваша робота, яку будете ласкаві прислати, дальше частина Остапової праці, котру розсікаємо на кілька статей підрізними титулами.
Все це повинно зайняти не більш 3 ½ листів друку, а прочих 1 ½ листів піде на хроніку в широкім значенні слова, до хроніки у нас приготовується ряд дописів про економічні та громадські порядки в Галичині, реферати про статистичні видавництва, дотикаючі Галичини, стаття про галицьке товариство господарське і т. ін. Сюди ж увійде й хроніка літературна, та тільки жаль, що не маю для неї співробітників. Коц[овський] завзято виступає проти нового видавництва і не хоче нічим йому допомагати, з України також, не знаю, чи що буде.
В однім з попередніх листів Ви сказали, що в виданні візьмете таку участь, яку ред[акція] схоче Вам приділити. Я з свого боку бажав би, щоб участь та була якнайбільша. Щодо більших статей, які Ви могли б і хотіли б для «Поступу» виготовити, я зовсім нічого не берусь означувати, бажав би тільки, щоб Ви взяли на себе переглядати всякі статті публіцистичного характеру, які будуть з України і про Україну (закордонову) і всі програмові дискусії взагалі. Коли на се пристанете, то я буду засилати Вам усе, що у мене буде з сього відділу.
Я післав Вам «Славянскую зарю» і надіюсь, що отримали.
Щиро поздоровляю Вас.
Іван Франко.
До Б. Д. Грінченка
24 листопада 1886 р. Львів	Львів, ул. Голембя, ч[исло] 9. Д[ня] 24/XI 1886
Шановний добродію!
Пересилаючи Вам проспект задуманого мною видання «Поступ», осмілююсь просити Вас прийняти в ньому уділ і запомагати його своїми цінними працями. Особливо пожадані були б мені Ваші причинки до української бібліографії і, коли можна, ширші критичні роботи. Одна з цілей, якої ставить собі «Поступ», є укріплення у нас реальної белетристики і реальної критики. До сеї-то роботи я насмілююсь запросити Вас, пізнавши Ваш гарний талант на послідніх Ваших рецензіях нових українських книжок. Із широких критичних і літературно-історичних праць особливо пожадані були б мені [і] до програми мого видання найбільш підходили б ось які:
1) Огляд популярних видань українських, всього того, що в разі допущення української мови до шкіл могло б служити чи то підручником чи «пособием», а також що написане прямо для люду.
2) Огляд історії і розвою укр[аїнського] театру і репертуару.
З інших робіт були б мені дуже пожадані, а Вам, може, зовсім не трудні:
1) Огляд статистичний шкіл народних на Україні (або хоч в деяких губерніях), які вони тепер є, з їх порядками і оцінкою їх впливу на народ.
2) Дописи або й монографії (звісно, короткі) про економічний побит укр. народу в поодиноких його частинах та в різних околицях.
Коли б ласка і спроможність Ваша згодитись на мою просьбу і взяти на себе дещо з тих робіт, то будьте ласкаві сповістіте мене о тім.
Уважаю потрібним додати Вам, що з редакції «Зорі» я з новим роком виступаю і вона переходить під редакцію учителя Цеглинського (Григорія Григорієвича), а для всяких писань, походячих з України, назначений спеціальним цензором п. Партицький, з котрим Ви мали вже приємність знатися.
Щиро поздоровляю Вас.
Ваш Іван Франко.
До Б. С. Познанського
26 листопада 1886 р. Львів	Львів, ул. Голембя, ч[исло] 9, д[ня] 26/XI 1886
Шановний добродію!
Отсе посилаю Вам проспект мого журнальчика, а радше нарис політичної програми поступового галицького гурту. Прочитавши її, Ви й самі найкраще поміркуєте, чим Ви зможете допомогти сьому виданню, коли на се буде Ваша воля. Я дуже бажав би, щоб Ви могли написати свої думки про те, що тепер робить і що повинна робити українська інтелігенція для свого народу і серед даних обстанов. Такі «програмові» дописи з різних сторін і від людей різних кружків могли б, здається мені, найкраще причинитися до вироблення реальної програми української. Пожадані були б мені також дописи про життя укр[аїнського] народу, особливо про його економічні і громадські порядки в різних сторонах України.
Ваша стаття поміщена буде в «Зорі» в 23 і 24 н[оме]рах і з неї зроблений буде для Вас відтиск. Дальші частини Ви можете присилати або на мої руки, або (ліпше) прямо на адрес редакції.
Прийміть, шановний добродію, щирий поклін від шануючого Вас
Івана Франка.
До М. Ф. Комарова
26 листопада 1886 р. Львів	Львів, улиця Голембя, ч[исло] 9. Д[ня] 26.ХІ 1886
Шановний добродію!
Пересилаючи Вам проспект задуманого мною видання «Поступ», осмілюсь просити Вас запомогти сьому виданню своїми многоцінними працями. Особливо пожадані були б мені (крім звісток і критичних оцінок біжучої укр[аїнської] белетристики) статті, вияснюючі положення і програму теперішньої української інтелігенції, її змагання і відносини до сусідів, а також статті, вияснюючі економічне і освітнє положення укр. народу, як, приміром, розвідка про теперішні школи народні на Україні, про фабрики і життя на них робітників, про стан великої і малоземельної власності і т. ін.
Коли б важко було наразі зробити такі роботи в повнім обсягу, то чи не можна б подати хоч огляду тих статистичних і важливіших журнальних статей, які досі об сім ділі були в Росії видані земствами і др. комітетами? Що ж доторкається до нашої літератури, то мені дуже бажалось би мати докладний критичний розбір праць О. Мирного і Нечуя-Левицького, а також скільки можна докладну історію укр. театру.
Коли б Ви, шановний добродію, могли і були ласкаві не відмовити своєї помочі в мойому виданні, то прошу, звістіть мене о тім. Не знаю, чи можу Вас просити о яку-небудь працю для першого н[оме]ра, котрий вийде д[ня] 1 нового стилю січня.
За сим словом засилаю Вам свій поклін і щире поздоровлення. Прошу також поклонитись від мене і від моєї жінки добродійству Турському і звістити їх, що «Веселки» надруковано вже 10 листів і що вона швидко буде могла вийти на світ божий.
Ваш покірний слуга Іван Франко.
До М. П. Драгоманова
Біля 28 листопада 1886 р. Львів	
Шановний добродію!
Отсе тільки що одержав Ваш лист і спішу подякувати Вам за Вашу щиру охоту допомагати виданню «Поступу».
Про Вашу статтю, переслану Лукичеві, я розпитував зараз же після першої Вашої згадки і, мабуть, уже й сповістив Вас, що Лукич її надрукує.
«Читальні» П[авли]ка я радо б помістив, тільки ж не 20-листову книгу, а статтю на 5 – 6 номерів, не збірку матеріалів, а статтю. Я починав про се розмову з П-ком, щоб він зладив таку статтю, так він не хоче. А містити таку довжезну роботу, се для такого малесенького журналу велика невигода, бо прийшлось би друкувати її зо два роки. Впрочім, об тім я надіюсь договоритися до ладу з П-ком, хоч і як воно тяжко.
Викинув я критичний уступець з програми за радою деяких прихильних виданню людей, котрі казали, що полеміка в самім проспекті може пошкодити виданню, розбуджуючи против нього агітацію з різних боків. Звісно, і се таки не перепиняє народовців бачити тут не проспект нової газети, а радше програму нової партії, хоч з практичними постулатами, поставленими мною, вони, як кажуть, по більшій часті годяться. Сьогодні жду в «Ділі» якоїсь статейки на сю тему при розсилці проспекту.
Замітка про болгарську путаницю була б дуже пожадана вже хоча б з погляду на кумедно претензіональний а безтолковий «Погляд галицької Русі на болгарську справу». Чи Ви читали про болгарські речі дописи Гжегоржевського в «Kraju» петербурзькім? Вони нам видались доволі цікавими. Від станіславівців я досі не маю звістки, хоч послав їм проспект. Взагалі досі нівідки ніякого голосу про «Поступ», крім «Kurjera Lwowskiego», котрий жалкується, що поступові русини хочуть іти спільно з хлопами польськими, а не з демократами польськими, які, по думці «K[urjera] Lw[owskiego]», є більша часть польської інтелігенції. Перший раз почули!
Скабичевського вишлю, як тільки дістану, разом з ним зашлю й жадані проспекти.
Чи д. Вовк є ще в Швейцарії і чи можна його просити о які роботи для «Поступу»?
Кланяюсь і поздоровляю.
Ваш Іван Франко.
До Олени Пчілки
1 грудня 1886 р. Львів	Львів, д[ня] 1.ХІІ 1886
Шановна пані!
Редакція «Зорі» одержала оба Ваші листи і IV главу «Світла» і поручила мені написати Вам ось що:
«Світло» буде надруковане в слідуючому році «Зорі», для котрого редакція дуже бажає мати іменно довге оповідання. Тим підпищикам, котрі б з новим роком приступили вперве до «Зорі», редакція думає розсилати безплатним додатком ті н[оме]ри, в котрих був початок Вашого оповідання. З тієї причини одержана тепер IV глава не буде друкована в сьому році, бо в такім разі редакція замість трьох н-рів мусила б розсилати 4.
Редакція просить Вас надто не переписувати своє оповідання на правопись «Зорі», а прислати його якнайшвидше ціле, так як воно є. Переписуючи, Ви тільки задаєте собі дармого труду, а в правопись «Зорі» все-таки не попадаєте, так що коректору зовсім одне діло, чи поправляти рукопис чисто фонетичний, чи Ваш, підігнаний під етимологію. Від присилки цілості залежати буде й те, чи оповідання Ваше почне друкуватись з 1-им н-ром слідуючого року, чи пізніше, хоч редакція дуже жалувала б, якби друкування мало знов опізнитись, бо оповідання Ваше й тут подобається.
Щодо перекладу «Іліади», то редакція й тут не може сказати нічого другого, як тільки: пришліть! Коли переклад буде вдатний, то «Зоря» радо дасть йому місце, як дала місце «Одіссеї».
Надто ще редакція, прочитавши Ваші оба листи, вивела з них против мене особисто ось які завини, котрі, хоч особисто мене дотикають, та все-таки посередньо підняті і Вами, тож не прогнівайтесь, коли я бажав би, щоб Ви як-небудь пояснили їх.
І так обвинуватила мене редакція в тім, що я ніколи на Ваші листи не відписую Вам, помимо поручения – вести всю переписку редакційну, через що редакція поносить шкоду. На це я мусив предкладати редакції рецеписи моїх письм до Вас, хоч їх у мене найшлось небагато, так як переважно я писав до Вас письма не заказні. Що однако ж і ті мої письма Ви всі дістали, на те маю докази в Ваших відповідях. Причім же тут Ваше твердження, що «Редакція ніколи не мала ласкавого звичаю одповісти на яке моє письмо хоч одним словом»?
Дальше обвинуватила мене редакція в тім, що я Ваше «Світло» друкував «маленькими уривками», «калічив і скорочував його», через що Ви, мабуть, і угнівались та не прислали дальше. На се я мусив предкладати редакції видані н-ри «Зорі», в котрих друкувалось «Світло» не жодними шматочками, а цілими главами, і то майже без ніяких скорочень, як се можу доказати Вам і кожному самим Вашим рукописом, котрий у мене хорониться.
Щодо виноски Вашої, доданої до IV глави, то, звісно, я вже тут не можу нічого сказати, бо, як сповіщав Вас, з 24-им н-ром від «Зорі» відходжу. Але все-таки думаю, що рядки про «Люборацьких» редакція не пустить, бо «Люборацькі» зовсім не мішали «Світлу», як не мішали його трьом першим главам; редакція знає, як я бігав за рукописами, щоб опісля заповнити місце в «Зорі», котре було призначене на «Світло», а зістало порожнє, коли Ви не прислали дальших глав помимо Вашої виразної обіцянки, що за Вами задержки не буде.
Звиніть, шановна пані, що я все отсе пишу Вам, але прикро мені бути без вини винуватим, і надто ще обвинуваченим Вами, для котрої я старавсь робити що тільки міг на тім невольничім становиську, на якім я сей рік находився при «Зорі». Бажаю Вам якнайкращих успіхів в новім році з новими редакторами.
Ваш Іван Франко.
До М. П. Драгоманова
Поч. грудня 1886 р. Львів	
Шановний добродію!
Звиніть, що за всякими хлопотами аж тепер пишу. «Н[ового] пролома» дістати годі, прийшлось би хіба переписувати оба фейлетони в бібліотеці, та досі не було часу. Перший н[оме]р «Поступу», як гласить проспект (перша стрічка згори), повинен вийти 1-го нового стилю січня. Коли б Ваша ласка, так присилайте рукопис якнайшвидше.
Ваші питання передані до Києва. Моя жінка збирається на свята їхати до Києва, то, може, будете мали що-небудь переказати?
З Станіславовом не так зле стоїть діло, як Ви думаєте, тільки вони не відписували мені, бо лагодились до віча. Тепер уже маю від них добрі вісті. З П[авли]ком також я порозумівся.
З Укр[аїни] вістей хіба тільки, що Кониський рішуче відказавсь від всякого співробітництва, в Києві трепещуть і радять мені або йти в сотрудники «Зорі», або купити її для себе. Зато з інших сторін відкликаються прихильно.
Друк зачинаю тільки на слідуючий тиждень. Першого тому Мирного не маю, але можу Вам купити. Є в ньому два оповідання, що колись були в «Правді» – «Лихий попутав» і «П’яниця».
Поздоровляю Вас.
Іван Франко.
До Б. С. Познанського
8 грудня 1886 р. Львів	Львів, д[ня] 8 грудня 1886. Улиця Голомбя, ч[исло] 9
Шановний добродію!
20-й н[оме]р «Зорі» висилаю Вам рекомендований, то чень дійде. Вашу главу «Великодній тиждень» я друкую в 23 і 24 н-рах. «Чумаків» присилайте, хоч від Нового року редакція «Зорі» буде вже інша, так що я не знаю, як вона дальше буде розпоряджатися з укр[аїнськими] працями. А треба вам знати, що нова редакція подекуди вийде реакцією против того общеукраїнського напряму, який я, хоч, може, й невдачно, старався проводити сього року.
З моїм журнальчиком вийшло діло погане. Против виданого проспекту піднялась з боку наших народовців велика вражда, а надто ще поліція сконфіскувала видання. Я Вам заслав один екземпляр, та не рекомендований, то й не знаю, чи дійшов. Напади з боку поліції і з боку самих своїх знеохотили й тих дуже немногих людей, що обіщались мені допомагати.
Я побачився сам, без підмоги, а надто ще в дуже тісних обстановах матеріальних (мій одинокий заробіток – дописування до польських газет), ну, а з такими достатками годі мені хапатися до засновування журналу. Виходить таке, що мушу покинути сю думку, щиро дякуючи Вас за охоту допомагати мені своїми роботами. «Кобзар» Шевч[енка] у нас повним виданням не вийшов. Збирається, правда, видати його д. Др[агоман]ов, але поки що ще нема.
Прийміть, шановний добродію, од мене щирий поклін і подяку за Вашу ласкаву поміч «Зорі» в сім році, та не забувайте і надалі
Вашого Івана Франка.
До Н. І. Кобринської
11 грудня 1886 р. Львів	Львів, д[ня] 11.XII 1886
Шановна пані!
Даруйте, що аж тепер відзиваюсь до Вас в справі мого «Поступу». Я вислав Вам 5 прим[ірників] проспекту в листі, не знаю, чи Ви дістали їх, а коли дістали, то будьте ласкаві осторожно з ними поступати, бо проспект зістав сконфіскований (сам не знаю за що).
В тяжких обставинах приступаю я до видання «Поступу». У Львові всі старші українофіли виступають против мене і раді б, якби ніякого поступу й на світі не було. Сам я не знаю, чи і о кілько можу на кого-небудь числити на провінції і для того якийсь час по виданні проспекту я зовсім упав був духом і нікуди не писав нічого. Аж тепер деякі прихильні голоси наново піддвигнули мене, і я на слідуючий тиждень приступаю до друкування 1-го н[оме]ра.
Отак рішившися, я удаюсь поперед всього до Вас і прошу Вас поперти мою справу (не особисту) між Вашими знакомими, особливо між тим поступовим жіноцтвом, з котрим у Вас є зв’язки. Бюджет «Поступу» такий скромний, що коли б 300 передплатників, то він не тільки оплатив би кошти друку, але дав би мені можність хоч декому з співробітників дати часом хоч невеличкий гонорар. Та ба, 300 передплатників – се таке велике діло у нас, що я й думати о нім не смію. Коли б хоч удержатись, хоч небагато від себе докладати, бо се, як знаєте, переходить мої сили фінансові.
Просив би я Вас о літературну підмогу, та боюсь, знаючи, що Ви зайняті при своїм видавництві. На всякий спосіб я надіюсь, що коли не в перших, то хоч дальших номерах «Поступ» буде міг помістити щось і з Вашого пера. Через Вас осмілюсь просити також панну Міхаліну, Вашу братову (котрої адресу не знаю), і панну Зосю Окуневську до співробітництва, – надіюсь, що не відмовлять мені. Щодо братової, то її розбір «Антігони» буде в «Поступі» поміщений.
Коли б можна, то просив би я Вас налягти, щоб якнайскорше зголошувались охотники до передплати, бо номера на оказ розсилати не буду Вчасне надсилання передплати було б мені дуже пожадане, бо зачинаю друк майже без ніяких фондів.
Щиро кланяюсь Вам і всім Вашим.
Іван Франко.
До М. П. Драгоманова
14 грудня 1886 р. Львів	Львів, д[ня] 14/ХІІ 1886
Шановний добродію!
Недобру новину мушу Вам донести. Ви повинні були вичитати в «Ділі», що проспект «Поступу» конфісковано. Не доручено мені ще мотивів тої конфіскати, а проте зачуваю, що поліція лагодиться конфіскувати мені номер за номером, придираючись до чого-небудь. Небагато б я дбав на таку погрозу, коли б у мене було грошей доволі на те, щоб видержати боротьбу, от як, напр., видержує «Przegląd społeczny».
Але з грішми у мене круте діло. Я мав згоду з одним чоловічком, котрий обіщався пособити при виданні перших н[омерів], доки діло не стане на власних ногах; конфіската проспекту і вражда наших людей, не стільки старших, скільки молодших, колишніх прихильників і співробітників «Молота» і «Світу», знеохотили його, і він не хоче нічого дати на видання. От я й задумав по конечності змінити план і замість місячного журналу видати альманах в 25 – 30 листів. Альманах цензурі не підлягає, значить, і ризико при ньому далеко менше, то й підмогу або й кредит легше на нього роздобути, як на журнал.
А зміст і напрям, звісно, остаються ті самі, не виключаючи і назви. Я бажав би випустити книжку найдалі перед великодніми святами, а коли б вона оплатилася і розійшлась, то літом видати ще й другу і таким робом підготовити грунт новому журналові.
Надіюсь, що Ви, зважаючи на тяжкі пресові обставини у Львові і на мої власні не легші, усправедливите таку зміну плану і не відмовите своєї помочі альманахові, котрий я бажав би уложити в такій формі, як бувають книжки великих журналів, т. є. щоб, крім ширших праць літературних, наукових та критичних, при кінці посвятити значне місце сучасній хроніці: кореспонденціям про життя народу і інтелігенції укр[аїнської], обговорці важних справ крайових, критиці праць товариств і партій і хроніці науковій і т. ін.
Друк думаю розпочати вже сими днями; на чільне місце хотів би я покласти Мирного драму «Лимерівна» (далеко кращу від «Перемудрив»), котру львівське намісництво заборонило поставити на сцені з причин, нікому не звісних. Коли б можна було, то після драми пішла б Ваша стаття про Костомарова, а затим мій роман. П[авли]кові «Читальні» і Остапова робота тож увійдуть туди, хоч, може, нг цілі відразу.
Ваш Ів. Франко.
До Б. Д. Грінченка
Кін. грудня 1886 р. Львів	
Шановний добродію!
Ласкавий лист Ваш одержав і дуже ним врадувався. Щиро Вам дякую за Вашу охоту допомогти задуманому мною ділу. Жаль тільки, що се діло згори вже зустріло у нас багато сильних ворогів, поперед всього наш уряд, котрий конфіскував програму і потайно (privatim) грозить конфіскувати кожний н[оме]р виходячого журналу. Зрозумієте, що се мусило б зложитися на те, щоб зруйнувати мене цілковито, так як видання задумав я на власний риск.
Для того, за порадою добрих людей, я рішився змінити план і видавати «Поступ» неперіодичними книжками більшого об’єму (25 – 30 листів); такі книжки у нас зовсім свобідні від усякої цензури. Перша книжка повинна вийти перед великодніми святами. Не знаю, як Ви подивитесь на таку зміну, подиктовану прикрою конечністю, і як розпорядите своїми грішми, присланими на журнал. Книжка «Поступу» стоїти буде ок[оло] 3 руб[лів], так, може б, за другу половину грошей запренумерувати Вам «Зорю»? З «Зорею», звісно, і я не раджу Вам зривати зносин.
Ваш ескіз «У церкві», котрого редакція «Зорі» не хотіла надрукувати, я передав для стрийського альманаху, де він і надрукований. Друге оповідання «Хата» лежить у мене, также не прийняте ред[акцією] «Зорі». Щодо популярної літератури укр[аїнської] для «Поступу», то я бажав іменно огляду і критики всього того, що на українській мові зроблено досі на тім полі, і коли б ласка Ваша взятись за таку роботу, то я з дорогою душею надрукую її.
Замітки бібліографічні, котрі б по Вашій думці годились для «Поступу», будьте ласкаві слати на мої руки; альманах міститиме при кінці обширну сучасну хроніку, в котрій усі вони найдуть місце. За вірші щире спасибі. Чи не знакомий Вам нікий добродій Гордієнко, котрий прислав до ред[акції] «Зорі» кілька гарних віршів п[ід] з[аголовком] «Земляки»? До «Зорі» вони не підуть, а я пру їх до «Поступу», і коли Ви його знаєте, то просіть, щоб слав дальші того роду вірші на м о ї руки, щоб можна було всі разом надрукувати.
Щиро поважаючий Вас
Іван Франко.