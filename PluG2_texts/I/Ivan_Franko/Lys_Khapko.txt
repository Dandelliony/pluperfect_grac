Лис Хапко 
Лис Хапко був сином Лиса Микити і у наслідив його натуру і, як то звичайно буває, деякі батькові прикмети розвив дальше, а деякі занедбав. Лис Микита був добрий брехун і хитрець, інколи не без добродушного гумору. Лис Хапко не дуже любив працювати язиком, а більше покладався на зуби.
 
 — Говорінням ситий не будеш, — говорив він, — а що в зуби вхопиш, те вже певно твоє.
 
Правда, лисячих хитрощів і він не покидався.
 
 — Треба, — каже було, — хоч про людське око чесним показуватись. Воно не так-то дуже невигідно, а зате як корисно! Якби, так чоловік хотів собі вудила попустити і не держав себе на тузі, то швидко б йому й життя не стало. Зараз би вовком, та розбійником, та бог зна чим окричали, ну, а тоді з яким лицем би я міг у приличне товариство показатися? А так — що мені бракує? Живу собі тихо, сумирно, громада мене шанує, а що мені хочеться, те й так я зроблю. Ось візьміть на той приклад — іде курка дорогою та й журиться на свою голову. Інший би просто скік, курку хап, головку їй хруп та й до нори. Штука то, бачите, не велика, та подумайте, яка б зате про мене слава пішла по селі! Який скрегіт підняв би весь курячий рід! А тим часом я собі спокійненько беру висипаю насеред подвір’я край дороги жменю ячменю та й засяду собі збоку. Моя курочка йде, побачить ячмінь та й аж скрикне:
 
 — О, то, то, то! Хтось розсипав, треба зазбирати!
 
І тільки що почне збирати, а я вискакую та й хап її за крило.
 
 — Ага, злодійко, — кричу до неї, — то ти мій ячмінь крадеш!
 
 — Та я збиррраю! — рипить вона. — Бачу — розсипаний, думаю — шкода!
 
 — А так, тобі шкода! А хіба не бачиш, що се моє подвір’я і мій ячмінь? Ну, дивіться, люди добрі, — говорю громаді, що збіглася на крик, — мав я троха ячменю, хотів завезти до млина та висипав отут на сонце просушити, а отся злодійка половину мені вже забрала!
 
 — Тррри зерррна! Тррри зерррна! — кричить курочка, але се вже їй ні на що не здасться.
 
 — Брешеш, злодійко! — кажу їй. — Глядіть, люди добрі, яке повне воло мойого ячменю набрала, ледво двигає. Розсудіть, панове громадо, що мені з нею робити.
 
 — Суд простий, — каже дехто з громади, — коли се в її волі твій ячмінь, то відбери його собі.
 
 — Чи так, панове громадо? — питаю.
 
 — Авжеж що так, а не як, — кивають головами громадяни, і тоді я сміло хап курочку за воло, розірву його легонько, але притім мимоволі одним зубом захоплю й шийку, і моя курочка тілько раз крикне та й за присудом громади й дух спустить. А я витрушу ячмінь та й кажу:
 
 — Ну, а тепер, злодійко, марш додому!
 
Але що злодійка, звичайно, лиш ніжками затрепле, то я посилаю по оглядача трупів, той говорить, що небіжечка вмерла через власну неосторожність, і я берусь поховати її власним коштом і — забираю трупа до своєї хати.
