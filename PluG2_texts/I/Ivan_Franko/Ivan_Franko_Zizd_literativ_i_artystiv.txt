З’їзд літератів і артистів
Іван Франко

З’їзд літератів і артистів польських має відбутися у Львові літом сього року під час вистави. З’їзд поділений буде на секції: літературну, журналістичну і артистичну, наради і реферати займуть 2 – 3 дні, а опісля відбудуться екскурсії. Для рефератів зголошено вже цілий ряд тем, між котрими є деякі інтересні і для нас, н[а]пр[иклад], про стан етнографії руської і польської, про популярну літературу руську і польську і т. и.

В руських кружках давно вже висказано бажання, щоб і русько-українські робітники пера могли при нагоді сеї вистави з’їхатися і бодай пізнатися особисто та обмінятися думками; вже се одно, без сумніву, причинилось би дуже багато до оживлення літератури і до нав’язання тепліших, товариських зносин між нечисленною ще у нас, а розкиданою по широчезних обширах пишучою братією.

Та здається, що сі думки так і полишаться в крузі побожних мрій; бодай досі у Львові ніхто не подумав ані о зав’язанні комітету, ані о нав’язанні кореспонденції з позальвівськими людьми в цій справі. А прецінь здається, що такий з’їзд був би у нас не менше, коли й не більше потрібний, ніж у поляків, і ми певні, що навіть якби він випав і як скромно, був би дуже пожиточний.