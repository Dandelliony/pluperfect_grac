До І. М. Белея
Кін. лютого 1882 р. Нагуєвичі	
Коханий!
Шлю кінець «Мертвих душ». Проси Глад[иловича], щоби присилав як мож борше решту грошей, щоб я міг справити собі деяку одежину, – хотів би-м, бачиш, поїхати ще трохи до Рожанського, та нема в чім. Проси також бодай о 10 прим[ірників] для нас, чи скільки там буде можна.
Шлю також початок матеріалів – Ономатопоетика, думаю, що на сей раз вистане, – другим разом пришлю їх решту і збірничок матеріалів про шляхту (приповідки, оповідання і т. д.).
Завтра йду до міста і надіюсь застати там «Діло» з середи (в чет[вер] не прийшло, певно, сконфісковане) і також перший аркуш «Світу», так щоби-м слідуючого тижня міг засісти до «Борислава». А що, чи до 3 ч[ис]ла буде В. Гюго? Я би міг виладити переклад цілого уступу «Nox». На тім листку маєш пробу мого переводу. Я думаю, що годі нам давати в «Світі» цілі «Бичування», а дати тільки уступ початковий («Nox») і кінцевий («Lux»), кождий уступ не займе більше як дві картки «Світу». Для біографії міг би ти або прислати мені матеріал, або й сам зладити, як гадаєш? Тільки старайся, щоб не запізнитися знов.
До д. Шухевича напишу.
Що з «Фаустом», готов уже? Як готов, то пришли хоч два прим. Цілую тя.
Твій Ів.
В Ономатопоет[иці] слова підчеркнені друкувати б steinschr[ift] абощо, сам не знаю, як там з тим буде, – може б, визичили від Шевч[енка]?
До І. М. Белея
Кін. березня 1882 р. Нагуєвичі	
Коханий!
Картку твою дістав, також «Фавста». Жду нетерпливо, що відпише Др[агоман]ов і чи пришле обіцяне.
Що друкуєш в 3 н[оме]рі «Світу»? От що: якби Др-ов прислав що-небудь, то ти половину дай друкарні, а другу половину поверни на «Світ», на 4 н-р.
А «Фауста» чи дав ти до книгарень: польської і Ріхтера? Може би, що розпродали, то би мож повернути на сплату того, що я там винен, або на книжки (Енциклоп[едію] та Онкена). Також цікава річ, що буде з Росії?
Пиши, серденько, до християн, най присилають дещо на «Світ», а то пропаде він, грішний, ні за собаку. Може би, Кон[иськ]ий або Антон[ович] – адже щось хтось колись обіцяв!
Я цього тижня нічогісінько не робив – весна була, треба було робити в полі, орати та в лісі стратив днів з кілька. Всього, що зробив на прихапці, се те, що скінчив Onomatopoetica – ще не переписані, пришлю десь в четвер, звів докупи і переписав статтю про шляхту: до неї треба буде долучити тоту статтю про шляхту ходачкову, що була друкована в якімось календарі: не знаю, чи в «Львов’янині», чи в календарі «Просвіти» (і коли в посліднім, то не знаю, чи се не стаття пок[ійного] Навроцького, – все те розвідай і припиши). Стаття, оскільки собі пригадую, гарна і характеристична і добре доповнить мої замітки. В четвер також пришлю тобі деякі матеріали, котрі перешлеш Др-ову.
За заміткою о шляхті хотів би я подати ось які знадоби:
III. Ткацький верстат в Комарні – списав А. Кос.
IV. Ablativus qualitativus в українській мові (до цього треба Огоновського «Studien» – матеріал уже зібраний і списаний).
V. Дещо про гуцулів – здалась би Witwick’oго книжка о Hucułach, – є у нас в бібліотеці, – передай.
VI. Фарби і відтіни в українській мові.
VII. Неволя жінок (пісні, приповідки, казки). О тім я найшов між матеріалами працю Павлика, – треба буде її переробити, де в чім доповнити і привести в логічний порядок – вийде стаття гарна.
Вишукай також – десь там у тебе лишився початок моєї статейки – оклики до звірів, – кінець є тутка; я би її переробив. Тих 8 кусників вистачили би аж надто на сей рік, а ще, може, й Вовк пришле свої записки – сли схоче, щоб були друковані в «Світі», то друкуй.
Отсе дістав твій лист. Гарно, що П[етрови]ч прислав срібло, – а тільки, як кажу, ти не квапся сплачувати всього друкарні, а часть поверни на «Світ». Або як гадаєш.
Як зветься Неруда – не знаю, але ти піди до Ріхтера і попроси того старого сивого, що під вікном, най вишукає повний титул книжки Неруди «Kosmische Lieder» – навіть не завадило б записати, – а ні, то проси Sobotk’и, щоби переписав кілька ліпших штук для перекладу.
З тим, що каже Ж[елехівський] про переводи, я не годжуся. Не друкувати Шевч[енка] в перекл[аді], щоб не заборонили читати в школах, се чисто смішна річ: не бійся, «Перебендю», «Невольника» та «Івана Підкову» не заборонять, а «Кавказу», «Сну», «Марії» та «Неофітів» і так не пустять. Рівно ж смішний закид, що «Німеччина» Гейне – застаріла. Ж., певно, не читав її та думає про «Германію» Таціта, – та-бо, правду кажучи, й тота не застаріла. А «Німеччина» Гейне – Meisterwerk по часті політичної поезії і яко така без пари в німецькій літературі – і вона застаріла! А між тим зло, на котре вона кидається, – квасний, шовіністичний патріотизм, – се іменно слабість, на котру готовиться у нас багато людей заслабнути.
Жаль, що ти не прислав мені попереднього н-ра «Діла» (з середи 22 марта) – пришли, я цікавий!
До І. М. Белея
Поч. квітня 1882 р. Нагуєвичі	
Коханий!
Шлю «Хуторну поезію» – роби з нею, що хочеш, – я лагідніше не міг написати! Шлю ще й віршів пару.
Весную тутечки, – значиться, не пишу нічого. Через свята також трудно буде, а треба буде ладити «Борислава», чи як.
«Діло» з середи знов не дістав. Що це такого? Чи ти такий неправильний в висилці, чи де пошта заподіває? Будь ласкав, любчику, уважай, що я абсолютно нічого не знаю, що діється в світі, до міста рідко ходжу – а цікавий.
«Ономатопоетика» ще не скінчені – пришлю в четвер, – нині шлю тільки про шляхту.
Жичу тобі щасливих свят і веселенького Христос воскрес. Цілую тя.
Твій Ів.
До І. М. Белея
2 тр. квітня 1882 р. Нагуєвичі	
Коханий!
Шлю «Борислава» XI і XII. Радив би-м, позаяк сей н[оме]р «Світу» так запізнився, видати слідуючі н-ри за цвітень і май разом, бодай в 4 аркушах. Коли б так було, то дай звістку карткою якнайшвидше, а я написав би ще один коротенький розділ «Борислава», – інакше тяжко го буде змістити сього року – план чимраз далі розростається під руками.
Я, бачиться, забув тобі минувшого разу написати, що на пропозицію Куліша зробити «Світ» його органом і я не пристаю, але коли б він хотів видавати свій окремий орган, я радо ладив би для нього повісті, вірші і взагалі такі речі, де я би не потребував кривити своєї думки, а він міг би надрукувати. Тепер, коби час, задумав я узятися так, intra parenthesim, до одної історичної новели; а властиво до новели на історичнім тлі, в котрій би можна блиснути ярким реалізмом. Але на се треба сили, котрої у мене тепер за вічною фізичною втомою дуже мало. Так само прийшла мені охота стрібувати колись зробити історичну драму і то – horreur – про Святополка Володимировича, братобійцю, і – подвійний horreur – з його реабілітацією.
Тільки до сього треба б деяких студій, а особливо прочитати б Костомарова перший том «Истории в жизнеописаниях» та й літописну повість. Колись!..
Завтра йду до міста, відберу якісь дві посилки – прийшли рецепіси – один, бачу, від тебе, з руським адресом, а другий з польським.
Що се за нова повість Кониського? Початок – живцем наслідуваний Щедрін. Чи довга буде?
До І. М. Белея
Поч. травня 1882 р. Нагуєвичі	
Коханий!
Жаль, що так давно від тебе листа ніякого, вісті ніякої, нічого! Чи на послісловіє «Крашанки» нічого не мож відповісти?
Посилаю початок статті «Війни і військо», – правду кажучи, буде се тільки компіляція, але се не вадить нічого, стаття все-таки своє зробить. Крім сих двох розділів, буде ще три або чотири. Як гадаєш, любчику, не мож би там деяк зааранжувати складку і зробити з сеї статті передрук як XV книжку «Дрібної бібліотеки»? Над 2 листи друку стаття не винесе, а питання, чи винесе й стільки, значиться, передрук обійшовсь би в яких 25 з[лотих] р[инських], а з розпродажі, чень, би був який чистий дохід, NB на «Світ». Впрочім, друкарня такому точному платильникові дала б дещо й кредиту.
Трібуй з складками – що удреш від людей екстраординарним робом, се для них не страта, а для «Світу» прийде zu gut. Я думаю, що ти пішов за моєю радою і друкуєш н[оме]р подвійний. Чи рецензій ніяких у тім н-рі не буде? Може, я зладжу дещо про «Онуфрія Грушкевича» Наумовичевого, котрого Тов[ариство] Качковського передрукувало. По поводу такого сміттячка дасться далеко більше цікавого сказати, ніж по поводу доброї книжки.
Сими днями прочитав дві повісті Шпільгагена: In «Reih’ und Glied» i «Problematische Naturen». Варіят німець, наплів стільки непотрібства, що най боги боронять. А от що, любчику. Десь коло 20 мая Унгар їде до Дрогобича. Будь такий добрий або бачитися з ним, або передати йому через Людв[іка], і то живо, щоб не запізнився, ось які речі для мене:
1) «Вольное слово», комплект;
2) «Українські пісні про громадські справи»;
3) Боровиковського «Женская доля» (чи в «Зорі» друкується переклад його?);
4) Номиса «Приповідки»;
5) Нечуя «Світогляд»;
6) Згарського «Народна філософія»;
7) сли би де визичив, Огоновського «Studien auf dem Gebiete»;
8) «Громаду», всі томи (крім «Лихих людей»). «Гром[аду]», т. II, мені конче потрібно до статті о війнах, може би-с, міг вилучити з нього статтю [о] війні турецько-московській і прислати окремо під перепаскою?
А пам’ятай, не забудь передати ті речі!
Посилаю також пару віршів.
Старай до найближчого н-ра портрет Дарвіна. Біографія в «Космосі», 1879, ч. II (воно є у нас, неоправлене), лиш додати б замітку про найновіші книжки о рухах рослин і о хробаках.
Чи стаття о укр[аїнських] піснях скінчиться в сім н-рі, чи ще буде далі? Коли б скінчилася, то я би далі зладив резюме «Истор[ической] Польши и великор[усской] демократии». Тільки присилай і пиши!
«Бичування» тепер відложив я в кут – сідаю далі до Вергілія, щоб уже раз скінчити.
Цілую тя. Твій Ів.
До І. М. Белея
10 – 20 травня 1882 р. Нагуєвичі	
Коханий!
Посилаю «Труд» і відповідь на Цезаркову рецензію, – як бачиш, сокрушив я його по пунктах. Роби з нею, що хочеш, – хоч друкуй в «Світі», хоч зладь витяг і пішли до котрої російської газети. Я думаю, що можна би зробити і одно, й друге.
Щодо твого плану їхати на село, то що ж, я думаю, що відраджувати тобі не можна, хоч я би волів, щоб ти міг як-небудь вчитися до іспиту у Львові, не на селі, – а тільки покинути міг політикарство. Мені все-таки здається, що з твоїм від’їздом зі Львова упаде й «Світ», – а шкода би була. Так само питання велике, чи зможу я удержатися у Львові з тих джерел, котрі ти мені вказуєш. Ти ж знаєш, який я неповоротливий і нездарний до писання кореспонденцій, – а де візьму до них матеріалу? Та й ще до «Вольн[ого] слова» або де на Захід, то яко-тако, – але до Росії? Чи я там знаю, що вільно, а що не вільно?
З того, що ти пишеш, я бачу, що «Світ» і тепер уже стоїть дуже кепсько і що годі ждати виходу найближчого н[оме]ра на 25 мая. Жаль дуже! Значиться, про дальше видавання, запевне, й балакати ніщо?
Шлю також статтю про пісні, – що ж, не кепська, резюме, та й годі. Звісна річ, могло б бути ліпше, але й се не завадить надрукувати. Стаття про «Нану» далеко ліпша, – я ще не дочитав її до кінця.
Жаль, що Унгар уже в Дрогобичі був, як я писав тобі, щоб ти через нього передав мені теє і онеє, – ну, дарма. Може, й так лучиться бути у Львові.
А може би, любчику, взяти та й покинути видавництво «Світу», коли нема на нього грошей? То й мені би не треба було їхати до Львова та бідувати і довбати кореспонденції, і ти був би вільний. Що вдієш? Я дуже сумніваюся, щоб без тебе «Світ» держався, – а якби часом лучилися які центи, то мож би видавати які брошури, абощо. Правда, брошури не те, що часопись, – ну, але що зробиш, коли біда?
Порадься там з людьми і з своєю головою. Коли урадите, що треба видавати «Світ» і треба мені бути у Львові, то, про мене, я поїду, і коли б мені удалося що-небудь заробляти, то, певно, не пожалую на підпирання видавництва.
Жду твого листа і цілую тя щиро.
Твій Ів.
До І. М. Белея
Кін. червня 1882 р. Нагуєвичі	
Коханий Іва!
Отсе, богу дякувати, вже трохи чи не цілий місяць жду від тебе листа, та й годі діждатися. Що се такого сталося? Невже ж ти вже й зовсім за мене забув? Невже ж так таки й хвилини не маєш часу, щоб часом не могти написати пару слів? От і я, бог бачить, досить занятий, цілими днями – то коні пасти, то коло сіна, то в ліс, вечором у нас не світиться, то й лягай спати, а хоч би й світилося, то чоловік змучений, як сто чортів, – а все-таки я часом урву хоч настільки часу, щоб написати яку-небудь статейку або прочитати дещо. До тебе я не писав, ждучи раз у раз того обширнішого листа, котрий ти обіцяв написати, – та й, впрочім, о чім я маю писати до тебе? Що в мене в селі за новини? Хіба о тім писати, що я думаю? Але ж се нікому на ні на що не здасться – шкода часу.
Берез[инський] був у Львові, але не бачився з тобою, – шкода. Він мав подати доповнення до статті о Добрівлянах – те, що я тепер пересилаю. Тепер десь уже Унгар був у тебе і позабирав книжки, о котрі я прошу. Ти, чень, догадався, крім них, подати йому для мене ще деякі новостї?
Що діється з «Світом»? Чи друкуєш далі? Пришли перший аркуш, скоро буде готовий, бо я мав би гадку дописати тобі іце до сього н[оме]ра один розділ «Борислава», а до сього потрібно б мені мати перед очима розділи XIII і XIV. Який портрет буде? І ще от що. Котру штуку з етнографічних ти думаєш друкувати? Може б, мож надрукувати ціле про женщин? А ні, то надрукуй три коротші: про Добрівляни, про шандаря і про бульбу.
Я тут стараюся різними способами і від різних осіб зібрати цілу купу фактів і характеристик про дрогобицьку гімназію, з котрих би можна було зложити таку статтю, від котрої б аж у п’ятах постило нашим педагогам і раді шкільній. Надіюсь, що ти не відмовиш тій статті місця в «Світі», хоч вона з конечності мусить переважно чіпати личності. Впрочім, надіюсь, що потрафлю зробити її критично, sine ira et studio і надати їй загальний інтерес.
Попередній н[оме]р «Світу» здається гарний і цікавий. Листи Шевченка мало нового приносять до його характеристики. Очерк Кониського написаний зручно, але без глибшої мислі. Біографія Дарвіна дуже слабенька. Жаль! Хто сказав, що «Kosmos» подає які-небудь модифікації Дарвінових поглядів? Він тільки розвиває їх і громадить нові факти. Чому не подано хоч спису діл Дарвіна?
У статті про війни і військо зайшли дві помилки, котрі, будь ласкав, при слідуючім продовженні поправити, а іменно:
Стор. 290, перший стовпець, 4. «Війна за Шлезвік-Гольштін 1864», а далі має бути: «з одного боку Прусси і Австрія, з другого боку Данія».
Стор. 290, другий стовпець, 11 стрічка згори, має бути: «повстання Кривошнянського 1869».
Що кажуть християни на мою статтю про впорядкування видавництва популярного? Чи можна надіятися з неї яких-небудь наслідків, бодай дискус[ійних], чи й сим разом зложить наша інтелігенція се діло ad acta? Я боюсь, щоби й справді так не сталося. Се було б знаком, що наша інтелігенція таки зовсім не спосібна до рішучого і солідарного ділання і що треба би самій молодежі чи кому там братися до нього, зачинати ab ovo, без средств. Погані обставини!
Які там у Вас думки про процес Ольги Грабар? Напиши мені, що змога, щоб я, пишучи, не загалопувався куди-небудь, – знаєш, самому, без дискусії, тяжко виробити собі думку о такім сложнім ділі. А може би, ти сам написав о тім процесі статейку, от хоч би таку, як о виборі посла, – тамта дуже гарна і дуже тут сподобалась.
Що чувати з виданням творів і портретом Навроцького? Чи зав’язався який комітет, чи роблять які старання? Між його паперами мусить бути багато цінних рукописів – щоб не погирилися! Положи се на серце кому-небудь з рухливих людей – от Олесницькому або Лукичеві. Початок характеристики в «Ділі», очевидно, пера Барвінського, бо напущений, водянистий, але, впрочім, подає деякі цікаві речі. Також старайтеся погромадити, які є, листи покійного. Я думаю, що Русь наша повинна б показатися вдячною для сього рідкого чоловіка, повинна б вшанувати його пам’ять. А при тім же Н[авроцький], бачу, оставив вдову чи, може, й які діти. Невже ж їм прийдеться в нужді коротати свій вік?
Чи вийшов перший том Шекспіра? Пришли, коли змога. Чи з Женеви нічого? «Марії» не дістав? Не пишуть нічого?
Ти обіцяв колись прислати пару центів – пришли тепер, бо вже не ма[ю]. Коли б в яких часописях була мова о «упор[ядкуванні] попул[ярного] видавн[ицтва]», то будь ласкав надіслати мені, щоб я міг слідити за дискусією.
Чи Кон[иський] не шле далі «І ми люди»? Воно, хоч наслідування Щедріна, але все-таки у нас перша суспільна сатира і зробило б багато доброго. От жаль, що ти не знаєш добре Щедріна і других сатириків. Пізнавши їх, ти, певно, виробив би свій сатиричний талант і був би при тім оригінальнішим від Кон-ого.
Пиши!
Цілую тя, Ів.
До І. М. Белея
Після (не раніше) 13 липня 1882 р. Нагуєвичі	
Коханий!
Посилаю кінець «Борислава» на слідуючий н[оме]р і одну веснянку. У мене тепер робота йде лихо: треба пасти коні, а часом і худобу (в лісі) – тож, очевидно, годі що-небудь робити, навіть читати. З тої причини досі ще не скінчив Вергілія, але надіюсь, що швидко буде готов, всього ще осталось щось 200 віршів. Вол[одимир] Лукич пише мені, просячи о повістку для «Календаря». Перекажи йому, що я радо дам, і передай «Циган», «Історію січкарні» і про Людвиківку. Я би радив надрукувати всі три під збірним заголовком «Галицькі образки». Коли б треба було, я би зладив і прислав ще четвертий шкіц про Grundentlastung. Я думаю, що ті чотири кусники зайняли б якраз стільки місця, скільки в торішнім календарі «Рибалка Панас Слимак».
Оце, щоб не забути, до «Жіночої неволі» я дістав повніший варіант одної пісні, котру встав, будь ласка, замість неповного.
Ой дай мене, моя мати, за кого я хочу,
Най я твої головоньки тілько не клопочу.
Ой дай мене, моя мати, за кого я важу.
Хоть мня буде сім раз бити, нічо ти не скажу.
Хоть мня буде, моя мамко, сім раз на день бити,
Коли му ся мило, любо в очі подивити.
Ой дала ж мня моя мати, за кого-м хотіла,
Зашуміла нагайочка коло мого тіла.
Ой як взяв мня милий бити та за кіски вести:
Борони ж мня, рідна мати, та й ви, мої сестри!
Ой сестри мня боронили, а мати не хоче:
Сідай дурн[а] коло него, диви му ся в очи!
Вижниця
О вільних хвилях ладжу німецькі переводи народних пісень та Шевченка. Для проби посилаю тобі пару штук. Швидко, чень, пришлю «Самбатіон», перероблене відповідно до сучасних розрухів на Україні. Також обдумав деякі нові «Галицькі образки» віршем. Пиши про процес, посилай що буде цікавого і здраствуй!
Цілую тя.
Твій Іван.
Не сама я ходила…
До Василя Лукича
Липень 1882 р. Нагуєвичі	
Коханий Володимире!
Шлю тобі отсе три очерки: «Сам собі винен», «Історія моєї січкарні» і «Ліси і пасовиська». Якби можна було напечатати всі три, то напечатай, – я думаю, що перепони ніякої не буде, а найменше цензурної. Звісти мене, чи і котрі речі будуть печататись.
До І. М. Белея
Кін. липня – серпень 1882 р. Нагуєвичі	
Коханий!
Отсе посилаю тобі переклад статейки Др[агоман]ова про п’янство з доповненням про школи на Україні. Коли б стаття про процес у вас вийшла коротка, то, може б, можна ще в сім н[оме]рі напечатати її хоч половину, хоч би прийшлося дати менше кусників етнографічних. Впрочім, як думаєш. Чи подіставав ти матеріали язикові, а особливо вислану окремо і нереком[ендовану] нотатку? Шкода б було, якби вона пропала. Чи можлива річ для тебе добути книжку Чалого про Шевченка? А також Ш[евченк]ову повість? Якби міг ти їх роздобути, то пришли.
Поганеньке тут моє життя, небоже, – раз у раз робота, котра вбиває мислі і томить мене так, що годі відтак зібратися з силою до якої-небудь духової праці. Так і чую, що моя «письменська снага» щезає, що мені чимраз трудніше приходить що-небудь написати, що чимраз менше речей мені удається. У мене тут багато позачинаного, а ще більше позадумуваного, – та що, ні часу, ні сили кінчити. А тут ще й недостача хоч скільки-небудь оживляючого товариства, недостача всього, що будить у чоловіці думки і дає які-небудь враження, одностайне, вправді худоб’яче життя.
А паче всього цілковита безнадійність на те, що в будущім воно б могло бути як-небудь інакше. От, приміром, я бажав би на зиму прибути до Львова, та що, відай, се так і останеться pium desiderium. Думка в мене була написати повість по-німецьки для «Auf der Höhe», історично-сенсаційно-реальну, та що, вже ось пару місяців ношуся з нею, як дурний з ступою, а навіть зачати ще не вспів. Чи вспію ж восени скінчити, і взагалі, чи буде з тої кози м’ясо?
Коли в тебе найдеться що цікавого, то, будь ласкав, присилай «Вольн[ое] сл[ово]», писання Др-ова, що тільки будеш міг роздобути. А вважай також на матеріали до статистики Укр[аїни]. Коли що надиблеш по газетах, то будь ласка, коли вже [не] здобувати ті н[оме]ри, то бодай винотовувати що важніше з означенням, де, в якій газеті і в якім н-рі було. І ще одно: от я вже від кількох місяців працюю над статистичним обрахунком маєтків і доходів попівських по селах після шематизму. Шематизм у мене є тільки перемиський, чи не міг би ти дістати й львівського з р. 1879 і 80 або взагалі той, де є історичні записки і «Вінування» – один такий шемат[изм] я бачив у «Лихварі», – може б, визичили і, може б, ще де в «Просвіті» або де можна роздобути більше, то прислав би єси під опаскою. Не менше пожаданим до сеї праці було б мені й те, що писано в різні часи по газетах о поліпшенні дотації («Слово», «Діло»), і коли б міг ти хоч що-небудь подібного роздобути, то пришли.
Про дрогобицьку гімназію ще досі даних не маю. Що чувати з «Фаустом»? Чи розходиться він дещо трохи? Чи пішов у Росію? А також, як стоїть «Світ»? Ти, чень, здогадаєшся прислати мені «Борислав» хоч у коректурі, щоб я міг писати далі, бо при повільнім способі мого теперішнього писання мені прийдеться посидіти над ним пару неділь. Чий портрет тепер іде? Що з календарем? Будь ласкав, як пишеш, відповідати на всі питання, хоч би прийшлось відповісти «не знаю», або «нічого», абощо.
А про індемнізацію пишуть тепер дещо по газетах? От бачиш, на сеймі о ній бесіда, – чи не варто би написати у нас, як стоїть ся справа? У нас є трохи матеріалу в одних «Sprawozdaniach Sejmowych», цілий зошит рахунків – той том бачу в оправі у Старжецького, – а, крім того, найшлись би статті в «Czasi», «Przeg[łądzie] Polskim», – отак би мені приїхати і переглянути, може б, що й зладив. А треба б. Не забувай же о мні!
Цілую тя.
Твій Ів.
До І. М. Белея
Після (не раніше) 15 вересня 1882 р. Нагуєвичі	
Коханий!
Отсе біда моя! Сього тижня як приїхав, так і зовсім нічогісінько не міг робити. Зачав писати «Борислава», написав трохи не цілий розділ і побачив, що гіпс, мушу переробляти наново. Одно тільки – написав трохи далі «Лівої руки» і переклав кілька віршів Шевченка на німецьке, так що всіх штук (коротких) маю вже 10. «Кавказу» деякі місця переробив. Проби ради перепишу тобі при кінці сього листа вільний переклад поезії «Світе ясний, світе тихий…», з котрої у мене вийшла «Ode an das Licht».
Чи Беднарський повинаходив «Правду»? Посилаю також вірш Корженка, котрий я через помилку взяв був з собою. Ану-ко стрібуй сей н[оме]р нашпикувати віршами! «Борислава» пришлю на другий тиждень, може, буде дещо готове на четвер, а решту аж через тиждень. На всякий спосіб на сей н-р буде того багато (1.5 – 2 листи), тож я радив би не давати ніякої другої повісті. Статтю о мілітаризмі і справді деяк постягай. Статтю про романсько-германську казку я взяв і швидко переведу й пішлю сам до Кракова. Коли що буде за ню, то для «Світу».
Чи Олеськів вернув? Проси го, най напише дещо до мене.
Гнат Рож[ан]ський відписав, що їхати до нього не можна, вода забрала му все. Значиться, прийдеться сидіти дома. Ось тобі й «Ode an das Licht».
З переводами Шевченка я гадав би ось що: виладити переводи насамперед політичних поезій («Кавказ», «Сон» і дрібніших) і видати, коли б найшовся накладець, з статтею для німців про Шевченка і його політичну поезію, статтю мож би переробити із «Темного царства». Я думаю, що в Липську найшовсь би накладець. На другий випуск мож би зладити ряд поем: «Катерина», «Наймичка», «Княжна», «Відьма», «Неофіти» і «Марія» і також критичну статтю о них.
Скажи Корженкові, чи не міг би він причинитися до сеї роботи деякими своїми переводами. Най би роботав поволеньки, а якби я приїхав, то ми би собі разом передискутували кожний вірш, і таким способом вийшла би штука не зла. Якби мав охоту переводити дещо, то, може б, узявся до «Сну», а як ні, то най би порозумівся зо мною, котрі штуки переводити б.
Здрастуй! Цілую тя
Твій Ів.
Перекажи Олеськові, що задумана нами книжечка популярна о солі повинна би, по моїй думці, обнімати ось які розділи:
Часть природнича
І. Яка буває сіль і де вона находиться? (Морфологія і географічне розширення, з переважним зглядом на Галичину і Україну).
II. З чого складається сіль і відки вона взялася? (Склад хімічний – конечно подати початки хімії і геологічну генезу).
III. До чого служить? (Фізіологічну придалість для людей і взагалі для організмів).
Часть суспільна.
IV. Де і скільки у нас видобувається солі?
V. Вага солі в господарстві мужицькім.
VI. Вага солі в господарстві державнім.
До І. М. Белея
Після (не раніше) 10 жовтня 1882 р. Нагуєвичі	
Коханий!
За присилку сердечно дякую – в пригоді стала. Посилаю тобі масу всякої подробиці – напечатай, що можна. Я думаю, що замітку Др[агоман]ова, «Осінні думи» і рецензію на «Бібл[іотеку] найзн[атніших] пов[істей]» треба б напечатати в сім н[оме]рі. Проче, як думаєш.
Проси Беднарського, щоб прислав мені з переводів Шухевича 1-ий і 2-ий лист. Треба конче.
Для «Правди» я вже зачав писати. Може б, там хто (Корж[енко]) написав рецензії на «На дні», «Фауста» і Федьковича «Am Tschermusch», а також на Левицького «Бурлачку»? Проси для «Правди».
Жду твого листа і «Зеркала».
Твій Ів.
До М. П. Драгоманова
20 жовтня 1882 р. Нагуєвичі	
Ласкавий добродію!
Отсе страхи божі, як давно не писав я до Вас, донедавна навіть не знав, що Ви були такі ласкаві переказати мені, щоб я писав до «Вольн[ого] слова». Як кажу, звістку про те я одержав аж ось недавно, – з сього можете виміркувати, як точно доходять до мене всякі прочі вісті. Б[еле]й, єдиний чоловік, з котрим я в кореспонденції, звичайно не має часу – занятий при «Ділі», та й Белей не охотник писати багато листів.
«Вольн[ое] сл[ово]» до мене доходить дуже рідко. Перших 20 н[оме]рів я привіз собі сам зо Львова, бувши там колись літом; з другого річника дістав в конвертах усього 5 чи 6 н-рів. Чи вийшла вже обіцяна Вами стаття о галицькім соціалізмі? Як вийшла, то, будьте ласка, пришліть!
Посилаю допись. Не знаю, чи придасться на що: на всякий спосіб я старався подати як можна більше фактів, хоч багато з них і звісні Вам. Робіть з нею, що знаєте. Дальше я буду писати про мужицтво, то, може, й вийде дещо цікавіше. Не знаю тільки, чи добре буде підписуватись мені, – щоб не впутатися в які процеси за образу цісаря абощо. Розсудіть Ви – і, як побачите, що не варто, то покладіть псевдонім Мирон***. В дальших дописах я таки підпишусь своїм ім’ям. Шкода, що Остап не підписується, – штуки його звернули б тут на себе більшу увагу.
Я не знаю, яка Ваша думка тепер про наш «Світ» і чи стоїть його держати далі, чи ні. Пренумерантів мало, хоч усе-таки читає його досить люду, так що, може, й шкода дати йому упасти з кінцем року. Коли б мені удалось дістатися з новим роком до Львова, то я, може б, здужав згромадити круг нього більше людей, оживити деяк розпадаючіся початки українсько-польсько-жидівської організації і вплинути деяк і на розширення рамок «Pracy». Там тепер, правду кажучи, нема нікого такого, хто би не то міг робити дещо між людьми, але хто би хотів робити явно і брати на себе відповідь перед судом. Криються по кутиках, та й ураз із тим і ціла справа якось защезає.
А заложене 1879 р. товариство «Wzajemnej pomocy rob[otników]» – мізерія, схиблена вже в самій основі. Віддавна вже налягаю на те, щоб зібрались на відвагу скликати з’їзд робочих людей до Львова – не хотять, кажуть, що поліція не дозволить, а не трібують. Перший раз, правда, не позволила, але задля якоїсь формальності, котру можна обминути. Притім же з німецьких соціал-демократичних фраз не можуть вийти. Робітники львівські, принаймні передові, з котрими я мав случай балакати, невдоволені, розлазяться, домагаються чогось іншого. Штука то найти нову формулу, котра б трафила в живе, але, чень же, мож, – львівські тепер і не трібують.
А наші українофіли сидять собі. «Просвіта» й не відкликнулася на те, що я писав в «Світі» о видаванні популярних книжок. Звісна річ, годі від них і надіятися, щоб пішли в радикали, а навіть в позитивісти: непотизм зародився між ними. Се кум Огоновський або сват Барвінський написав – значиться, мусить бути приняте і друковане, – а що се св. Пантелеймон або друга подібна дурниця – се нікого не обходить. Я думаю, що нам у Львові треба хоч крихту з того зробити, що би повинна зробити «Просвіта»: видати ряд книжок о таких речах, котрих «Просв[іта]» ніколи не напише, а то: критику австр[ійської] конституції і суспільного устрою (про податки, війни, фінанси і т. д.), критику релігії, «письма св[ятого]» і попівства.
Я вже говорив о тім з деякими людьми з молодежі, котрі сказали, що радо візьмуться до такого діла: коли не писати, то бодай збирати матеріали. Звісна річ, на слова мало кого можна спускатися. Але я думаю, що й робота була би, якби раз зачати. Для того я поклав собі головним завданням, будучи у Львові, почати видання «Сільської читальні», в котрій би, нав’язуючи до появи читалень по наших селах, можна попри подавання їм популярних книжечок критичного, а то й белетристичного змісту, змагати й до того, щоб звести читальні в одну організацію, витворити між ними порозуміння, – а за тим, чень, пішло би й що більше.
Щоб роздобути на все те хоч на початок трохи грошей, я пишу на конкурс повість – для «Зорі». Ви, певно, стиснете плечима на тоту вість. Я й сам не знаю, що з того буде, але нехай собі, пишу. Я бажав би, щоб слідуючий річник «Світу», розуміється, сли буде виходити, помістив в І ч[ислі] і Ваш портрет, і біографію, а далі портрети і біогр[афії] головних вчителів соціалізму: Маркса, Лассаля, Бакуніна, Герцена, Прудона і др. Я просив би Вас о прислання своєї фотографії – нехай і на мої руки, а щодо життєписі, то й не знаю, чи можна просити о ню Вас самих?.. Щодо життєписів других, то будьте ласка написати мені, чи і яких біографій могли б ми для «Світу» від Вас надіятися?
Посилаю Вам копу пісень про громадські справи: запевно, більша частина їх звісна Вам, але, може, все-таки дещо придасться. Крім сих, є ще в мене досить других в рукописях – скоро час буде попереписувати, пришлю Вам.
Може б, могли прислати мені «Громаду» т. IV і V, а також пісні (тексти)? Коли ж би за допись пр[ий]шлась яка плата, то, може б, закупили за ті гроші деяких книжок для мене? Я рад би мати п’ятий т[ом] «Сочинений» Чернишевського, його ж «Лессінга», «Научились ли?» і що ще є видане, крім статей, списаних у «Молоті».
В «Сільській читальні» я бажав би між першими белетристичними речами видати Шевченкову «Марію» з Вашими увагами і оборонити її перед судом. Так само просив би Вас, чи не могли б Ви в разі потреби (т.е. сли нам удасться її видавати) написати для галицького народу книжечку о штунді і книжечку о козацтві, а особливо о громадських порядках козацької України докладніше, ніж се могли зробити в Росії. Щодо критики «письма святого», то буду просити Вас о вказання джерел, особливо про Старий завіт. У нас тут взагалі того добра мало: крім старого Реймаруса, передрукованого в Гемпелевім виданні Лессінга, крім Штрауса «Leben Jesu», і нічого нема. Якби й Ви могли що о тім написати, то ми напечатали б для народу.
Чи у Вас є мій перевід гейнівської «Німеччини»? Коли є, то будьте ласкаві прислати, – я би переробив і напечатав його в «Світі».
З Павликом я як бачився на процесі, то відтоді й не чув про нього, де він і що діє та що думає. Чи писав що до Вас? Жаль, що він загнівався на мене і задля приватних різноголосиць і зовсім махнув рукою на мене. Я не знаю, що він задумує робити тутечка; чув через сороки-ворони, що хоче видавати в Коломиї газету для народу. Мені здається, що се не зовсім щаслива думка для того, що у нас у провінціальних містах нема і тої тіні свободи, яка є у Львові, що там народ зданий у всім на волю старостів та жандармів, а староста в Коломиї сукин син, а ще до того і прокуратор Зборовський, той сам, що нас обвиняв 1878 р. П[авли]к говорив мені, що має зладжену працю про спілки на Україні, – для чого б не напечатати йому її в «Світі», де все-таки хоч 100 – 200 людей прочитало б її по селах?
Там десь писав до Вас дрогобицький студент Максим’як, просячи о книжки. Вже аж написавши, порадився мене, як і що діяти. Звичайна галицька вдача. Коли Ви досі не вислали йому нічого, то й не шліть на такий адрес, як він Вам дав, – шкода книжок, заберуть з пошти. А шліть, коли будете слати що до нього, або й до мене (т. є. не листи, а посилки) на адрес: F. Szczepański, Buchhandlung, Drohobycz, Galizien, а всередині на книжці олівцем напишіть: «Fr[anko]» чи як там. Він знатиме, кому віддати, – а листа йому не пишіть ніякого, а властиво й посилайте не від себе, а під фірмою книгарською, – то й дійде безпечно. Листи ж шліть рекомендовані на адрес: І. Fr[anko], Nahujowice, Post Drohobycz, Galizien.
Дожидаючи Вашої відповіді і посилки, кланяюсь Вам.
Ваш Ів. Фран.
Коли ласка і змога, то пришліть також свою брошуру «Le tyrannicide en Russie», а також відбитку статті «Rivista minima», – може б, можна з нею познакомите наших людей. Також коли б що хорошого про «Education Integral».
Ваш І.
До М. І. Павлика
12 листопада 1882 р. Нагуєвичі	
Дорогий друже!
Пізненько обізвались Ви до мене, та все ж спасибі, що обізвались. Я вже й до Др[агоман]ова писав, і до Вас хотів написати, також не знаючи, де Ви, бо тут до мене доходили всякі суперечні вісті про Вас: що мовбито Ви в Коломиї вже, чи в Чернівцях, чи де, – значиться, годі було знати, куди писати.
Лист Ваш, правду сказати, так як і всяке Ваше письмо, розворушив мене, порушив багато всяких думок і бажань навіть, тісно мені почалось робитися в нашій старій хаті, в котрій я оце вже другий рік сиджу «між курми й телятами». Правда, працювати я тут працюю більше, ніж у Львові, і працював би й основніше, коли б тільки матеріали, книжки, часописи під руками. При всім тім я й сам думаю, що прожити якийсь час у невеличкім місті, де є всі добрі прикмети села без його недогод, та й ще в товаристві Вашім, було б для мене дуже велика благодать.
Та тільки ж я не знаю, як мені бути з Вашим замислом. Я довго над ним роздумував і оце ось що надумав. Жадати мені від вітчима сплати своєї пайки з вітцівщини не можна, абсолютно не можна. Господарство наше не настільки сильне, щоб могло видержати таку операцію. Се значило би зруйнувати наймолодшого брата (середній вже оженився на бік) і вітчима, котрому все-таки я багато зобов’язаний.
Не думайте, проте, щоб я цілковито хотів відхрещуватися від Вашого плану. Що я можу зробити для нього, так се ось що. Я тепер кінчу повість на премію, розписану «Зорею», і надіюсь одержати премію в сумі 250 – 200 з[лотих] р[инських]. З цих грошей мені потрібно б сплатити наразі хоч частку довгів, решту я хотів ужити вчасті на підмогу «Світові», а вчасті на які другі видавництва, о котрих побесідую далі. Отже, коли б Ви зробили угоду за хату в Коломиї, то я міг би з Новим роком приступити до спілки з першою своєю ратою около 200 зр. Я думаю, що коли б Вам удалося сторгувати хату на виплат, то тими 200 зр. можна би покрити першу рату, так що й Ви не потребували б квапитися з продажею своєї реальності і могли б підождати на доброго купця, а навіть, коли б у нас обох показався добрий заробок, то можна би, чень, з нього з часом сплатити й прочі рати, а грунту не продавати зовсім, або, продавши, купити за нього ґрунтець де ближче Коломиї, так як самі хати все ще дуже хитка основа життя.
От, коли б Вам, замість до Коломиї, все одно було перенестися деінде, то я би волів Дрогобич. Дешевизною він рівен Коломиї, хату можна би тож купити дешево, і то без ніяких позичок у банку, на рати, з порукою в потребі мого вітчима або кого-небудь із знакомих мені міщан, – а крім того, ми мали б під боком Нагуєвичі, відки могли б діставати коли не все потрібне до життя, то бодай значну часть, хоч би, н[а]пр[иклад], за те, що в літню пору помагали б у сільській роботі і пр.
А діло, чи в Коломийщині, чи в Дрогобиччині, бачу, однаке. Що ж до нашої публіцистичної і взагалі літературної діяльності, то хто знає, чи Дрогобич не є відповідніше місце, ніж Коломия, вже хоч би для того одного, що в Дрогобичі «препятствия» були б значно менші. Притім зважте близькість Борислава, масу жидів і значне число між ними поступових, а між молодіжжю й соціалістичних елементів, – усе це прямо натовкало б діяльність нашу в Дрогобичі на межиплеменно-федеральну основу.
Конечно, і в Коломиї воно не без того, хоч і не в такій мірі і без наведених вище для нас особисто корисних обставин. Притім же й зв’язки з Львовом відси легші, бо ближчі, в безпосереднім сусідстві Самбір (гімназія), Стрий (гімназія), Перемишль (detto) і у всіх зав’язки нового, радикального руху між молодіжжю, професорами, ба й міщанством і мужицтвом. І, що главное, ще раз повторяю, можна так повести діло, що препятствія будуть дуже малі, а симпатія і зацікавлення буде чимраз більшати. Скажете, може, що я надто гаряче адвокатствую за своїм кутом, де в чім, може, й оптимістично гляджу на діло – як собі а хочете, а все-таки я подаю Вам на розвагу деякі й зовсім реальні користі. Думайте і міркуйте!
Щодо думки Вашої з’їхатись нам де-небудь, то й тут не можу Вам натепер сказати нічого напевно. Їхати мені тепер до Львова ні за чим і ні о чім, та й часу нема, роботи багато. А от якби дістав премію, с. є. десь так у половині грудня, то й прийшлось би їхати до Львова, а тоді міг би заїхати й до Вас або з’їхатися з Вами чи в Коломиї, чи в Станіславі, чи де би Ви схотіли. Тож я радив би Вам у тім згляді підождати на мене; адже ж і так до Львова Вам тепер ні за чим так квапно їхати, а кошт немалий. А в разі случаю я прислав би Вам дещо грошей на дорогу або й сам приїхав би до Монастирська оглянути Ваші сторони, а заразом привіз би й постіль.
Я забув ще сказати Вам, що й Дрогобич має свою друкарню.
Сього нехай буде досить про діловий бік, і я надіюсь на те Ваших основних заміток. Коли б Ви не пристали на мій проект переноситись до Дрогобича, то напишіть докладно, які у Коломиї були б условини життя, купування дому, рати і все проче. Додам тут ще, що в Дрогобичі сестри Ваші, може, й швидше найшли б заробок, ніж у К[оломиї], а при тім, як кажу, сусідство з Нагуєвичами значно влегшувало б нам усім утримання.
Тепер дещо про літературу. Не знаю, що буде з «Світом». Досі він стоїть дуже слабо, хоч з усіх боків, де тільки хто читав його, чути похвалу. Отсе говорять мені, що Б[еле]єві роблять пропозиції з різних сторін видавати його етимологією, кажучи, що в такім разі буде з 1000 пренумерантів. Се, я думаю, можлива річ, зваживши, що «Зоря» має коло 800, а яке дрантя. Я не був би від того – фонетика – діло формальне, а 1000 пренумерантів дуже реальна річ; при 1000 пренумерантах можна б «Світ» зробити радикальнішим до крайньої можності і наскрізь сучасним органом, це сторицею заплатило би за фонетику. В такім дусі я вже написав свою думку Б[елеє]ві. Думаю, що й Ви не відмовите свого уділу в так переміненім «Світі».
Я думаю, що Вам відразу виступити би в нім з «Вихорою», а крім неї, друкувати «Робочі спілки» і Тілле – ті праці відразу поставили б Вас у першім ряді галицьких писателів (суджу о «Вихорі» з того, що читав у «Громаді») і підняли б високо Ваш кредит у літературі і між людьми галицькими. А сього конче потрібно, вже хоч би для того, щоб розсіяти той неприхильний для Вас пересуд, котрий ходить по Галичині, щоб народ хапав і читав Ваші письма, а не боявся їх, як чорт свяченої води. Книжка Тілле невеличка, несповна 9 листів печаті, з додатками нехай би було 10, – значить, помістилась би вигідно в 12 н[оме]рах «Світу».
Звісна річ, не меншу вагу прийшлось би покласти в «Світі» на статті суспільно-політичні о біжучих питаннях, а главное – завести хроніку робітницького руху в Західній Європі, що нам, одержуючи «Вольн[ое] сл[ово]», «Sozialdemokrat» і дещо французького, було б не трудно. Впрочім, коли б «Світ» стояв добре, можна б обіч нього або незалежно від нього і навіть у Львові видавати окрему часопись або окремі листки для мужиків і міських людей, прямо скеровані до порушення народу і утворення обширної галицької організації робочого люду всіх народностей, для котрої елементів досить уже є всюди. Та о тім ми, чень, побалакаєм другим часом.
Тепер скажу Вам ще кілька слів о своїх роботах, хоч се, може, менш цікаво для Вас. «Борислав сміється», котрий буде скінчений сього року, закінчить серію моїх бориславських образів, – тільки як епілог до нього ще нав’яжеться обширна повість «Андрусь Басараб» – опис життя в львівських тюрмах. Тільки ж «Басараба» я тепер (на слідуючий рік) писати не думаю, я бажав би, щоб «Світ» помістив Вашу «Вихору», а крім того, мої дрібні очерки переважно, ба ні, цілковито факти з життя народного, котрих у мене є готових зо 15, між ними найдавніші звісні Вам, написані для віденського альманаху («Микитичів дуб» був і надрукований у сконфіскованій книжці), а й міг пізнішими є цікаві речі, як ось «Хлопська комісія», оповідання, майже дословно списане з уст старого арештанта, о тім, як б’ють хлопи спійманого злодія, далі «Ліси і пасовиська» – факти сервітутових здирств і конскрипційних штучок, «Цигани» – образок того осадного положення, в якім держать народ жандарми. «Малий Мирон» – образки давньої школи, «Людвиківка», «Історія моєї січкарні» і др.
Коли б гроші, то звісно, все те варто б видати книжкою, більше зробило би враження. Але й так добре б, щоби надруковано, бо більша часть роками лежить у Б[еле]євій шухляді і розкидається. Але не про їх видання я думав, а про видання віршів. З них багато (часом навіть забагато) друкується в «Світі», але все-таки деякі найкращі (найкращі з «Галицьких образків», у котрих я хотів показати нашим людям першу пробу реальної, на живих фактах опертої і реальним способом обробленої поезії) Б[еле]й не пропускає в печать.
Я послідніми часами поробив деякі студії над сучасною поезією європейською, прочитав Ленау, Дранмора, Лейтгольда, дещо з Кардуччі, з Віктора Гюго (зачав перекладати з французького «Les chatiments», та Б[еле]й також боїться пускати в «Світ»), – і в окремій книжці можна б не тільки подати ті вірші, але й вияснити в передмові завдання сучасної поезії. Крім ліричних штук і «Галицьких образків», я ладжу велику поему (всього буде коло 4 000 віршів, досі готова половина) «Історія лівої руки», в котрій описую життя матері Стебельського (з «На дні») і бажав би заразом показати, як гніт подружжя без любві деморалізує і до крихти руйнує женщину, а з другого боку – як думка тої женщини під впливом гніту із звичайного стану доходить зразу до божевільного пієтизму, а далі до божевільної «богоненависті» і до пропаганди тої ненависті між народом.
Трохи подібна (до половини) тема оброблена, коли собі пригадуєте, в романі Гонкурів «M-me Gervaise», тільки ж там показано перехід женщини вольнодумної до девоції, а мати Стебельського, натура сильніша морально, ступає о крок далі, – впрочім, при більше тому сприяючих обставинах. Представлене в дотепер готових частях поеми життя попівське з цілою його супокійною гнилизною і життя в семінарії. В цілості поеми тої не зможе напечатати «Світ», а видана книжкою, вона, може, деяк пройшла би, хоч би прийшлося й вистояти за ню процес. Отже ж, то на видання такої книжки поезій я хотів повернути гроші, які прийдуть з премії, – але, звісна річ, коли можна буде ті гроші обернути ще ліпше, то воно й буде ще ліпше. А на видання віршів, чень, і без того деяк спроможемось, не тепер, то в четвер.
Але що се за премія і що за повість, на котру я так числю, як на чотири тузи, спитаєте Ви! Річ проста. «Зоря» розписала премію на повість, з обіцянкою платити за лист печаті по 20 – 25 зр. Повість, після його жадання, має бути «ідеальна, з життя, а ще ліпше з бувальщини нашого народу». Отже, я пишу повість історичну, з XIII віку (напад монголів), і ідеальну (по поніманню характерів, хоч реальну по методі писання, так як і Флоберова «Salambo»), в котрій стараюсь на підставі тих немногих актів історичних про давнє громадське життя показати життя самоуправне, безначальне і федеральне наших громад, боротьбу елемента вічево-федерального з деструктивним князівсько-боярським і вкінці з руйнуючою силою монголів. Повість тота, хоч і містить у собі багато історичної і неісторичної декорації, все-таки, надіюсь, збудить живий інтерес і у сучасних людей, не то, що, н[а]пр., «Чорна рада».
Яка буде її доля в руках Партицького – боги знають. Ми з Парт[ицьким] дуже в вражді, я йому написав був лютішеє письмо за підлу рецензію «На дні» – тільки ж тепер я чув, що Парт[ицький] невдоволений собою і дотеперішньою «Зорею», рад би поставити її деяк на живий плац і спеціально рад би поєднатись зо мною. Що ж діяти, гнів сорочки не дасть; стрібую, не помітуючись своїх думок, зав’язатись і[з] П[артиць]ким, а в теперішнім разі аж два гриби в борщ прибули б мені: і повість би напечаталась (щоб без зміни, се conditio sine qua non), і гроші б були. І надіюсь, що воно так буде: і Корнило Устиянович і ще дехто другий, близько П[артицьк]ого стоячі, попруть мого «Захара Беркута». Коб лиш скінчити.
Ваша думка о «Ділі» і «Бать[ківщи]ні» в великій часті справедлива, але все-таки заперечити не можна, що Барвінський після «Правди» подекуди зробив поступ і що, крім його глаголань у «Ділі», попадаються статті не кепські (н[а]пр., все, що пишеться о справах податкових, шкільних), а також часом гарні фейлетони, як, н[а]пр., цінна штука Целевича о Добошу.
Чи помістить Б[еле]й Вашу штуку о галицьких світочах – я не знаю: се залежати буде від статті. Мені він нічого о тім не згадував.
Ваша «Буря» є, бачу, у Львові – напишу о ній Б[еле]єві. Переклад «Білоручки» пропав ураз із деякими другими моїми рукописами при ревізії по Вашім від’їзді: мене не було дома, а тільки був чоловік, случайно проживаючий в хаті, – прийшла ревізія і забрала, що хотіла, – Коса тоді був на відході, – коли я опісля прийшов допоминатися – відперся всього. Так пропали і «Чиншовники» Косачевої, і переклад одної монографії Костомарова, і вірші Старицького, і ще дещо.
О рукописі переробки «Ремесел» Подолинського я нічого й не чув, і не бачив її, і не знаю, де вона обертається.
З бібліотекою нашою теж стався невеличкий casus fatalis. De nomine вона значно (більше, як у третю часть) побільшилася з того часу, як Ви покинули Львів. Я позакупляв багато книжок (один цілий річник «Отечественных записок», кілька томів штутгартського «Kosmos’a», запренумерував «Енциклопедію наук природничих», «Загальну історію» in Einzeldarstellungen (ілюстр.) Онкена, історію літератур in Einzeldarstellungen і багато дрібніших книг (н[а]пр., головніші джерела для панщизняних устав у Галичині і др.). Та тільки лучилось так, що один наш товариш, у котрого довший час стояла бібліотека, позаставляв і поспродував багато книжок, особливо німецьких, між ними іменно много самих цінних січових (Тейлора, Люїса філософію, Ланге – «Матеріалізм», Пашеля, нашого Дюрінга, Шекспіра і др.). Всеї шкоди на яких 30 – 40 томів. Біда. Вправді, обіцює, що буде викуплять, але бог знає, коли і скільки, – на всякий спосіб на много речей треба махнути рукою. Коби тільки повикупляв січове, бо вже грозили процесом.
Крім того, для бібліотеки багато шпаргалля дарував Лукич, а дещо мудрого Мандич[евський]: Міля «Логіку», Wundt’a «Logik», Тьєррі «La conquetie de Angleterre», том Дюрінга, а я вициганив від одного чоловічка дещо з Дарвіна, Геккеля «Антропогенію» і Вірхова «Patologie der Zelle», а також закупив один том великої фізіології Германа (in Einzeldarstellungen), Гельвальда «Der vorgeschichtliche Mensch», Гервінуса «Geschichte des XIX Jahrhunderts», твори Ленау, а один чоловічок пренумерує для нас Брема «Tierleben».
Жаль тільки, що з Росії нічогісінько не дістали за всі ті часи, хоч обіцяли і Спенсера, і Моргана і Некрасова. Оце аж недавно я купив «Записки из мертвого дома», а «Русских женщин» переводив з рукописі! Та чорт їх побери з їх літературою. Не багато в ній ладану. Коби тільки дістати історичні та другі матеріали про Україну, хоч що з грубшого, – а сього якраз у нас нема! Коби ми деяк упорядкувалися і перевели бібліотеку до своєї хати та упорядкували як слід, то тоді мож би й доповнювати її, де і як би треба було.
Слова наші спільні, і мій пізніший збірник я передав Желех[івському]. З пісень, що у мене, послав дещицю Др[агома]нову і ще пошлю, скоро буде час попереписувати. «Паню Боварі» шлю Вам у польськім перекладі. Я ще раз кажу, вона мені не так дуже подобалася, як Вам. Се психологічна студія, і знаменита студія, але не жіноти, тільки одної жінки і то французки. Перекладати її на наше я би зовсім не радив – широкого ходу вона мати не може. Далеко відповідніша для наших обставин була б Гонкурів «Жерміні Лясерте», котра мені і по артизму виконання, і по теплоті чуття далеко більше подобалася, ніж «M-me Bovary».
Та й ще одно щодо самого реалізму. Штука хитра, але далеко не позитивна. Який реаліст Доде і, на око, так дуже на документах стоїть, а більша часть його типів – скривлені, виїмкові, нетипові люди. Ось воно що виходить. Треба добре дивитися їм на пальці. А мені здається, що замість тратити силу на студіювання тисячних дрібниць (мало значущих і мало характеристичних) à la Золя і Флобер, ліпше б нам робити так, як реалісти німецькі, як Шпільгаген у своїх кращих творах.
От би Вам прочитати його «In Reih und Glied» або «Problematische Naturen»! Звісна річ, реалізм не такий яркий, як у французів, але не о то йому йде, щоб змалювати не само, що так скажу, тіло сучасного чоловіка і сучасної суспільності, але думки, змагання, боротьбу. Се є реалізм ідеальний, котрий приймає реалізм яко методу, а ідеалізм (не ідеалізування людей, але представлення людей з їх добрими і злими боками, а главное – представлення типів, котрі б уособляли в собі думи і змагання даної доби, – представлення розвитку суспільності) – яко зміст, яко ціль. Правда, Шпільгаген грішить не раз розтяглостю, надмірною комбінацією інтриги, але нам же не потрібно наслідувати його – щодо простоти фабули мож брати взір з французів. Впрочім, я не думаю відводити Вас від натуралізму і овшім поставлення правдиво натуралістичного і при тім правдиво хорошого роману у нас вважаю ділсм будучності, до якого, принаймні я, не почуваюся в силах. А ще ж коли ми оба в тім згляді підем хоч і в однім напрямі, але трохи відмінними дорогами, то на тім тільки виграє література і кожний з нас, так як, стоячи на різних становищах, ми будем могли взаїмно корегуватися.
З Вашого листа бачу також, що Ви мали б охоту написати о сучаснім реалізмі французькім in usum наших молодих писателів. Це було б дуже добре. В редакції «Світу» лежить одна подібного роду стаття Корженка – розбір «Нани». Ваша стаття доповнила б його, а опісля, коли б я ще не був переконаний, то виступив би ще з своїми думками о тім ділі.
По часті критики я задумую в слідуючім річнику «Світу» писати дальші розбори Шевченка, а іменно, написати ще одну статтю «Женщина-мати в поемах Шевченка», де би розібрав в одній обширній рамі «Катерину», «Наймичку», «Відьму», «Неофіти» (з сокрушениям Згарського, а особливо Огоновського) та «Марію», яко модифікації одного типу матері, до котрого Шевченко вертався кілька разів і оброблював його все в вищім, ідеальнішім поніманні.
Про долю жіноцтва в народних піснях стаття у мене готова і також могла б бути печатана в «Світі», тільки попереду мусимо ще зрецензувати її оба.
Отсе, господи Cyce, я пишу та й пишу нині цілий день! Пора кінчати, бо старий «Захар Беркут» жде, а тут ще й рекурси треба робити нашим християнам проти нового податку грунтового. Затим бувайте здорові і відписуйте живенько!
Ваш Ів. Франка.
Адрес: Nahujowice, poczta Drohobycz.
До О. О. Партицького
17 листопада 1882 р. Нагуєвичі	Нагуєвичі, д[ня] 17.XI 1882, пошта Дрогобич.
Ласкавий добродію!
Хоч переконання наші поставили нас, так сказати, на противних кінцях одного табору, то все-таки, смію надіятись, ми належимо до одного табору, народовців, і попри всякі різниці, які в кожнім таборі заходять між лівицею а правицею, ми все-таки можемо йти в многих питаннях, а особливо в чисто літературних, рука об руку. Коли затим між нами обома зайшли невеличкі непорозуміння, чи то зі зглядів політичних, чи особистих, то се ще, думаю, не повинно перепиняти нам ввійти в зносини літературні. Мені, молодшому, випадало зробити перший крок до поєднання, і я роблю се, шлючи на розписаний Вами конкурс свого «Захара Беркута». Не знаю, чи вистане у Вас терпцю прочитати мою писанину; я дуже бажав би був переписати його, та се, як бачите, не легке діло, зайняло б довше часу, ніж само написання, а часу шкода.
Коли б воля Ваша користуватись у тім і других зглядах моїми літературними роботами, то будьте ласкаві написати мені. А коли мій «Беркут» Вам не сподобається, то я прошу Вас передати його редакторові «Світу».
Остаюсь з поважанням, Ваш прихильник Іван Франко.
До невідомої особи
Листопад 1882 р. – 22 грудня 1882 р. Нагуєвичі	Нагуєвичі, пошта Дрогобич.
Ласкавий добродію!
Товариш Белей писав мені, що Ви були такі ласкаві завзивати мене писати до «Auf der Höhe». Я дуже вдячний Вам за Вашу ласкаву пам’ять і був би швидше ще взявся до писання, коли б не мав був деяких спішніших праць під рукою. Тепер же, захопивши хвилю вільного часу, зладив я отсесю невеличку працю, котру пересилаю на Ваші руки, щоб Ви були такі добрі переслати її д. Захер-Мазохові. Не знаю, чи будете Ви мати час і охоту прочитати моє писання і чи можу я на підставі сього просити Вас о рекомендацію до д. Захер-Мазоха.
Коли б стаття моя була поміщена в його журналі і мій спосіб писання йому подобався, то я радо готов би був дописувати й надалі до «Auf der Höhe’a» іменно поперед всього написати огляд критичний руської літератури в Галичині. Тільки ж ще одно. Живучи отсе вже другий рік на селі, я не мав спосібності познайомитися з способом редагування і тенденцією «Auf der Höhe», для того, посилаючи мою статейку до д. Захер-Мазоха, будьте ласкаві приписати, щоб він, коли б його воля, написав прямо до мене або хоч прислав мені кілька н[оме]рів свого журналу, з котрих би я міг найліпше пізнати його уклад і тенденцію. Прийміть, ласкавий добродію, моє щире поважання!
Ваш Іван Франко.
До О. О. Партицького
20 грудня 1882 р. Нагуєвичі	Нагуєвичі, 20.ХІІ 1882
Високоповажний добродію!
Лист Ваш з 15/ХІІ дістав і, їй же богу, не знаю й сам, як бути з Вашими предложениями. На те, щоб печатати в «Зорі» розправки та рецензії і всяку всячину, яка б у мене найшлася, а Вам понадобилась, хоч би й по ціні по центові від стрічки, я від біди пристав би, хоч ціна, як самі Ви кажете, смішна. Та звісно, такі речі робляться не для зиску, а для висказання своєї думки, – значиться, тут ремунерація ні при чім.
Інше діло з «Беркутом». Він стоїв мені великого труду, писаний і післаний був (з доповненням усіх Ваших условин) для співубігання о премію, – тож тепер я не знаю, як властиво стоїть діло з тою премією, в Вашім листі о ній якось не згадується, немовби вона розписана була тільки про око людське, а прилюдна обіцянка «privatim» не обов’язує. Простіть, добродію, моє вираження, але справді, я не знаю, на яку тепер ступити з тим нещасливим «Беркутом». Ви начислили мені за нього 50 з[лотих] р[инських] ремунерації, а я числив, беручи найнижчу скалу Вашої премії, 180 зр. (10 арк[ушів] печаті), – як бачиться, різниця велика. Мені, однако, здається, що се сума зовсім невелика, – впрочім, як Вам здається, – коли за таке minimum не зможете прийняти, то мені, бачиться, прийдеться відступити.
А й так я чув, що повість Вам не зовсім сподобалась і що Ви гадали б при печатанні її скорочувати, проти чого я згори мусив би застеречися. Се моє, так сказати, ultimatum у справі «Беркута» – радьтеся з собою, як знаєте, я нетерпливо дожидаю Вашої відповіді. Впрочім, запевняю Вас, що чи сяк, чи так скінчиться справа з «Беркутом», я не беру назад свого приречення дописувати до «Зорі». Не знаю тільки, чим би я міг Вам служити до першого н[оме]ра, окрім хіба віршами.
Посилаю Вам отсе на пробу кілька штук: переклад чотирьох сонетів Шекспіра і пару моїх дробин. Щодо Шекспірових сонетів, то замічу, що коли б воля Ваша печатати їх, то я постачив би ще купку, десяток або два, – декотрі між ними (як, н[а]пр., 2 в моїм переводі) дуже гарні і оригінальні. Щодо статей і рецензій, то я готов і тут дещо зладити, тільки, сидячи на селі, не маю під руками ніяких книжок. Коли б хотіли Ви мати від мене рецензію якої книжки, то будьте ласкаві й книжку прислати, – у мене тут дістати що-небудь дуже трудно, а купувати самому – срібла нема. Книжка, розуміється, буде Вам по зрецензуванні кожна звернена.
А моєї обширної статті «Женщина-мати в поемах Шевченка», критичний розбір «Катерини», «Наймички», «Відьми», «Неофітів» і «Марії» – Ви, певно, не схочете містити в «Зорі». На всякий спосіб я дожидаю від Вас швидко листа. От якби Ви були ласкаві прислати мені під перепаскою recomande хоч три перші книжки «Киевской старины», то я би дуже був Вам вдячний і, може б, дещо винайшов відтам і для «Зорі» цікавого. А з готових праць у мене є тільки стаття «Середньовікова романсько-германська новела в устах українського народу», котрої німецьке опрацювання я післав до «Auf der Höhe». Я справлю ще де в чім рукопис і пришлю Вам слідуючого тижня.
Остаюсь з поважанням, Ваш покірний Ів. Франко.
Нагуєвичі, 20.ХІІ 1882
Із сонетів Уільяма Шекспіра
Очей твоїх небесна перепона…
Як господиня дбала без упину…
Чом так убогий в новину мій спів…
З небесних зір не вмію я читати…
Переклав Мирон*** (Дальше буде).
Дня 15 – 17 грудня 1882
Отсе іно-що дістав «Гамлета, принця данського», «Думи і пісні», II, Старицького і Чалого «Життя Шевченка». Коли б Вам потрібні були омовлення тих книжок, то напишіть, а я зладжу і пришлю.
Ів. Фр.
До М. П. Драгоманова
23 грудня 1882 р. Нагуєвичі	Нагуєвичі, д[ня] 23/ХІІ 882
Ласкавий добродію!
Дуже чимсь, видно, я провинився перед Вами, що Ви не повважили мене гідним своєї відповіді на мій лист. А я так ждав отсе вже цілих два місяці Вашого слова в своїм глухім закамарку! На всі боки міркував, яка могла бути причина Вашого гніву, та й досі не доміркувався, – хіба що, не дай, боже, чи не недужі Ви або чи не від’їхали куди-небудь з Женеви? При тім же ані книжок, о котрі просив, ані «Вольного слова», – нічогісінько не дістав. Аж ось рівно в два місяці, 20 грудня, дістав зі Львова два н[оме]ри «В[ольного] сл[ова]», 49 і 50. В 49 є «Письма из Гал[иции]». Я догадуюсь, що Ви переробляли моє мазання на московську мову, і дуже вдячний Вам, що Ви доповнили моє поверховне балакання про індемнізацію, – признатись Вам, ті н-ри «Діла», де була стаття, пішли по руках у селі і пропали, так що я писав наобум. Не знаю, чи друга половина моєї дописі годиться для печаті, – сяк чи так, а я на часок відступаю від заложеного плану і посилаю дві статейки: одну до «Письм из Гал[иции]», а другу окрему, про митрополита. Коли б пригодилася, то напечатайте.
У нас тепер крутенько приходиться. «Світ», бачиться, упаде, – принаймні Б[еле]й отсе вже з місяць нічого мені не пише про нього. В редакції лежить чимало моїх писань: ескізів, віршів, знадіб до етнографії («Жіноча неволя», «Пісня про шандаря»). Конечно, нікотра тутешня часопись не надрукує нічого з тих писань. Подумайте: навіть такі невинні штуки, як «Слимак» в торішнім календарі «Просвіти» і «Цигани» в «Ділі», їм видаються надто радикальні, – чисто подуріли люди! Писав мені Б[еле]й, що коли предложив Барвінському, щоб прийняв мене в співробітники «Діла» і дав мені фейлетон, – то він сказав: «Ф[ран]ко – чоловік неможливий, він би тут зараз свої консеквенції виводив, а нам того не треба!» Що Ви скажете про таких людей, котрим консеквенції не треба? Щасливі, та й годі.
Б[еле]й конопадить мене покидати Нагуєвичі і перебиратись чимборше у Львів. Правда, що тут я не можу майже нічого доброго вдати, окрім хіба деяких віршів, задля недостачі книжок, джерел; але знов перебиратися у Львів, терпіти там нужду, гризтися чорт знає чого і з ким, за се також дякую: волю в селі січку різати, та коні пасти, та вірші нікчемні віршувати. Ще думав, що від «Зорі» роздобуду дещо грошей, і написав повість на конкурс о премію – десять листів печатних, от, думав я, міркуючи по його прилюдній обіцянці, буде хоч 200 з[лотих] р[инських]. Аж тут бух, присилає мені пан Партицький писемце, «не знаю, каже, який би то винайти modus до гонорування вашої повісті: найкраще, здається, буде по центові від вірша, т. є. за цілу повість 50 зр.». Що Ви скажете на таке поняття редакторської чесності словності? Премію на показ виставляє, а опісля й словом о ній не заїкнеться – сховав до кишені!
А от ще одну штуку хотів я Вам розказати і просити Вашої помочі й поради. Видавець липський Вільгельм Фрідріх започав видавання «Історії всесвітньої літератури» «in Einzeldarstellungen». Я подавав йому літом деякі звістки про нашу літературу й польську до його «Magazin für die Litteratur des In- und Auslandes», і от він запросив мене опрацювати для його видавництва історію літератури української. Правда, розмір дає невеличкий – десять листів печаті, – але все-таки на 10-ти листах можна би, думаю, зладити гарну штуку.
Я поки що ладжу переводи німецькі деяких поезій Шевченка, бо, звісно, тут на селі братися до опрацювання історії літератури не можна. Я гадав би ось що зробити: коли б удалося розкрутити дещо грошей, поїхати за паспортом у Росію, в Київ, і там одно те, що призбирати матеріали, а друге – обговорити всю річ з ученими і критичними людьми, яких у нас в Галичині нема. А до деяких партій, особливо до розбору і огляду містерій і драм XVII і XVIII віків, я конче буду просити Вашої помочі. Найліпше б було, якби Ви написали-таки цілий розділ о тих творах, з достаточним числом виписок, – я би його переклав на німецьке і живцем вмістив у книжці з Вашим підписом. Розділ о містеріях не повинен би перевищуват 1 – 1.5 листа печаті.
Так само буду Вас просити о раду, як трактувати цілість іст[орії] літерат[ури]. Я би бажав трактувати її не так, як Пипін, котрий пошматкував нас після случайних державних границь, – але брати цілу літературу, а її відміни (гал[ицьку], буков[инську], угорську) як поєдинчі школи, з більше або менше затемненими провідними думками. Конечно, основою всього мусив би бути огляд пісень і взагалі літератури самого люду, при чім, розуміється, Ваші праці мусять бути поперед усього узгляднені. Уяснивши на підставі пісень тип української поезії, її окреме і оригінальне обличчя, слідити відтак у літературі артистичній його модифікації і зміни – се, думаю, дасть єдину раціональну підставу до суцільного трактування цілої української літератури, підставу, якої не найшов Пипін.
Не знаю тільки, чи можна буде мені безопасно їхати в Росію. Д[обродій] Антонович, бувши у Львові, запрошував мене і говорив, що, діставшися до Києва, міг би я там хоч в його домі пробувати спокійно, працюючи чи то в хаті, чи в бібліотеці. А паспорт я надіюсь дістати. Впрочім, напишу ще рівночасно з отсим лист до Києва.
Іно що дістав дві книжки Старицького – «Думи і пісні», II, і «Гамлета». Старицький таки анектує собі «Поклик до слов’ян», про котрий Ви ген-то писали, що він Ваш. Жаль, що Ваша тодішня рукопись застряла в суді. Чи не були б ласкаві прислати ще раз відпис тої пісні, щоб вивести правду на чисту воду? Тут би її помістили. Дивна річ, що поезія Старицького видається мені так якось чужою, натяганою і силуваною! Розуміється, о тім і мови нема, щоб що-небудь з неї порозуміли наші мужики, так як розуміють усі вірші Шевченка. По якого чорта Старицький таку масу нових слів творить або старих слів переіначує, немов-то бесіда наша така вже бідна, що без латання не обійдеться? По якого б чорта, н[а]пр., писати «ружняний» зам[ість] «рожевий» і з тим диким словом римувати ще дикіше, бо нікому не зрозуміле і нічого не значуче, «скрижняний»? А жаль, деякі його вірші справді гарні і сильні, а «Гамлет» дуже зацікавив би наших людей, коли б можна їм його перечитати.
Прощайте! Чи можу надіятися Вашої відповіді?
Ваш щирий Іван Фр.
Шлю дещо пісень.
До І. М. Белея
Після (не раніше) 23 грудня 1882 р. Нагуєвичі	
Коханий!
Посилки твої дістав, і спасибі тобі сердечне. От буде що читати! А то чоловік трохи головою о стіну не бивсь, не маючи нічогісінько під руками до читання!
Дістав письмо від Фрідріха. Література має бути готова ще сього року. Просить нараїти йому чоловіка, котрий би опрацював історію російської літератури. Де ж тут йому взяти такого чоловіка? Як будеш куди-небудь писати в Київ, то не забудь звідати чи у Перебенді, чи у кого там, може б, де й справді далось роздобути такого чоловіка. Біда тільки з німецькою мовою. В Росії мало є вміючих по-німецьки, а тут прийшлось би не то що по-німецьки писати цілу штуку, але ще й переводити чимало віршів. Правда, багацько знатнішого є попереводжено, але все-таки сього не досить.
Коли б найшовся чоловічок, що бажав би зробити таку історію, хоч би й на московській або на українській мові, то я радо прийнявся б труду перекласти її на німецьке. А втім, може, ще до того часу вийде Пипіна «Історія московської літератури», то в такім разі діло було б дуже улегшене, і, маючи під рукою достаточне число рос[ійської] белетристики, а я й сам міг би за Пипіном розказати її для німців. А все-таки напиши, будь ласка, до Перебенді.
Партицький пише мені чудовий лист. Es ist zum Bersten з тим чоловіком. Ціле заявления о премії сховав у кишеню, а мені за «Беркута» обіцяє 50 з[лотих] р[инських], а за всяке інше писання по центові за стрічку! Отут-то жий! Отут-то будь! Я відписую йому, що помимо найщиршої волі не можу подаватися на яку-небудь угоду, бо повість послав на премію і жду оречення премійного. Коли моя повість премії не одержить, то тоді, звісно, ніщо й угоджуватись, а треба своє забирати та й хоч на кубанські степи, – коли ж одержить, то тим паче всяка угода злишня. Чи не гарно поступають наші українці? Правда, що варто роботати для них? Обіцюють по 20 – 25 зр. за аркуш, а платити хочуть по 5. Ні, вже волить мій «Беркут» лежати собі до суду божого страшного або побачити світ у німецькій одежі, а на таку наругу я його не дам. 180 зр. – найменша ціна, так я й написав П[артицьк]ому. А може, він тільки торгуватися хоче? Чорт би брав попівську хитрість і панську чемність!
Шухевичева робота готова буде ще сього тижня. Ще маю всього-навсього 48 строф «Заклятої рожі», «Додаток» готов. Пришлю все разом. А «Світу», видно, вже не діждатися. Вічная пам’ять! Чи за видання віршів моїх ти ні з ким не балакав?
Переглядав Старицького і вірші, і «Гамлета». Що за нещастя, що від віршів його так і чути піт, що так маса силування над бідною музою, а помимо того так багато погріхів щодо форми: рими кепські, акценти варварські, і ще, в додатку, ані один віршик не буде зрозумілий для наших мужиків. А Гамлет – чи він стікся перекладати драму трохеями! Де се, у якого лисого Шекспіра він побачив? Аж читати бридко! І все те таке якесь углувате, що, господи, твоя сила. Так і здається, що переводив слова та вимучував ті нужденні ритми, а про духа ані разу й не спитався. Який жаль, що я не можу сконтролювати вірності! Але й то ще ні, тут є англічани, вони мені поможуть.
Прощай!
Цілую тя, Іван.
До О. О. Партицького
29 грудня 1882 р. Дрогобич	Дрогобич, 29 грудня 1882
Ласкавий добродію!
Одержав оба Ваші листи і дякую Вам за скору відповідь.
Щодо Ваших закидів проти тенденції моєї повісті, то я тепер не буду Вам нічого відповідати, – яко історик Ви можете мати й слушність, хоч не зовсім. Бо, н[а]пр., щодо значення общин я з Вашим поглядом не годжуся, так як тісна організація громад може єдино дати підставу до сильної великої організації крайової. Приміри Новгорода і Пскова, котрі якраз опиралися навалі татарській успішніше від країв, остаючих під княжою і боярською властю, і котрі помимо тої навали не втратили своєї сили, доказує, думаю, противне, ніж Ви кажете. Так само щодо Данила, то чи не змішали Ви його занадто з Романом, котрий був противником бояр? Впрочім, оставлю се набоці – адже ж такі спеціально історичні контроверсії не належать до «провідних гадок» часописі, і просте застереження редакції, що «за історичні погляди автора не відповідаємо», вистарчить тут цілковито.
Що ж до змін і скорочень, то ми зробимо ось що: я надіюсь по святах бути у Львові і передискутувати з Вами всі такі місця, котрі б, по Вашій думці, мусили бути змінені або скорочені, – таким способом найлегше буде зредагувати текст повісті відповідно до Ваших вимагань, а без ущербу для мене.
Щодо «Скита» замічу, що я користувався тою самою сагою, котру Могильницький взяв в основу своєї поеми. Я зовсім не твердив, щоб ченці занималися знахарством, – противно, приписав деяким з них серйозні відомості лікарські і хірургічні: я ж виразно сказав, що Захар відвернувся від знахаря, а пристав до поважного лікаря-монаха. Се й з історією згідне.
З усього того Ви, чень, побачите, що остаточно пристаю на Вашу пропозицію по 2 центи від вірша гонорару. Що маю діяти? Я чоловік бідний, вибирати мені ні в чім. Коли б змога Ваша прислати кільканадцять гульденів (не більш 20) ще перед святами, то зробили б мені велике добро і дали б можність зараз по святах приїхати до Львова.
Початок повісті, чей же, буде міг остатися без змін? Простіть за погане письмо. Остаюсь з поважанням, Ваш
Іван Франко.