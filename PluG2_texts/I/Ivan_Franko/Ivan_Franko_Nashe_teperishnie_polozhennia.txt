Наше теперішнє положення
1. Розширення прав галицького сейму
Іван Франко

Новела до закону шкільного в палаті панів перейшла. Вона, безперечно, в недовгім часі перейде в палаті послів, одержить санкцію цісарську і станеться обов’язуючим законом. Та ні, у нас вона не зовсім буде обов’язуюча, так як ми, Галичина, задля наших «особенних відношень крайових» виняті з-під многих її параграфів. Окремої новели для нас не зроблено, ані не обіцяно, хоч ніхто не перечить, що коли де, то певно у нас шкільництво потребує основної реформи in capite et membris. Рада державна мовчки згодилася на жадання поляків, що в ділах шкільництва, в котрих нас не обов’язують параграфи новели, рішати буде – сойм крайовий. Від нього, отже, вийде доповняюча легісляція о наших школах. Значиться, свіжо прийнята новела шкільна розширила компетенцію нашого сойму крайового.

Хто уважно читав справоздання з розправ палати панів над тим ділом, той, безперечно, мусив догадатися, що ціла штука була наперед уложена, сказати б, законтрактована. Різнорідні партії, різнорідні інтереси національні, різнорідні погляди політичні і конфесійні стикаються в наших законодательних тілах, а спеціально в лоні самої «правительстующої» правиці. Утворення тої правиці було можливе тільки способом такої угоди, картелю. Do ut des, facio ut facias – се було одне-однісіньке условіє, на котрім помирились взаїмно різнорідні фракції і подали руку правительству. Кожна фракція старалась виторгувати що-небудь від других фракцій і від правительства, правительство ж робило їм уступства, щоби тільки мати правильно ухвалені бюджети, а особливо нові закони о збільшенню армії, о продовженню обов’язку асентерункового і т. д.

Ціною мільйонів, ухвалюваних щорічно по волі правительства, чехи купили собі університет, тирольці – новелу шкільну і залізницю арлетанську, поляки залізницю трансверсальну і – побільшення компетенції сойму крайового, а ціла правиця – реформу виборчу, запевняючу їй перевагу над централістами. Се був зовсім правильний картель; протестувати проти нього зі взглядів моральних, зі взглядів якоїсь абстракційної «рівноправності народностей і інтересів», або навіть старатися змінити його просьбами та петиціями, се значить – не розуміти політики, не розуміти перших основ «купна – продажі».


 
Коли б у нашої дипломатії і взагалі у правительственних органів не вийшло з моди вживання «простої хлопської» мови на вираження простих і очевидних речей, то, напр., в відповіді на петицію ради руської в справі новели шкільної вони з чистою совістю могли б сказати: «Мої панове русини! Хто грошей не має, най на торг не ходить! Як ви смієте жалуватися на своє виняткове положення! Коли ви будете мати свою силу політичну і будете могли бути порядним клавішем в тій великій клавіатурі наших різнонаціональних змагань, тоді приходіть сюди. Ми приймем вас так радо, або й ще радше, як поляків, будемо робити вам такі ж уступства, як і їм, nota bene, під тим условієм, що ви ані на хвилю не забудете золотого правила «do ut des».

Як кажу, можна гніватися і жаліти над тим, що так єсть, але ж це єсть логіка фактів, проти котрої ніяким вибухом чувства не порадиш. Це тверда логіка, котра знає тільки одну корективу – противні факти. Як довго ми не становимо політичної сили, т. є. як довго у нас нема доброї, вишколеної організації народної, так довго ми eo ipso слабі, так довго будемо нічим, як тільки misera contribuens plebs, – так довго верховодячі партії – будь вони собі поляки, жиди чи хто там буде стояти наверху – будуть за наші гроші купувати собі уступства у центрального правительства і будуть ті уступства, розуміється, повертати нам же на шкоду. Ніякі петиції, меморанди ані протести нам ані крихти не поможуть, бо се ж був би чистий нерозум верховодячих партій, коли б вони для наших гарних очей робили нам якісь уступства з того, за що вони заплатили, так само як нетакт був би зі сторони правительства, коли б воно робило нам, слабим, якісь уступства в тім самім часі, коли за ті уступства інший, сильний, йому добре заплатить і коли в разі непризнання їх йому – оскорбиться і відсунеться від правительства.


 
Треба ж нам предсі раз поняти, що висказання гр. Таффе – «правительство стоїть понад партіями» – єсть тільки фразою, не маючою найменшого значення. Правительство конституційне завсігди мусить стояти по стороні одної – і то сильнішої – партії. Бо скоро раз припустимо, що в парламенті суть партії, т. є. громади людей, стремлячі до різних, а навіть з собою суперечних цілей, то мусимо також припустити, що правительство мусить з-поміж тих существуючих стремлінь вибрати одне і ділати в його дусі. А предсі ж очевидна річ, що слабшого вибрати, на меншості опертися не може, бо більшість могла б його в кожній хвилі звалити. Значиться, тільки на більшості може опертися правительство, будь вона природна і суцільно зорганізована, або штучна, спряжена з різнорідних елементів.

В нашому австрійському парламенті природної, одноцільної більшості нема і теперішнє правительство мусить, як сказано, опертися на картелю, на дуже мішаній компанії різнорідних і часто суперечних з собою фракцій. Німецькі клерикали, чеські феодали і демократи, польські пани, всі вони ідуть рука в руку так довго, доки в тому видять кожний свій інтерес. Вони попирають одні других з обов’язку картелю, не з обов’язку совісті і обивательської повинності. Вони голосують нераз за такими справами, проти котрих тихцем аж зубами скрегочуть і кулаки стискають; такий скрегіт прорвався недавно аж в печать, во всеуслишаніє; – говоримо о острім суді чеської «Politik» про новелу шкільну і вийняття з-під неї Галичини.


 
Що польські пани в віденській раді державній і в палаті панів стараються о то, щоби компетенцію сойму крайового чимраз більше розширяти, проти сего ми в засаді не можемо мати нічого. Ми, русини, від давен-давна були і єсьмо елементом автономічним і федеративним; ми переконані, що тільки на дорозі найобширнішої культурної, адміністративної і судової автономії поодиноких племен і їх дружнього федеративного зв’язку дасться перевести регенерацію державного життя, дасться охоронити теперішні, податками і довгами перетяжені держави від нехибної економічної руїни і банкротства, дадуться вдосконалити, приноровити до відношень місцевих, а заразом зробити дешевшими і менше утяжливими всі функції суспільно-політичного життя. Кожний крок до тієї цілі є нам пожаданий і мусить стрічати нашу симпатію, – а таким кроком, безперечно, єсть всяке розширення компетенції нашого автономічного тіла, чи то взглядом шкільництва, чи взглядом культури крайової (при уставі о комасації грунтів селянських).

Тільки ж яко автономісти і тут мусимо ставити conditio sine qua non, щоби в тім нашім автономічнім тілі не ухвалювалося і не рішалося о нас без нас, а той проти нас. Ми були б за якнайбільшим розширенням компетенції сойму крайового, але тільки тоді, коли б ми в нім мали силу повернути ті компетенції і права на хосен для свого народу. Тоді тільки міг би сойм бути правдивим автономічним тілом, тоді він був би репрезентантом всіх інтересів, а не полягав би на майоризуванні одної народності через другу, менших посідателів через більших.

Тепер, жалься боже, так не єсть, ба навіть не заноситься на щось подібного. Адже ж кожний розумний одразу мусить догадатися, що коли поляки в Відні великими жертвами окупують розширення компетенції сойму крайового, то вони роблять це, певне, не для русинів, не для того, щоб ділити з ними по-братерськи ті нові автономічні набутки, – але противно, вони роблять се в тім твердім переконанню, що русини в соймі будуть зером, що їм або удасться до разу витиснути нас з нашого крайового автономічного тіла, або зредукувати нас до такого мінімум, котре ніяким способом не перешкодить їм ґаздувати собі в нашім краю, нашим грошем по своїй уподобі. Опираючися на дотеперішній безсильності русинів в соймі львівськім, поляки не бояться вже давати для того сойму більшого поля ділання, думаючи, безперечно, що кожна справа, яку їм удасться від компетенції ради державної відбити для сойму, єсть для них чистий зиск, бо тут в соймі вони без крику, без опозиції і без лишніх коштів та трудів переведуть її так, як це їм буде любо. Сойм єсть, по їх думці, найбезпечніша пристань: раз впровадивши до нього яку-небудь справу, вони мають її немовби в кишені.


 
А супроти тих великих політичних сил, супроти того картелю в віденських тілах законодательних, супроти безвглядної майоризації в соймі що ж робити нам, русинам? На кого нам надіятися, з ким в’язатися? Положення наше, безперечно, так сумне, що велика пора поглянути холодним, критичним оком на нього, зважити добре свої і противні сили і – що на тепер найважніше – позбутися всіх злудних надій, всіх безпідставних пересудів політичних, всіх неуправнених бажань і стремлінь, бо інакше всяка бесіда о якій-небудь поправі нашої долі буде і вічно стане риторичною забавкою, набором пустих фраз.

Поперед всього треба нам добре затямити собі ті основні закони всякої політики, котрими ми зачали свою статтю: що доки ми не будемо представляти з себе моральної і матеріальної сили, доти ніщо нам надіятися на які-небудь уступства зі сторони наших противників, доти ми, мов безвладна колода, все будемо предметом для їх більше або менше фантастичних, а нам шкідливих експериментів. На зміну правительственного систему нам ніщо надіятися, раз для того, що тепер на то не заноситься, а поки сонце зійде – роса очі виїсть, а по-друге, і для того, що ніякий правительственний систем, хоч би він, напр., і як був противний полякам, не надасть нам в одній хвилі ані політичної, ані суспільної сили, коли ми її не маємо, коли ми її самі з себе не виробимо. А коли ми будемо мати таку силу, тоді і без зміни правительственного систему ми здужаємо допімнутися своїх прав і настояти на тім, щоб нам їх – не признано на папері, але дано на руку.

А як довго ми суспільно і політично слабі, то навіть хоч би яким несподіваним спливом обстоятельств ми і дісталися одного гарного ранку наверх, так як це було в 1848 році, то ми там довше дня не здужаємо удержатися, і не тільки що не зуміємо використати свого становища, але своїми помилками скомпрометуємо себе і зробимо себе надовго неможливими. Взагалі, треба нам то твердо тямити, що політика рахування на яку-небудь чужу, случайну поміч не єсть політикою розумних людей, але десператів, котрі, тонучи, хапаються за трісочку, хоч знають, що трісочка не здужає їх врятувати.

Розумний чоловік в тяжкім положенні не буде спускатися на те, що ось: хто знає, може не нині, то завтра правиця в Відні розпадеться, може, зміняться політичні границі, або бог знає що подібного станеться. Розумний чоловік знає, що такі думки – то фантазія, дитинячі забавки, і він оставить їх дітям, дорослим і недорослим. Сам він почне шукати під ногами опори, почне числитися з даними обстоятельствами, не закриваючи перед собою нічого, хоронячись всякого самообману і всякої пересади чи то в надії, чи в безнадійності. Се нам треба поперед всього твердо собі затямити.
2. Послаблення української опозиції в сеймі
Іван Франко

Історія нашого сойму крайового в своїм розвої представляє під певним взглядом дуже цікаву картину. Коли в р. 1861 в залі редутовій львівського театру перший раз зійшлися заступники галицьких народів, було межи ними, правда, переважне число більших посідателів і шляхти польської, але при тім і немале число мужиків та священиків руської і польської народності. І зараз от першого разу, немов почуваючи єдність своїх інтересів, мужики і поляки, і русини, а почасти і священики-русини засіли разом, прикупі, заманіфестували свою солідарність, котра через протяг цілої соймової каденції дуже далася взнаки панам-полякам. Правда, зараз на першім засіданні пани під проводом гр. Адама Потоцького старалися інсценувати більше комічний, ніж торжественний акт згоди во ім’я «рівності і братерства»; деякі недалекоглядні священики руські, як Софрон Витвицький і митрополит Литвинович подали руку до тої комедії, але зараз перша важна дебата тої сесії – о сервітутах – показала, що панські слова о «згоді і братерстві» були пустими фразами, що згода не залежить від слів там, де стоять супроти себе представителі суперечних з собою інтересів.

Пани обманулися на мужиках. При наданні конституції їм здавалося, що ось тепер прийшла пора «поєднати двори з хатами», роз’єднані ще від 1848 р. будьтоби зависною бюрократією. Правда, вони не дуже радо дивилися на численні вибори священиків і мужиків-русинів до сойму, але все-таки толерувати їх, а подекуди навіть робили собі надію приєднати їх до себе. А коли се не вдалося, коли ані апелювання до м’якого серця мужицького, ані крутанина парламентарних дебат і формальностей не могли збаламутити руських послів, не могли затушувати суперечності межи інтересами дворів а хат, межи інтересами Русі а Польщі, тоді представителі дворів і Польщі в нашому соймі скинули маску з лиця, крикнули одверто «Niema Rusi», забули о тім, що недавно говорили о «поєднанню і збратанню» і горді своєю більшістю і силою, почали вести політику на власну руку, не оглядаючися на ті ненависні, вічно скрипливі «задні колеса».


 
А задні колеса скрипіли та й скрипіли. Ні одна дебата не обійшлася без «borby», хоч і безплідної для опозиціоністів, зате ж прикрої і женуючої для побідителів. Вони почали докладати старання, щоби позбутися ненависної опозиції. Дневники (навіть «демократичні») почали обкидати їх болотом, осміювати прізвищами, підбурювати проти них сліпі страсті неосвічених людей та вуличників. На львівському бруку уродився преславутий «ковбасюк», epitheton ornans кожного русина. При найближчих виборах почалось деморалізування і силування виборців, почалась виборча корупція і пресія.

Від того часу почало в соймі чимраз зменшуватись число послів-русинів і мужиків. Особливо найенергійніші і найзавзятіші з-поміж них уступили місце польським кандидатам. Дебати в соймі ставалися чимраз спокійніші і монотонніші, відколи не стало ярих опозиціоністів. Сонна мертвеччина залягла над залою соймовою, особливо в новім будинку соймовім; зала тая, немов нарочно збудована для такого збору, котрий не потребує чути того, що в ній говориться, щоб часом надто голосна бесіда не перервала любого сну якого депутата. Засідання відбуваються в’яло, в лавках посольських багато і чимраз більше пустих місць; тої совістливості, з якою наші мужики пріли в перелюднених засіданнях, не опускаючи залі під часи дебати і стараючись здати собі справу зі всього, що говорилося, – тої посольської совістливості, здаєсь, нема тепер і сліду. Многі посли часть цілого засідання проводять в буфеті.


 
Над найважнішими справами крайовими голосується майже без дебати, ліниво, віднехотя, так як найнятий і лихо плачений робітник під сонячним скваром ліниво і віднехотя робить свою роботу. Здаєсь, що всякий інтерес до справ крайових вигас між послами, так що навіть польські дневники, що недавно уїдали завзято на руських послів-неугомонників, тепер, коли округ за округом «zdobywają kandydaci narodowi» по кожній сесії соймовій сухо нотують: «і ta sesya była senna i bezpłodna jak zwykle».

Що це має значитися? Чи той нічим не замутимий спокій – знак сили, певної себе, чи, може, знак моральної і інтелектуальної посухи та бідноти?…

Та не досить того. Вперед, коли ще сойм оживляла значна фаланга русько-мазурських опозиціоністів, всі пани-поляки голосували дружно, як один муж, проти «wrogich elementów». Де поділася нині тая єдність! Сойм наш, подібно як правиця віденського парламенту, розпадається на чимраз більше число «партій», чи властиво фракцій та котерій: «станьчики» і «подоляки», «атеньчики» і «резолюціоністи», «поступовці» і «консерватисти», – всі ті назви, хоч і не криють під собою ніяких суперечних, відмітних програм, ніяких відрубних, ясно означених суспільно-політичних переконань та стремлінь, хоч не суть ознаками ніяких віддільних партій, то все-таки суть то «риси в мурі», знаки роздвоєння, незгоди, не раз сусідських квасів та невдоволень, опертих більше на різницях фантастичних, ніж реальних, на незгідності, напр., в пониманию минувшої або будущої «Polski w dawnych granicach», ніж на незгідності в пониманию добра краю.


 
Чи потребуємо доказувати, що такий стан єсть застоєм, що такий спокій єсть розкладом, що така побіда єсть властиво нещастям не лиш для цілого краю, котрому дорого приходяться фантастичні та й ще при тім зовсім незаймаючі панські забавки, але єсть нещастям і для самих тих верховодників, котрі в побіді аж показуються слабими і неспосібними до енергічного і розумного ведення діл крайових?

Історична Немезис мститься над нашими верховодцями. Виелімінувавши зі сойму один з елементів крайових – мужицтво, одну з народностей крайових – русинів, вони тим самим відірвалися від живого грунту, зависли в воздусі, почали гонити за всякими фантастичними марами, стратили почуття крайових інтересів, стратили віру в своє призвання, стратили моральну силу, і усхли, як усихає рослина, вирвана з рідної землі. Одна-однісінька енергія осталась ще у них – енергія до самозаховання. Вони всіма фібрами свого существа держаться за своє становище, за своє верховодство в краю, знаючи добре, що раз зіпхнуті з нього, вони стратять все і не здужають вже ніколи виплисти наверх. Повага урядів, шумні звуки титулів, сила матеріальна і грошова, примус і підступ – все однако добре для них, щоб тільки остатися на своїх місцях; а як вони стоять на них, що роблять, се їх не обходить. Щоб тільки «zwyciężył kandydat narodowy» при виборах, щоб тільки «nie dopuścić świętojurca», щоб тільки залу соймову заповнила, «plejada świetnych nazwisk» (уважайте добре – не плеяда знатних людей, але тільки знатних назв, ся фраза якраз характеризує спосіб мислення і ділання наших верховодців!) – а там опісля нехай собі і трава не росте.

І що ж ми, русини-демократи, хлопи, попи та авскультанти робим серед такого товариства? Ми робили і робим опозицію, хоч, що правда, опозиція наша в соймі щораз ослабає. На передпослідній сесії визначилася була вона ще промовою посла о. Качали проти запомоги інтернатові змартвихвстанців, а на послідній сесії вже майже не було її слідно. Причин того ослаблення опозиції єсть, безперечно, більше, але між іншим єсть дуже важна тая причина. Буває такий противник, проти котрого остогидне чоловікові тривати в опозиції вже навіть поминувши те, що тая опозиція не приносить жодного пожитку. Такий противник всяку опозицію, хоч би вона була і як об’єктивна і принципіальна, уважає личною образою, і не досить того, що здавить тебе своєю матеріальною перевагою, але в додатку подасть в підозріння моральну чистоту твоїх мотивів, оклевеще тебе і понівечить. Так предсі якраз сталося по опозиційній промові о. Качали проти запомоги змартвихвстанцям.


 
І що ж за прояв бачимо ми в соймі по постепеннім числовім і моральнім ослабленні нашої опозиції? Бачимо факт, що польська більшість щораз більше розпадається і в щораз більшу впадає в індоленцію. Крайню індоленцію показала вона при кінці передпослідньої сесії під час дебатів і голосування над правительственним квестіонарем в справі реформи адміністрації. Будь-що-будь тая індоленція пансько-польської більшості в соймі має для нас і свою добру сторону, – вона підготовлює нам грунт, вона приспішує нашу пору. Нам треба тільки уміти добре зорієнтуватись, добре розглянутись в своїх власних силах, розпізнати, де іменно наша головна опора – і зробити рішучий крок.

В минувшій каденції сойму було наших послів дуже мало; не знаємо, як випадуть для нас предстоячі вибори. Маємо надію, що випадуть лучше, і ужиймо всієї своєї енергії, щоби випали лучше, але допустім також случай, що випали б навіть гірше, чого наші противники з цілого серця бажають. Які ж з того вийшли би для нас наслідства? Противники наші крикнуть тоді ще голосніше: «Niema Rusi», бо нема в соймі стільки а стільки руських заступників!

На то ми кажемо ось що. Нехай собі поляки тисячу разів кричать, «Niema Rusi», – то доки Русь тая чує себе Руссю, жиє духовим життям, розвивається і організується по-своєму, доти весь їх крик буде пустою забавкою, компрометуючою крикунів. Ніхто на світі не увірить тому, тим більше, що і нам же не заборонено ніколи печатно перед цілим світом і усно на народних зборах та вічах заявляти свої права.

Хіба ж ми дорогою парламентарною зискали коли-небудь хоч одно уступство від поляків? Все, що ми маємо, маємо або запоручене основними параграфами конституції, – значиться таке, чого нам поляки і парламент ані дати, ані відібрати не можуть, – або признане в дорозі судовій, resp. найвищим державним трибуналом у Відні, або, вкінці, здобуте власною силою, працею коло розвою народу, агітацією суспільною та політичною на легальнім, але від парламенту зовсім незалежнім грунті. Що Русь наша жиє, винні ми не бесідам наших послів у Відні і у Львові, а теплому хоч печатному слову наших популяризаторів та проповідників, винні ми більше «Просвіті» і «Батьківщині», ніж послам-бесідникам у Відні.

Що нині Європа, і учені, і політики, знають о нас і займаються нами, винні ми також не нашим парламентарним бесідникам, котрі предсі досі ніколи не здобулися на такий грімкий голос, яким заманіфестував був Гавзнер в р. 1879 становище польське, – ні, і те знакомство з нами Європи винні ми в першій лінії героям пера і науки, таким Антоновичам, Міклошичам, Житецьким, Огоновським, Пипінам, таким Рамбо, Ральстонам, Тіссо і де-Губернатіс.


 
А спитаймо себе в покорі духа, чому ми винні то, що ми нині в Галичині на політичнім полі так низько упали, дійшли майже до зера? Яка тому причина, що під час, коли інтелектуально і навіть суспільно ми, безперечно, хоч поволі, поступаєм наперед, в тім самім часі іменно на полі парламентарнім чимраз більше тратимо місця, чимраз мізернішу граємо ролю? Не говорячи вже о програмових широкого закрою бесідах парламентарних, котрі би перед цілим світом маніфестували права, стремління і діла руського народу – ні, навіть в спеціальних дебатах, вимагаючих вже не широкого політичного знання і такту, а доброго фахового образования і пильних студій над даним предметом, і в таких дебатах наші парламентарні заступники не виступають з добре обдуманими, талантливими і основними бесідами.

Многі, для нашого народу дуже важні случаї, особливо економічні, переходили і переходять через обради думи державної і сойму крайового, а наші посли не можуть якось в таких разах здобутися на слово, а коли здобудуться, то звичайно не порушать ані противників, ані прихильників. Що се все значить? Звідки це походить? Невже ж таки весь руський народ, всю руську інтелігенцію треба міряти після її репрезентації? Противники наші дуже радо се роблять, ба, навіть ті, котрим так пильно вислугувалися деякі наші віденські посли, – централісти німецькі, поза високопротекційним тоном, з яким у нас говорять, скривають зовсім недвозначне маловаження «der indolenten, passiven Ruthenen» . Чи це єсть те почесне становище в житті політичнім, якого би нам бажати треба?

За причиною того сумного явища не далеко нам треба шукати. Наші репрезентанти не виступають ні з чим, не працюють в комісіях парламентарних не для того, що вони не спосібні до сього. Хрань боже! І не для того, як коли б добро Русі не лежало їм на серці. Ні, – той би зовсім не порозумів нас, хто би з нашої бесіди хотів виміркувати для них закид непатріотизму. Нам здаєсь, що причина зла тут не єсть лична, що вона лежить глибше.

Наші репрезентанти – скажім це сміло і відверто, – не мають на чім опертися, не чують за собою тої сили народної, котра одна може надати смілість і резолютність бесідникові. Вони чують нашу слабосильність, не вірять в силу руського народу в Галичині і тим самим підтинають в самім корені всю свою парламентарну кар’єру, засуджують себе на вічну блуканину з одного табору до другого. А не маючи віри в народ, вони не можуть і в народі збудити до себе довір’я; не чуючи сили в народі, вони не лиш самі себе роблять безсильними, але ще більше обезсилюють народ і знеохочують його до всяких виборів, до всякого парламентаризму. Єсть се circulus vitiosus, блудний безкінечник, з котрого тільки смілий і рішучий крок потрафить нас вирвати.

Причина зла – політична безсилість народу. А яка причина тої безсильності? Народ єсть тая родима скала, на око холодна і пасивна. Але во внутрі її дрімають іскри великого огню. Треба доброї сталі, треба смілої і совісної праці, щоби з того каменю викресати іскру. Такою сталлю повинна бути інтелігенція. Чи вона досі була нею, чи гартувалась вона в жаркій грані політичних фактів і в холод ній воді здорової, тверезої критики? В то не хочемо входити. Але то, здаєсь, без чиєї-небудь урази можемо сказати, що праці для викресання тої живої іскри з народної маси інтелігенція наша докладала мало, і особливо там, де тая праця найтяжча і найдовшого потребує заходу – на полі політичної агітації і організації. Єдиний у нас орган політичної акції, «Руська рада», проспала благополучно багато добрих случайностей до політичного пробудження і здвигнення народу.


 
І ще тепер, жаль сказати, іменно на тім полі у нас дуже небагато робиться. Правда, популярно-політичні часописи вже отворяють очі народу на то, що діється круг нього, але того ще не досить. Сила лежить не в пізнанні, а в діланні, а підставою ділання єсть не сама свідомість, але організація. Пора нам пізнати, що наша політична сила лежить тепер ще не у Відні, не в соймі, а по селах і місточках, в тих тисяч наших селах і містечках, в тих міліонах наших селян і міщан, в котрих поки що печатне слово будить почуття народне, а в котрих відповідна організація може збудити енергію і зродити акцію народну.
3. Наука для українського народу
Іван Франко

Ціла наша інтелігенція, а особливо польська, привикла з давніх-давен називати наш простий народ пасивною і крайнє консервативною масою. «Нехай буде, як бувало», – се єсть звичайний рефрен всього того, що говорять наші інтелігентні люди о простім народі. Коли поляки в р. 1848 старались а не могли зентузіазмувати його до якої-небудь гвардії народової, а пізніше до рад повітових, до цілої автономічної господарки і до своєї фантастичної політики, то вони все і всюди старалися затушувати тую немилу, не завсігди пасивну опозицію, утертою кличкою: «Народ консервативний і інертний, боїться всякого руху, всякої новості, всякого поступу». Вони ніколи не подумали навіть над тим, чи їх видумки справді суть поступом, чи суть хосенні для народу і чи має той народ розумну причину ентузіазмуватися до них.

Жаль сказати, що між нашою руською інтелігенцією, котра так любить називати себе демократичною, по приміру поляків досить часто стрічаються такі чисто аристократичні погляди. Вплив польської журналістики, польської літератури, польського способу мислення у нас надто ще сильний, і то зовсім не на користь нашу. Хоч і як декотрі навіть з наших старших проводирів на полі національнім і обрядовім борються проти польського впливу, – то предсі дуже мало ще у нас виступається проти нього там, де він єсть, може, найбільший, бо ненастанний, тихий а глибокий і для нашого самостійно-народного характеру дуже шкідливий.

Наша полемічна література з послідніх 20 літ виказує чимало статей і брошур, в котрих справедливо і несправедливо поборювалося то «москво-», то «україно-», то навіть і «полонофільство», але це посліднє зовсім не з літературного і не з умислового боку. А між тим, пора нам пізнати, що коли де, то іменно тут польський вплив особливо сильно і сумно відбивається якраз на тій верстві народу, котра по-своєму призначенню повинна би бути «сіллю народу» – на інтелігенції. Не тільки школи і уряди полонізують нас: ми самі полонізуєм себе ще гірше вдома. Наші сини і брати, а особливо наші доньки і сестри читають і зачитуються польськими пустословними повістями, польськими квасно-патріотичними і шумно-фразистими поезіями, польською популярною, т. є. крайнє безкритичною і шляхетсько-сторонничою історією.


 
Відти вони набирають того польського духу, котрий єсть правдивим злим демоном не лиш руського, але й польського народу і з-під котрого впливу тільки немногі польські уми здужали виломатися. Відти набирає наша молодіж, а особливо наші женщини, того легкого і поверхневого облиску, що звик крити внутрішню пустоту, тої манії до салоновості і дистинкції, котрою маскується недостача простого і щирого чувства, тої церемонності і прив’язання до пустих форм і дрібниць, тої відрази до всякого сильного і правдивого слова, коротко кажучи, набираються всього того, що властиве перестарілій і замираючій кастово-шляхетській цивілізації, а що так противне здоровому, прямому і щирому духові нашого народу.

Що така духовна асиміляція близька до винародовлення, не треба, здаєсь, доказувати. Так само чей не потребуєм доказувати, що це з нас не говорить руський шовінізм, котрий виключає все чуже для того, що воно чуже. Ні, ми радо і вдячно приймаємо все чуже, коли побачимо, що воно розумне, здорове і хосенне для піднесення людей, але чей же маємо право виступати проти чужого, коли бачимо, що воно псує наш смак літературний і артистичний, псує наш народний характер, а взаміну за те дає нам дуже мало або й нічого здорового і хосенного, коли бачимо, що твори польських пустомельських писателів розходяться сотками серед наших родин, між тим коли наші рідні хоч і найкращі твори вважаються хлопськими та тривіальними, а здорові і сильні твори сучасні других європейських літератур розходитися не можуть.


 
Одним з таких шкідливих, від польщизни нами перейнятих поглядів єсть переконання о консервативності нашого мужика. Так довго товкли нам польські журналісти і писателі, всякі добжанські, лями, захаріясевичі, крашевські і мілковські о консерватизмі мужика, що ми, вкінці, і повірили їм на слово. А повіривши, ми відвернули очі і увагу від того мужика, занедбали слідити пильно та з любов’ю прояви його питомого духовного життя, того життя, котрого нездужала в нім притлумити ні монгольська, ні польсько-московсько-татарська руїна, ні кріпаччина і панщина, – того життя, котре заявило себе в многих кривавих і геройських боях за свободу і ідеали питомі, в тисячах чудових і з здорового гуманного серця пливучих пісень.

Ми занедбали слідити за проявами того життя у нашого мужика; під впливом переможної польщизни вибилися з рідного народного світогляду ї перестали розуміти власний народ, хоч говорили його мовою. Ідеали мужицькі перестали бути нашими ідеалами, стремління його, ясні для кожного видячого, сталися темними і неозначеними для нас, а на часті случайні прояви мужицького духовного життя гляділи ми або з сміхом або з погордою. І що ж з того вийшло? Вийшла обопільна шкода: і для мужиків, і для інтелігенції. Не розуміючи мужиків, не знаючи, чого їм треба і чого вони хотять, інтелігенція і їм не помогла, і себе в їх очах здискредитувала. Де вони хотіли хліба, ми давали їм цукерок, або й нічого не давали. Де йшло о питання економічні, ми зводили діло на політику; де народ процесувався і тратився за «ліси і пасовиська», ми замість вияснити йому діло і потребуючим дати юридичну пораду і поміч, сварилися о азбуку.


 
В послідніх часах ті сумні відношення зачинають змінятися, хоч до цілковитої зміни ще дуже далеко. Така зміна – повторяємо ще раз – наступити може аж тоді, коли серед самої нашої інтелігенції пробудиться не тільки національна, конфесійна і політична, але й літературна і взагалі умислова реакція проти польщини. Та все-таки в теперішній хвилі помалу увага нашої інтелігенції більше звертається на простий народ, ніж це було коли-небудь досі. Ми звільна привикаємо вважати його не інертною, мертвою масою, але організмом живим, котрий жиє не тільки хлібом, але й духом. Прояви того здорового і свіжого життя, духовного, особливо в послідніх роках значно множаться.

Популярні часописи належать у нас до тих, котрі найпильніших мають читателів; популярні книжечки розходяться тисячами; ба, навіть початки самостійних народних організацій в цілях наукових і політичних повстають і ростуть перед нашими очима. Говоримо тут о читальнях сільських і міщанських, о котрих повстанню і розвою часописи наші раз у раз доносять з всіх кінців нашого краю. Єсть се об’яв в наших обставинах так характеристичний і так безмірно важний для нашої будущини, що вартості його і перецінити не можна. Показує він, що не тільки цікавість до науки і до знання збудилася в нашім народі, але також і той дух спільності, дружності і асоціації, той дух – працювати згідно соєдиненними силами, котрий єсть першим признаком і необхідним условієм сильного життя і розвою кожного народу.

З-поміж всіх народів слов’янських, оскільки знаємо, тільки чеський та сербський випередили їх в тім ході. У них, а особливо у чехів, по всіх селах народ зорганізований тісно в зв’язки в цілях наукових і політичних, і чехи справедливо можуть гордитися тою своєю працею. Коли перед двома роками чеський депутований, д-р. Тоннер розказував у Львові нашим полякам о тій дивній організації цілого чеського народу, то мова його звучала такою теплою і гордою радістю, що наші поляки, безперечно, мусили в душі дивуватися, як можна так обширно і з таким заняттям говорити о – «хлопах», а не згадати при тім ані о пишних маніфестаціях та оваціях, ані о пишних строях та будовах. Правда, відчит д-ра Тоннера був для наших поляків сильним підбудженням – кинутись і собі ж в тім направленні, помалпувати чехів і показати, що ось то: «І ми не послідні». Вони в подібнім дусі начеркнули план і задачу «Macierzy».

Але тут-то якраз і показується, що діло народне, почате без щирої, гарячої любові до народу, почате з панської фантазії єсть і мусить бути ділом мертвородженим. «Macierz» і досі не знає, що їй робити, і зачинає благополучно ступати слідом дотеперішніх случайних видавництв польських без всякої програми і без внутрішньої вартості. Дарма, що «хвали на два столи», коли їсти і на однім ніщо. Маймо надію, що діло, почате з фантазії, фантазією довго не простоїть; в такім ділі тільки гаряча, безгранична любов до народу – не гроші – єсть nervus vitae, a «Macierz» такого нерву не має і з природи своєї, яко основана в польській інтенції на руській землі, не може мати.

Тільки ж все те не повинно наповняти нас незаслуженою гордістю, не повинно будити в нас мислі: ми побідили або побідимо. Ми ще не в чім і нікого не побідили, а чи побідимо, се буде залежати від того, чи ми в першій лінії побідимо себе самих, своє котерійне та партійне самолюб’я і свій індиферентизм до справи народної. Наша побіда над противними нам силами буде не одним великим і рішучим ударом, не якимсь катаклізмом національним і суспільним, а сумою безчисленних дрібних, буденних побід, незначних, тихих а зріло обдуманих і неумолимою працею здобутих. Менше крові, а більше поту! – се повинен бути оклик нашої будущої історії.

Мертвонародженість польської «Macierzy» і всіх польських заходів около позискання нашого народу повинна для нас бути не успокоєнням, а побудженням до чимраз нової невтомимої і різносторонньої діяльності і праці над самим собою і над народом. Здобуваймо науку, щоби подавати її невченим браттям – не каламутну, фальшовану, але здорову і чисту. Закладаймо читальні, організуймо політичні товариства, товариства для забави, для співу, для театральних аматорських представлень, робімо все, що може зближати людей до людей, будити між ними почуття спільності і почуття сили, лежачої в тій спільності.

А особливо стараймося нав’язати між тими частковими, місцевими організаціями порозуміння, стичність, щоб вони знали о себе взаїмно, знали о всім, що робиться у других селах і містах нашого краю, і тим заохочувалися і у себе до дальшої, успішнішої роботи, мали те, що називається Fühlung між собою. Довершення такої всекрайової організації буде, безперечно, більшим тріумфом нашого народного діла, ніж вибір десяти послів до сойму крайового, – бо се буде насінням на будучність. От де поле, на котрім нам треба розвинути найбільшу і неутомиму діяльність, а будьмо певні, що тільки in hoc signo vincemus!