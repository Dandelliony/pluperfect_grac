До О. М. Рошкевич
Поч. березня 1878 р. Львів	
Ви, певно, получили вже письмо від Славка, і хоть я не читав його, однак боюся, щоби воно не наробило Вам якої лишньої прикрості. Для того, хотя ж добре знаю, в яке фальшиве і неприємне положення зглядом Вас і всіх Ваших мене поставили обставини, пишу до Вас те письмо насамперед нині, а того, що міг написати Славко. Він, певно, наплів, що я невірний і забув Вас, і сякий, і такий; ну, але гадаю, що Ви самі винайдете правду в словах. Друга річ, він міг наклонювати Вас забути о мні, впрочім, чорт його знає, чого він хоче. Я, говорячи з ним, дійсно грав ролю чоловіка охолодженого, зденервованого, рівнодушного, бо, впрочім, і Славко так накерував розмову, що таке поступування було єдино розумне. Не знаю сам, оскільки се правда, що він говорив про страшну гризоту, яку справили в Вашім дому газетярські плетні о моїм процесі.
Я бачив Ваш лист, писаний до С[лавка] по моїй розправі. Не знаю, оскільки правда, він Вам доносив о мні. Я декрет приняв не з власної волі, а примушений; мене не хтіли випустити на волю під час рекурсу, а сидіти 6 – 8 місяців на рекурсі, признайте самі, не всякому хочеться, особливо коли йде о 6 неділь декрету. Я не розумію, чому Ви так згризлися, почувши, що мене засуджено; а впрочім, то мож було сподіватися. Я розговорився, а мій нинішній (лист) мав бути найкоротший з усіх; мав складатися з 3 слів: що гадаєте робити? Ви взагалі відзначувалися практичним розумом, не беріть се за ніякий сатиричний притинок, не до того тепер пора. Для того прошу Вас о раду, впрочім, сього питання і не розрішити нікому, крім Вас, бо о Вас воно ходить, а не о кого.
Я не входжу в рахунок; одна тільки замітка: Ви, чув-ем, говорили, щоб я приїхав до Вас, скоро вийду на волю. Або се була брехня, або Ви говорили насеріо. Ваш отець заховався так зглядом мене в процесі, що треба б не мати і іскорки людської честі, аби явитись в його дім; не згадую о тім, що коли я просив о Вашу руку, прирік мені помагати в кождім разі, не грішми, а добрим словом і протекцією. Я ніякої помочі від них не потребував, а як не раз і зарятували мене грішми, то часть віддавав-єм їх Славкові, а прочу часть уважаю за затягнений довг, котрий сплачу при першій спосібності, щоби не казали ще, що українець, соціаліст, приходив до їх дому жебрати. Я кажу тільки про друге.
Ураза, яку зробили Вашому домові газети, самі знаєте, що зовсім не Павликів лист. Могло в моїх очах усправедливити, і то не зовсім, цілком пасивне, далеке заховання зглядом мене, але думаю, не давало ще права тим, що мені колись обіцювали поміч, шкодити мені, ганьбити мене через третю особу, Федоровичку, в присутності судді називати мене варіятом, лінюхом і безчесним чоловіком, аде кожде слово о мні сказане мало вагу і вплив на поліпшення або погіршення моєї і так незавидної долі. Думаю, що тим досить вияснив-єм, чому зносини з Вашими родичами уважаю [за] розірвані і до Вас приїхати не можу. Правдивих приятелів в біді пізнавай; а хто з приятеля перекинувся в ворога, тот, значить, і вперед не був приятелем і не буде. Се, однако ж, я не відношу до Вас, принаймні зовсім не рад би-м, щоби факти дали мені повід і о Вас щось подібного казати.
Тепер приходжу до головного питання: що нам робити? Пишу так для означення, що нашу приязнь уважаю зовсім такою, яка була перед розстанням нашим. Сли з Вашої сторони дещо змінилося, то напишіть щиро і одверто для того, що наш роман мусить іти не тою, що досі, дорогою і не може надалі ограничитися письмами і зітханнями – пора подумати о житті. Думайте і пишіть. У мене є також план, правда, смілий і не легкий, для того хочу насамперед почути, що Ви гадаєте. Чи перевелисьте Золя «La Curée?» Чи не привіз там Славко на вакації яких моїх книжок? І які? Чи нема де в них мого декрету на стипендіум? Як є, то прошу швидко прислати.
До М. П. Драгоманова
Поч. березня 1878 р. Львів	
Дорогий добродію!
Я від 5/III н[ового] с[тилю] на волі, сиджу у П[авли]ка. Мене не хотіли випустити на вільну ногу для рекурсу і тим змусили прийняти декрет. Не знаю, куди тепер кинутися і як продержатися. Я хотів з матеріалів, зібраних у тюрмі, написати обширнішу картину злодійського життя і послати її в московськім переводі до якої російської часописі, – чень, би прийняли? Що Ви на те?
Поки що я буду помагати П-ові видавати «Гром[адського] друга», і коби лиш яка-така підпора, ми би, чень, поставили го дещо трохи на ноги і довкола нього згрупували що талантливішого і живішого з молодежі. А не буде чим продержатися у Львові, то поїду на село і буду писав, що треба.
Чи не могли б Ви або хто там де видати збірник галицьких пісень з нотами? Ми необавці приладимо матеріал на досить обширну книжку.
Бувайте здорові!
Ваш Іван Франко.
До М. П. Драгоманова
Біля 25 березня 1878 р. Львів	
Дорогий добродію! Мені небагато до Вас писати, бо й часу небагато. На нас двох поки що вся робота при «Громадськім друзі». Я думав написати до «Вест[ника] Евр[опы]» обширну аналізу злодійського життя і тих вліянь, які пруть наших людей до збродні. Але якось сили нема. «Boa Constrictor» (дальший шкіц «Борислава») я ледве вчора вирвав із суду, треба ще перероблювати і кінчати. Якби вдалося, то пішлю це в Росію, не знаю тільки, чи мож слати по-малоруськи. Не знаю, про що буде Ваша стаття «Укр[аїна] і Галич[ина]», а я хотів написати коротеньку «Історію українофільства в Галичині в 1876 і 77» і виказати, як посеред замішанини наших понять повставала нова партія. Може, виладжу до 3 номера.
Бувайте здорові.
Ваш Іван Франко.
До М. Я. Рошкевича
2 квітня 1878 р. Львів	Львів, дня 2/IV 1878
Всечесний отче!
По довгій боротьбі з самим собою рішився я писати до Вас – не щоб перепрашати Вас за що-небудь (перепрашати Вас я не маю за що), ані щоб усправедливлятися чи там толкуватися, бо я ні зглядом Вас, ні зглядом нікого нічо не завинив. Прикро мені се писати, та я, прецінь, думав, що тоті люди, що звалися моїми приятелями (і навіть в добрих днях се не раз доказували), піймуть і усправедливлять мене в нещасті. Я думав, що тоті приятелі, що колись обіцювали мені поміч, – тепер не то, щоб мали помагати мені, того я не жадав, – а принаймні не схотять мені шкодити, не схотять чорнити мою честь перед людьми і перед» суддями, – для чого? В якій цілі? Ти один, господи, віси! Я так думав, – ну, і ошибся! Нічо великого!
Але тут заходить друге питання, і воно іменно каже мені нині писати до Вас. Я Вашій доньці дав слово подружитися і жити з нею, коли буду міг мати яке-таке удержання. Думаю, що на панське життя, на міліони ані Ви, ані вона не числили, а, з другого боку, помимо того, що сталося, я можу мати надію на вдержжя, – а може, навіть іменно для того, що сталося. Значить, питання до Вас: чи Ви вважаєте наш зв’язок за перерваний, чи ні? Я не завдавав би Вам сього питання, в котрім більше має рішати Ваша дочка, як Ви, коли бим не думав собі, що Ви могли б знов на мене кидати ганьбу, що, от, збаламутив ми дівчину та й покинув.
Може бути, Вас буде ще стримувати то, що я ніби «політично скомпрометований», – однако ж смію Вас упевнити, що се неправда – доказом того може бути й се, що мене на другий курс приймуть на університет. Отож після сього я ставлю ось яке питання до Вас: чи Ви хочете, щоб я удержував дальше зв’язь з Вашою донькою, чи ні? (Розуміється, друге питання, чи вона сього схоче, чи ні.) Коли ні, то тоді, принаймі, я буду знати, що не я ламлю дане слово. А коли Ви не будете мати нічо против того, то я напишу Вам, які в мене шанси на найближчий час, і буду просив позволити мені свобідно переписуватися з панною Ольгою.
З почтенієм Іван Франко.
До редакції журналу «Вестник Европы»
Поч. квітня 1878 р. Львів, дня 2/IV 1878	
Високоповажні добродії!
Знаючи, що Ваш журнал всегда занимаеться слов’янським питанням і радо поміщає звістки про сусідні слов’янські племена, задумав і я подати в Вашім журналі цілий ряд звісток про Галіцію, списати стан економічний тутешнього народу, його умственне движеніє і все, що у нас робиться для його піддвигнення. Хоть у «Вестнику Европы» було вже досить статей про Галіцію, але автор їх, не галичанин, міг мати під рукою тільки такі факти і такі явища, котрі продерлися в печать, а о прочих, зовсім природно, не міг знати. Для того, думаю, небезінтересно буде руській публіці познакомитись з ходом діл в Галіції від галичанина, хоч мої кореспонденції і не можуть мати претензії на такі широкі погляди і на таку прецизію в представленні речі, яко[ю] відзначаються статті д. М. Т[олмач]ова. Зате більше буде у мене фактів, з котрих вивід усякому не тяжко зробити.
Посилаючи сю першу кореспонденцію, прошу якнайшвидше звістити мене, чи буде вона поміщена, і чи маю працювати над дальшими, і які Ваші условія. Не знаю, як піде діло з язиком? Не владаючи добре в письмі руським язиком, я рішився писати по-нашому. Коли б це Вам робило багато трудності в переводі, то напишіть, і я буду мусив стрібувати писати по-руськи. Ждучи скорої відповіді, остаю з ушануванням.
Іван Франко. Адреса до мене: Іван Франко, Львів, улиця Клейновська, н[оме]р 4, 3 пов[ерх].
До М. П. Драгоманова
Поч. квітня 1878 р. Львів	
Від мене щирий Вам поклін.
Іван Франко
Докладніший зміст 2 н[оме]ра, бачиться, ось який: Два стихи, «Boa constrictor» (дальше «Борислав»), «Ребенщукова Тетяна», «Питання робуче» Ланге (дві перші глави), – дальше ще нема, аж у хроніці кінець статті про Сербію, розбір «Правди», літерат[урної] часті, і розбір нової брошури Т. Д. (відозва до тов[ариства] ім. Шевченка) та згадка про сучасну жидівську літературу в Галичині (Singer Beri vün Bród i Wolf Ehrenkranz-Zbarażer) , замітну задля реального напрямку. Присилайте про галичан і українців! Вижидаємо також Реклю. Чому нічо не пишете? Ми від кількох день немов на безлюдному острові, куди ні птах не залетить, ні пошта не доходить, ні блоха не заскочить, ні вош не залізе! Ось і все! Прощайте!
До О. М. Рошкевич
Квітень 1878 р. Львів	
Ласкава пані!
Ви не так поняли то, що я писав о практичнім розумі, і витолкували собі матеріалістичний, себто користолюбивий. Помилуйте, як же се мож? А як прикро мусило бути Вам чути від мене таке по трьох літах нашого знакомства! Я суджу по собі, бо, прочитавши таку Вашу думку, я чувся дуже вражений: я зовсім не хотів уколоти Вас, а просто ссилався на звичайне по більшій часті женщин практичне чуття, котре хватає за найближчим, значить, за найпевнішим, і, дійсно, я не ошибся, полагаючи на Вас таку надію, хоть, розуміється, обставини так нас стіснили, що небагато доріг нам остало[ся], щоб, отже, мож заглянути в будуще, мушу Вас наперед познакомити з настоящим, а відтак познакомити, що дасться зробити в нашім ділі.
Я від виходу живу разом з Павликом, і, як на мене, доста добре. До вечора працюємо над видавництвом нової газети «Громадський друг», котрого нумер вийде з початком свят. А се буде часопись обширніша всіх, які досі виходили в Галичині: щомісяця виходити буде книжками о 5 – 6 аркушах, в форматі трохи більшім, як «Вісник Європи». Печатати буде ся зовсім радикальною правописсю, а за редакцію відповідає Павлик. Я думаю, що зможемо Вам висилати його, хоть не знаю, чи тато схотять приймити.
A propos, Ви говорите, що будете старатися переєднати ме[не] і т. д., но, думаю, не потрібно, бо тяжко, щоби то до чого довело. Правда, через те не будем могли так часто видітися, але бачитися на спосіб можемо, як, де, коли, напишу пізніше. Властиво щодо «коли», на котре Ви так нетерпеливо налягаєте, то скажу Вам, що швидко, може, ще в маю по святах. Питаєте, який мій план? А предці Ви вичерпали всі можливі способи, а мені остає вибирати одну з Ваших пропозицій, котру, ну, але отім широко писати натепер завчасу, доки ще не маю нічого певного під руками, впрочім, надіюся, що винайду спосіб переговорити з Вами усно, а до того, чей, і осущення плану підійде вперед.
Не знаю, чи швидко буду міг до Вас написати, а для того прошу Вас, якби Славко був дома на святах, то передасте му для мене деякі книжки, котрих спис через нього передам, а як не поїде додому, то по отриманні сього листа вишліть ми Ренана, «Что делать», «Nędza na Rusi», а то як мож найскорше. Золю переводіть і пришліть, чей, буду міг дістати «L’Assommoir», то Вам пришлю заразом новий роман Doudet «Nabob», де, кажуть, хороший. Початок Вашого переводу з «Ругон-Маккарів» першого тому, котрий є в мене, щодо язика дуже подобався Павлнкові. Надіюся, що в переводі другого тому Ви поступили далі на дорозі вправи і що своїми переводами зможете завсти-дати не одного з наших матуристів, ба й академіків народовців. Може би-сьте, там при спосібності списали співанки, а особливо весільні. Жду Вашого письма. Славко не хтів заадресувати листа, тому мушу знов писати злодійським способом. Натепер бувайте здорові. Цілую Вас сердечно.
Ваш І. Ф.
До О. М. Рошкевич
Кін. квітня 1878 р. Львів	
Думаю, що се письмо дістанеться тобі до рук, хоть не знаю, чи дісталося друге (в книжці «Komuniści»). Я нетерпеливо довгий час ждав твого письма, але бачу, там у вас знов мусило статися щось «polizeiwürdiges». Я хочу зробити тобі одну пропозицію. На 15 або 16 мая я приїду до Долини і відтам піду піхотою в Вашу околицю. Стоїть тільки тобі з Михайлиною вийти на спацер, і будем могли бачитися й поговорити де про що. Ти постарайся урядити так, щоби воно вийшло зовсім натурально. Виходіть там на гору, де ми ходили на гриби і палили огні. Щодо дня, то я так ось розрахував. Приїду до Долини в суботу 12 і сей час піду на місце. Не буде вас, переночую і прийду в неділю. Як би-сте могли приходити щодень, так вечером або коли! На всякий спосіб напиши ми, чи дістала-сь сей лист. Для певності ось який спосіб. Напиши до Славка і бештай мене, що я не хочу о нім знати і т. д., а соком з цитрини припиши до мене та проси Славка, щоби той лист дав мені. Прощай, серце!
Твій І.
До М. П. Драгоманова
Кін. квітня 1878 р. Львів	
Дорогий добродію!
Не дивуйте, що після П[авли]кової відповіді на Ваш лист я пишу так напруго друге письмо до Вас, хоч часу, правду сказавши, і в нас не купити. П[авли]к, бачу, розповів Вам досить о наших обставинах редакційних. Додати (а може, й повторити) треба, що ніяких дописей нам нівідки добути. Віденці прислали всього: критику на кн[ижку] «Про життя», резюме Мілічевича «Кнежевина Србия» і перевід брошурки Геккеля про науку розвитку. Послідньої ми в другім н[оме]рі, бачиться, не дамо, бо вона затяжка, хоть, правду сказавши, і прочі наші кусники не визначаються надмірною легкістю, як і Би самі кажете.
При такім складі редакції, як у нас, і при такій помочі, як ми маємо, журнал не тільки конче вийде односторонній, але швидко й зовсім перестане виходити зі зглядів фінансових. Ви знаєте більше-менше наш баланс і скажете, може: не треба було пориватися наразі до такого обширного і дорогого видавництва. На те ми відповімо, що ми самі стоїмо тут на льоді – що хвиля можуть прийти і не знать за яку чортову маму взяти нас до Іванової хати, а тоді й журналові капут; значить, нам хотілось би, так сказати, украсти того часу і паперу і видати якнайбільше в найкоротшім часі.
Один добродій з Відня критикує перший н[оме]р. Не лихо критика, і позитивні думки, які є в нього, нам дуже придатні, та лихо те, що той добродій найбільше поліз на формальний бік (чому нема програми? Які, властиво, в нас думки, scil[icet], чи ми пропагандисти, чи агітатори, чи який біс? Чому сокрушаемо попів, а не сокрушаемо релігії в самім початку? Чому з усією «демократичною редакцією» не нараджуємося над статтями, котрі мають міститися? (Значить, треба б нам посилати рукописи і в Відень, і в Женеву, і, певно, в Київ!). Ну, загалом, ушив добрий кожух, тільки що не до нас прикроєний. Мені видається критика того добродія мудрою розправою о пирогах, котру ситий читає голодним.
Ви говорите, що коли продержимося з «Гром[адським] др[угом] 6 місяців, то проломимо дорогу. Значить плоха в Вас надія надалі, коли пророчите тільки 6 н[оме]рів. Я, признаюсь Вам, не надіюся й стільки. Мені бачиться, що по-ледве видамо й 2-й номер, а про третій і гадки нема. Передплатників у нас зо 15, котрі поплатили по 50 кр[ейцерів] або по 1 гульд[ену] – 10 гульд. З Відня досі не прийшло нічо, помимо обіцянок, – впрочім, не багато ми й надіємся відтам. Щоб проломити дорогу, треба могти не тільки стояти на ногах, але ще й силуватися, – а «Гром[адський] др[уг]» навіть на ногах не вдержиться. На Україну ми не могли його послати задля київської погані: не знаємо й досі, що там з ким сталося, значить, і писати ніяково.
Ті 200 фл[оринів], котрі Ви обіцяєте прислати, зовсім не вистануть на другий н[оме]р,та й то ми просили б Вас присилати якнайскорше, бо друкарня не може ждати, та й і так уже криво дивиться на цю штуку і боїться втрати, коли б «Друг гром[адський]» лопнув. Тому-то конечно нам запитати Вас о раду, чи брести дальше на непевну, чи дотоканити другий н[оме]р і відтак оголосити, що «Др[уг] гр[омадський]» не виходить далі, чи що робити? Ми, будьте певні, не жебрали б ні у кого милостині, якби могли заробити самі на стільки, – ми все дали б на дороге і святе наше діло, але заробити ніяк не можна. Ми навіть не можемо старатися о місце дописувателів у деяких газетах, бо за нашим видавництвом нам не стає часу, а ще гірш, не стає сили.
Я, правду сказавши, після Іванової хати і одного дня не спочив і ходжу тепер, немов приголомшений, – кілька слів годі склемезити. Просто розпука береться. А тут ще наші домашні шпіони слідять за кожним нашим кроком і псують послідні каплі доброго гумору. По місту казки дивовижні раз у раз: що вже нас арештували, то будуть арештувати, стережіться, то вішати будуть, то процес виточать за Hochverrat і т. ін. Але все це дурниці, якби не викликало поганих наслідків з другого боку. Молодіж, котра досить радо горнеться до «Гром[адського] друга», взяли в крипи, грозять ексклюзіями та арештами всякому, хто з нами перестає, тягають по канцеляріях та допрошують, – ну, пекло, та й годі!
І роби ж тут серед такого багна, не лайся, давай всесторонні програми, sei feinartig! А тут ще приходиться журитися щоденним хлібом, а властиво жити в тій щасливій надії, що за тиждень – за другий останемся без кусника хліба, без усього! З наших молодих ніхто нам не поможе, бо всі бідні, – як бачите затим, круто приходиться народу ізраїльському! Я частенько починаю думати о самовбивстві або о образі маєстату, за котру швидко засадять на довгі літа, «ідіже будет смрад велій і скрежет зубов». Ось наша перспектива, як той каже, веселенький пейзажик. Але жарт набік! Чи не ліпше б закинути видавництва і не наражувати друкарню на страти, коли нема надії вдержатися? Я не говорю це тому, що би-м стратив охоту до праці або віру, – ні, але я бачу, що воно не зайде далеко з такою роботою!
Ну, ось я і до кінця письма дійшов, і не знаю властиво, пощо я це пишу іменно Вам, коли знаю, що Ваше положення не ліпше, коли й не гірше нашого. Пощо пишу? От, щоб кому-небудь написати, щоб як-небудь відітхнути серед нашої душної, проклятої атмосфери. Ми цілими тижнями не получаемо ніякого письма, сидимо, немов у пустині, і бачиться, що всі нас відцуралися за якусь провину… А «Гром[адський] друг» варто б удержати – молодіж гімназійна горнеться до нього, читає і з рук до рук подає і думати починає. Думати! Щось нечуваного во роді рутенськім!.. Але що робити? Як годі, то годії Прощайте, коханий, і не бануйте на мене за всю цю чепуху, що ось нагородив.
Ваш Ів.
До О. М. Рошкевич
Поч. червня 1878 р. Львів	
Ласкава пані!
Просив я Олеськова поробити для мене деякі виписки з метрик лолинських та з таткової рахункової книжечки, але той євнух навідріз відказався. Чорт його бери! Затим прошу Вас зробити для мене ту ласку і виписати з метрик деякі дати до таблички статистичної, котру Вам оце передаю, і відпишіть цілу книжечку таткову. Не бійтеся, це не для ніяких скандалів, і словом честі ручу, що як ті цифри були б публіковані, не буде при них ані Вашої назви, ані назви села, з котрого записані. Так само прошу посписувати деякі цікаві факти з життя народного і проч., котрі могли б послужити матеріалом до характеристики того життя. При фактах треба подавати й імена осіб.
Прощу дуже не відказати мені того і заохотити також панну Міню, котрій при її спосібності посилаю щире поздоровлення і поклін.
Ваш Іван.
До О. М. Рошкевич
14 червня 1878 р. Львів	Львів, дня 14/6 1878
Ласкава пані!
Письмо получив. З татком бачився, але досі не говорив нічого і не думаю, – впрочім, як самі того зажадають, то скажу то, що маю сказати. На університет записався і ходжу, хоть тільки для того, щоби як-небудь скінчити, бо й так воно з того нічо не вийде.
Живу досі з П[авли]ком і, бачиться, не швидко від нього випроваджуся, уже бодай з тої простої причини, що інакше нема відки жити. Ваша просьба чимскорше випровадитися, піддатися всім «татковим условіям», старатися о докторат і т. д. свідчить вправді о Вашім чутті, але воно мені видається трошки егоїстичне.
Даруйте, що, може, загостро буду з Вами говорити, але рука моя дрожить, – то, що маю Вам сказати, мусить бути сказане, а чим борше, тим менше муки до нас обоїх. Випадки з сього року значно розчарували мя в моїх надіях, як воно, впрочім, і конечно мусило бути. Я стратив надію на становище і на певне утримання (розуміється, для себе я не бажав ні одного, ні другого, і для того мені сього зовсім не жаль). В посліднім побуті в Лолині достеріг я також і між нами деякі дисонанси, котрі ще ярче виступили в Вашім посліднім письмі. Мені тяжко се говорити, але моя любов сама каже мені бути з Вами щирим.
Я думаю, що ми не зовсім зійдемся характерами, і для того ліпше нам розстатись завчасу, не причиняючи одно другому лишнього горя. Мені тяжко розписуватися широко – желаю Вам більше щастя на будуще, ніж його зазнали зі мною. Хоть би не все проче, так моє необезпечене і безвихідне становище не позволяв ми брати на совість нужду і безвихідність другої людини. Книжки посилаю, словар прийшов, стоїть 4 fl[orine] 80 кр[ейцерів]. 2 fl[orine] заплачені. Книжки від татка получив, передайте прочі Славком, а також постіль і білизну.
Ваш Іван Франко.
До Я. М. Рошкевича
19 червня 1878 р. Львів	Львів, дня 19/6 1878
Коханий Славку!
Іно що получив ваші листи, і сей час відписую. Пишу тільки до тебе, і то ще з тою просьбою, щоби-сь сього письма не показував сестрі. Надіюсь, що сповниш мою просьбу!
Щодо словаря – то я ж тобі казав, що вже спроваджений у книгарні, але коштує 4 fl. 80, на що 2 fl. заплачені. Як буду мав чим викупити, сей час пришлю на твоє ім’я. В найближчім листі напиши ми, чи мож посилати на твоє ім’я листи і книжки? Констанкевич поїхав до Моха – не знаю, на як довго.
Тепер щодо О[льги]. Її лист гнівний, але, признаюсь, лагідніший, ніж я надіявсь. Що діяти! Вона має рехт, зовсім рехт, – і я не буду й одним словом відповідати, толкуватися, уневиннятися перед нею! Не в тім біда, що вона має рехт, а в тім, що й моє поступування в грунті речі (не так, як я замаскував го листом) також справедливе. Я, може бути, незручно замаскував себе в посліднім письмі, не вмів належито зложити кількох фраз, – ну, зовсім проста річ – не в такім я й настрої був тоді!
А чому я маскувався? Чому не говорив правди? Суди сам. Адже знаєш, що як християни хоть що-то любляться, то у них живе фатальна склонність серед найгіршого положення все ще робити собі надію, думати, що ось-ось лихо мине, добре буде. Ти знаєш, що я се говорю не тільки про О[льгу], але і про себе самого. Адже ти чув не раз моє фантазування, знаєш, як я хотів уладити життя і т. д. Тим часом діло пішло не туди – надія одна за другою пропадала, відкриваючи за собою тільки чорний, поганий горизонт, унижения, нужду, гризоту. А при тім всім мене гризла не тільки моя власна доля, скільки доля О[льги], – я цілими ночами не спав, та й ще перед другими мусив сміятися, жартувати, щоб не показати своєї слабості.
І ось мені прийшла в голову думка – для діла, великого, святого діла, котрому я посвятив своє життя, відректися тої слабості, розірвати послідню нитку, «що в’язала мя з давнім життям». Як розірвати? Подумавши, сам признаєш, що вибраний мною спосіб був єдиний, – впрочім, недавній час, коли й сам ти радив мені щось подібного: показати наглу зміну, неконсеквенцію, несправедливі закиди, – словом, показати себе самого малодушним, несправедливим, мізераком. Я зробив сесю штуку, і ти признаєш, що з мого становища я не міг інакше зробити.
Бо й до чого ж, впрочім, довше в’язатися? Становища ніякого я не получу, життя ні собі, ні їй не забезпечу, родичам гризоти ще більшої нароблю, а коли б вкінець і прийшло сполучення наше до скутку, то боротьба за кавалок хліба серед загальних противностей швидко охолодить любов і надломить сили.
О[льга] думає, безперечно, що причиною мого наглого відказу – мої стосунки з якою другою особою, може з А. П[авли]к. Коли-інде я би гнівався на таку догадку, але тепер вона навіть потрібна, вона веде до цілі, і я думаю, що ти окажеш їй тоту прислугу і скріпиш в ній таку думку, – швидше забуде мене, менше буде терпіти.
Зразу я хотів писати і до неї, але відрадився, – по якого чорта усправедливляти брехню брехнею, розпутувати путанину ще більшим путанням. Що ж, раз прийшлося пропадати нам в тій путанииі, так пропадаймо ж! Пригадай собі слова Гейне «Mein Lieb’, wir sollen beide elend sein!». Я для того й передав тобою такий лист, щоб ти по можності старався розірвати її і не дав багато о тім думати. Чорт побери всю штуку! Як кожда любов мусить у чоловіка коштувати стільки кусників серця, стільки лиха та грижі, то й пек-запек тій любві, нехай її ніхто в світі не знає!
А щодо другого пункту з листу О[льги], а іменно, чи зістанемо ми собі приятелями, так тут ніщо було й питатися. Як мож буде присилати книжки і що там треба, я посилати буду й щотижня. А щодо того, що ніби я боюсь, щоби мені книжки не попропадали, то се, бачиться, вже непотрібна стріла, щоб мене тільки лишній раз уколоти. Ну, але й се нічо, воно без того, видко, не мож, – так нехай же й так.
З усього листа бачиш, що нехороше було б показувати О[льзі] сей лист, тому що помогти він нічо не поможе, а тільки пошкодить, бо продовжить гризоту. Ліпше би було, якби ти старався говорити на мене всяку погань, представити мій характер і життя в властивім мізеріяцькім світлі, – чень, легше піде то, що мусить піти.
Напиши мені о своїй подорожі до Л[олина], о тім, як там поживаєте, що поробляєте. Як буде треба книжок, то пришлю, так само і 3 і 4 ніомеїр «Гр[омадського] друга», скоро вийде, так само і «Війну за волю» та «Виховання феодала». Добролюбова читай, особливо «Темное царство» і «Луч света в темном царстве», «Когда же будет день?» і проч. О[льгу] проси, щоб не писала до мене, – мені тяжко й так, що хіба взяти та втопитися або якого чорта з собою зробити. Якби не робота, то би давно плюнув на все і пішов світ за очі.
Бувай здоров!
Ів. Франко.
До Я. М. Рошкевича
19 липня 1878 р. Львів	Львів, дня 19/7 1878
Дорогий Славку!
Ти, певно, дивуєшся, що я так довго не відписую на «твоє» письмо і не присилаю вам ніяких книжок. Не знаю, чия в тім вина, що воно так, але, бачу, таки моя.
Напиши ми, як там забавляєшся? Чи є там Конст[анкевич]? Що чувати в вас нового? Яка погода? У нас тими часами була погана сльота.
Просьбу «твою» сповню, не знаю тільки, коли буду міг виїхати зі Львова. Недостаток монети змушував мя досі сидіти туй, та й тепер ще не знаю, коли дістану стипендіум. Скоро те, так сей час виїду і перед тим напишу до тебе. «Словник» і «Свод» буде разом і також дещо з новішої літератури: «Война за волю» Іванова, «Виховання феодала», 3-й н[оме]р «Гр[омадського] др[уга]» et cetera.
Я був недавно в Нагуєвичах з П[авли]ком. Сиділи-сьмо цілий тиждень, ходили на суниці та гриби, ловили рибу, були в Бориславі, словом, провели час «благопотребно» і вернули «благополучно». Тепер работаємо. Напиши! Сестрам мої поклони і до звидання! Цілую тя сердечно.
До О. М. Рошкевич
30 липня 1878 р. Львів	Львів, дня 30 липня 1878
Ти, певно, дивуєшся, чому не відписую на твоє посліднє письмо, таке сердечне і гаряче, ти, може, навіть знов зачинаєш гніватися, – певно, думаєш, що я й справді забув тебе. Мені бачиться, що, крім інших, звісних тобі причин (родичі et cet[era]), почасти навіть тото твоє гаряче і сердечне письмо, якого я ще ніколи не получав від тебе, стало почасти причиною моєї мовчанки. Ти ще дуяче здивуєшся, чуючи то, – а однако причина ту[т] зовсім проста. Прочитавши твої слова, з котрих кожде ласкало і упоювало мене втіхою, побачивши всю силу твого чуття помимо всяких противностей, навіть помимо того не зовсім гідного і розумного кроку, який я зробив у пориві смутку та сумніву, побачивши твою тверду надію на будуще, я став немов осуджений.
І дійсно, чим заслужив я на таке прив’язання, чим я можу його відплатити? Чим зможу піддержати твою надію, твою силу, коли в мене самого їх аж надто мало? Яким способом я зможу розпутати всі тоті погані пута, котрими ми обоє окручені і котрі спинюють нас від спільного щасливого життя? Ти не знаєш, як ті питання мене мучать, але найясніше вони стали передо мною по перечитапні твого листа, за котрий я тобі дуже а дуже вдячний. І замість сісти відповідати тобі, я пішов, сам не знаючи куди, – геть у поле.
Кілька день я роздумував над нашою долею і завзявся написати тобі аж тоді, як буду міг донести тобі якусь хорошу вістку, щось такого, що бодай на крок зближує нас до нашого щастя. Але годі було діждатися. Я й не писав нічого, аж тепер, не можучи встояти против покуси користання з доброї нагоди. Не гнівайся, кохана, за тото спізнення. Воно прикро й мені самому і може свідчити навіть о моїй холодності до тебе, але я знаю, що плохого нічо ти о мні не подумаєш, знаю, що противності і неприятності зміцнили тільки твою щирість до мене, – а до кождоразового об’яснення між нами більше нічого й не треба, окрім щирості та довірливості.
Признаюся тобі, що послідніми часами стараюсь насилу якнайменше думати о тобі тому, що ті думки наводять мя не на сумніви о твоїй любві, а на сумніви о нашім будущім житті. Я з гарячковою нетерпливостев кидаюся до різнородної роботи, рад би-м де-небудь винайти опору, щоби на ню відтак мож було опертися. Я стараюся заняти весь свій час працею, думати о героях своїх повістей, а не о будущім своїм житті. Ба, не можучи оборонитися й тих думок, я чіпаю їх в свої руки і перероблюю на повістярські мотиви, що робить ми дику сатисфакцію. Таких шкіців у мене багато під пером, а ще більше в голові. Ох, коб лише сили, супокою, тихого, безпечного життя – а всі ті картини і характери вийшли би так стрійно і цільно на світ, що наша література мусила б зробити «зворот направо», а й горда заграниця забалакала б не так про «Schreiberlein aus dem Baerenlande»! Ллє, бачиться, нім сонце зійде, роса очі виїсть; нім зможу до чого добитися, то й мене не стане!
Ти пишеш мені: «Пощо нам гризтися та турбувати одно одного? Хіба ми не можем любитися й так? Любімся, поки молоді, поки кров гаряча!» Ох, як би я хотів, щоб се була правда, щоби можна було вік звікувати здалека одно від другого і весь вік вірно любитися платонічною любвою! Хто його знає, може, се й правда, може, другі можуть так жити, – я тільки о собі знаю, що не можу! Платонічна любов швидко навкучиться, іменно тому, що недостае їй того, чого іменно конче вимагає розумна, правдива любов, – зміни, яку приносить практичне життя, спільна боротьба за свої переконання, за своє існування! Такого життя, ураз із коханою особою я бажаю, бо воно одно зможе розвити любов правдиву, зможе платонічну любов зробити зовсім реальною, сильною, зробити елементом життя, таким конечним, як хліб або воздух. Я знаю, кохана Ольдзю, що й ти не менше мене бажаєш такої любві і такого життя, – і се ще дужче мучить мене. Ох, сила никне, жар молодості гасне, гаряча кров стане поволі серед вічного, безплодного бажання, найкращі літа минають, літа, коли чоловік способен найживіше чути і любити!
Та що зробиш! Конечність тверда, непереперта, мов скала, – вона знає тільки одну раду: чекай! Хоть як ти вертися, і кричи, і сумуй, і бажай, і надійся – нічо не зробиш! Але проч з тими думками! Вони спосібні з ума звести. їх треба давити в собі, глушити, глушити доти, бачу, доки не заглухне і не замре в серці всякий живий, рух, всяке радісне, ясне, гаряче чуття! «Mein’ Lieb’, wir müssen beide elend sein?».
Затим до літератури! Що я тепер роблю? Видаємо книжку, котра має заступити 3-тій н[оме]р «Гром[адського] др[уга]». За другий н-р П[авли]к має процес перед суддями присяглими, не знати ще, що з того буде. Ти читала два перші н[оме]ри?
В 3-ім: «Boa constrictor» (дальше), «Війна слов’ян з турками», «Пропащий чоловік» (П[авли]ка), «Вісті з України», «Вісті з Галичини» (chronique scandaleuse), «Моя стріча з Олексою», шкіц. Загалом, цікаві штуки.
Твій перевід Золя дуже хороший, я маю тільки роботу переписати го на нашу правопись – і буде druckgerecht.
Посилаю Ол[еськов]им «Словник», свод Др[агомано]ва, дві книжки «От[ечественных] зап[исок]», де є ціказий роман Гонкура «La fille Elisa». Тут видають християни «Дрібну бібліотеку», з котрої два зошити посилаю. «От. зап.» прошу читати швидко і присилати через Ол-ова з поворотом.
П-ків рекурс відвергли. Йому прийдеться сидіти 3 місяці. Анна кілька неділь тому поїхала до Косова навсегда. Ти, чень, спокійна «нащот неї»?
Просиш мене, щоби-м приїхав. Добре, не можу ти того відмовити, бо й сам чую потребу побачити твоє кохане лице, стиснути тоту руку, котра готова підпирати мене в тім біднім, небезпечнім житті. Але коли я буду міг бути? Надіюся, що швидко, за тиждень, за два найдалі. Йде тільки о гроші на дорогу. Маю написати статтю про панславізм до польського журналу «Tydzień», а одержані гроші оберну на поїздку.
Перед тим напишу до Славка тільки просто число, котрого дня буду. Тепер сказівки. Я буду в Долині десь на другу годину і сей час піду з Долини до Грабова, а відтам ід Лолину. Ви вийдете на спацер у Грабівський ліс, ну, і стрітимось. До того часу прощай!
Твій всегда Іван.
До О. М. Рошкевич
4 серпня 1878 р. Львів	Львів, дня 4.VIII. 9 година вечір
Ich weiss nicht, was soll das bedeuten,
Dass ich so traurig bin?..
Я знов пишу до тебе, кохана, пишу не з просьбою, не з жаданням ніяким, не з жалобами на долю – пек їм, тим жалобам, – пишу просто з потребності висповідатися, виявити все, що набралось у мене в душі, поділитися всім з другою, щирою людиною. Не знаю, що такого сталося зі мною. Потреба чутися близьким комусь, знати, що хтось щирою думкою бере уділ у всім, що чоловік робить, потреба взаїмного, живого, ненастанного обміну гадок і чуття така сильна в мені послідніми часами, що я не можу здержатися, щоб не написати до тебе хоть би отсього письма.
На мене чимраз то частіше находять хвилі тяжкої задуми, і я мимоволі відновлюю раз по разу в своїй пам’яті твій любий образ. Бажання побачити тебе у мене чимраз сильніше, хоть обставини спиняють мя насилу. Такі хвилі я переживав хіба в тюрмі, коли безконечно довгими зимовими ночами я лежав на сіннику в темній казні і старався живо викликати перед своїми очима тебе всю, якою бачив я тебе в найкращі, найщасливіші хвилі нашої любові. Чи вернуться коли тоті хвилі, ні, чи прийдуть коли подібні хвилі?..
Ох, хвилі щастя такі рідкі в кождім житті, а особливо в моїм! Я всіх їх можу на пальцях почислити. І се значиться – чоловік жив, був молодий, любив, любив усім жаром молодої, першої любові!.. І се значиться – найвище щастя, найвища поезія життя осягнені, більшого, кращого нічо[го] не надіятись!.. Я не раз мав би охоту проклясти все те життя і всю його поезію вкупі з його поганою прозою, коли би-м не знав, що тисячам-тисячам те життя дає тільки саму прозу і сто раз поганшу від моєї, коли би-м не знав, що ти мене хоть трошки ще любиш, – хіба не правда? – і що ти готова ділити зі мною не тільки поезію, але й прозу життя!
Чорт побери патетичний тон! Ти, певно, розсмієшся, читаючи сю чепуху, – у тебе мимоволі повстане думка: «Тьфу, сього вже забагато!» Ба ні, ще друга думка повстане у тебе: «Wass will doch der Mensch eigentlich damit». Правда, се питання ще при читанні попереднього листа заворушилося в твоїй голові? Але я на нього не зобов’язаний відповідати – се твоє питання, не моє! А я щоб тільки міг повідповідати на ті тисячні питання, котрі в моїй голові шибаються! От гляди! Пишучи повищі патетичні стрічки, я нараз запитав сам себе (я з собою per «ти»): «Що ти, дурню, пишеш? Чи ти себе самого обдурюєш, чи її?» Правда, се питання, зовсім мізерного судді, квасного гумору, не заслугує навіть на відповідь. Чи конче патетична бесіда мусить когось обдурювати? Чи правдивий біль, жаль не може не раз маскуватися патетичною бесідою?..
Що би тут збрехати?..
Ти знаєш, що віддавна мене принаджує думка стратити розум. То мусить бути хороше, коли в голові все перемішається – поняття, чуття, ідеї, бажання, – все, одно переплітається з другим, товпиться без ладу, давить мозок, але так, ніби скобоче, а чоловік не має пам’яті про давнє, минуле горе і щастя, лиш дивиться перед себе на той вічний пестрий вир обломків з його власного розумуі То мусить бути приємно, такий калейдоскоп!
Припустім, що замість усього окружаючого мертвого, тихого світу мені прийшлось би бачити такий огнистий, вічно змінний калейдоскоп. Ах, то би була розкіш! Я би в тій хвилі міг бачити твоє лице – всміхнене так, як тоді, коли ти мене перший раз поцілувала, або покрите рум’янцем гніву так, як тоді, коли я тебе перший раз поцілував. Я ще тоді, бачиться, був профан в любві, оглашенний, нечистий, – ти по першім моїм поцілуї обтерла собі лице, – видиш, я досить живо представляю собі поєдинчі моменти нашої «innere Geschichte». Ex, калейдоскоп-калейдоскоп, коли ти зачнеш крутитися, вирувати передо мною? Ти ще вмієш молитися до бога, Ольдзю? Як умієш, то молися, щоб се швидко наступило! Тоді, чень, уступить з моєї груді той проклятий біль, котрий, – та ну його!..
Чому не пишеш нічого? Тиждень, відколи поїхав Олеськів, я нічогісінько не робив, ждучи листа від тебе. Ти, певно, гніваєшся за мою просьбу, передану в маленькій карточці, підозріваєш мене о злі замисли?..
На мене находять такі хвилі, коли я рад би затерти в своїй голові всяку пам’ять о тобі, коли я лютий, пригадуючи собі кожде твоє слово, кождий жест, усміх, жарт, – ти не знаєш, який я буваю лютий. Тільки одно, з чим я не можу справитись, одна хвиля, котрої не можу з пам’яті витерти, не можу доразу осміяти, спрофанувати, – се тота хвиля, коли я в приступі злого гумору не відповідав на твоє питання: «чи ти мене не любиш?» – тямиш, сьому вже рік минув, – а ти зразу всміхнулася, а відтак заллялася сльозами. Пощо на світі ти тоді плакала? Якби не ті сльози, знаєш, – я би був досі тебе вигідно забув! Ті нещасні сльози, вони мене й досі печуть! Ex, ви женщини-женщини! Ані ваші ласки, ані ваша краса, ані ваша доброта не так небезпечні, як ваші сльози! І пощо було тобі тоді плакати? Чи, зачавши сміхом, не могла ти й сміхом докінчити, розреготатися наголос?.. А се було б (було) так хороше! Я би був досі забув тебе і забився в книжки, мов хробак, та не гадав о будущім. «Буде, що буде! Загину з голоду, то сам, – що кому до того! Я свобідний!» А тепер ні. Нещасливі сльози мене зв’язали. Я шарпаюся то сюд, то туд і, розуміється, собі ж на страту, а не на зиск.
Ти розгнівана на мене. Се факт певний. Впрочім, скрита нота гніву звучала вже в твоїм гарячім, любовнім листі. Я чув її добре. Се був також сміх скрізь сльози. Але що ж, любцю, – ти не гнівайся, проси тільки бога (правда, ти в бога ніякого не віриш, – значить, бажай тільки щиро), щоби швидко-швидко я зовсім стратив розум, пам’ять, – мені вже недалеко до того, – щоб огненний калейдоскоп закрутився передо мною! Щастя непам’яті! Щастя забуття, коли вас діждатися?..
Ти знаєш те зілля – воно росте всюди по луках, – з котрого корінь, розварений і зажитий мірно, поволі-поволі убиває чоловіка, нищить його мускули, висушує го, як скіпу, розстроює нерви, відбирає ясність очам, притуплює мислення і вкінець зовсім убиває чоловіка? Ти знаєш тото зілля? Воно є в мене, відвар з нього, зілляний у фляшечку, стоїть у шухляді – дорога зовсім близька, тільки ті прокляті сльози лежать поперек дороги! А все-таки якось безпечніше жити, маючи близь себе такого спасителя! А фляшечка з жовтавим плином така сумирна, спокійна, зовсім не страшна!
Правда, я зачинаю діставати гумор! Читаючи повищий уступ, ти знов засмієшся. Ах, твій чаруючий сміх, чи вчую я його ще коли? Знаєш, сидячи в тюрмі, я не раз серед глухої нічної тишини чув той сміх зовсім виразно!.. Хто знає, посиджу до півночі – П[авли]к давно спить, місто втихне, – може, також і нині почую той сміх. Бо що ж, довше, чень, він не буде летіти з ґанку перед вашою хатою аж сюди! А почути – я почую, не бійся, ухо ще в мене гостре, а пізнати – твій сміх пізнаю! Ти завважала, може, що в хвилях, коли любов або яке інше глибоке чуття мене найсильніше опановує, я тоді наймилішій особі справляю біль? Се правда, – може бути, ти признала се вже давно так, як признала в страшній хвилі друга женщина, котру я після тебе (значить степень, а не час, du Eifersüchtige) найбільше любив. Слухай, розкажу тобі факт, пригідний для північної години.
Було се р. 1872, саме пополудні в суботу перед зеленими святами. Женщина, про котру бесіда, – моя мама – лежала в передсмертних муках, конаюча. Рано в суботу я сидів у школі, і мене напала страшна, ненатуральна, шалена веселість. Я сміявся без упину від 8 до 12 години. Прийшовши на станцію (в Дрогобичі), я почув, – ну, що почув, не знаю. Знаю тільки то, що був дощ, я був голоден, не їв обіду, не обзирався, тільки, почувши, що мама вмирає, як стій побіг піхотою до Нагуєвич. Я прибіг пополудні, мокрий до нитки і застав маму конаючу. Вітчим сидів під вікном і чесав вовну. Я став коло постелі, не говорячи й слова, – я тільки дрожав, ані сльозинки не капнуло з моїх очей.
Мама не могли говорити, але дивилися пильно на мене. Як виглядало тоді моє лице, не знаю. На другий день рано мама вмерли. Вночі вони ще говорили з другою жінкою (я спав), і тота жінка передала ми ось які слова: «Боже-Боже, – казали небіжка, – мій Іванцьо прибіг з Дрогобичьи, став коло мене і так сі чогось гнівно на мене дивив, так гнівно, що господи! Що я йому зробила злого?» Знаєш тепер, з яким страшним, важким чуттям вмерла моя мама? Але моя совість чиста – я тоді ще не знав тебе! Тільки ж хто знає, чи та причинка психічної муки, котру я завдав моїй мамі в послідніх хвилях її життя, не схоче страшним способом відомститися на цілім моїм житті?..
Ольдзю-Ольдзю, люба моя, єдина, бажай, щоб мені швидко зовсім помутилося в голові або щоб мені достало смілості випити жовтий плин з тої флящини, що в шухляді! Я хотів би тільки одного – умерти при тобі, стискаючи твої руки, глядячи на твоє лице! Більшого щастя не треба мені, та й годі його надіятись!
Хочеш, я розкажу тобі ще один факт про третю женщину, котру я любив і котра мене дуже-дуже любила. Вона називалася Марися. Я ще й досі нагадую її низеньку стать, веселий, дрибітливий голос, добродушне лице, – я її дуже любив. Вона також умерла, і то вмерла також з дуже прикрим чуттям зглядом мене. Вона вмерла на холеру. Кілька разів під час самої холери вона, ще здорова, просила мене: «Прийди, Іванчику, як я заслабну (тоді кождий говорив «заслабну», бо не знав «ни дня, ни часа»), аби-м тя бодай перед смертев увиділа!» Я ходив по хатах чужих людей, де вмирали, – а прийшов післанець і села, що Марися заслабла, і почав мене просити, щоби-м ішов, бо мя конче хоче видіти, – я – не знати чому – відказався, не хотів іти.
Три рази приходив післанець і просив, трохи не плакав, – ні, я не пішов та й не пішов. За четвертим разом прийшов сказати, що Марися вмерла. «Дуже, – каже, – небіжка жьилувала». Ти знаєш, які важкі ті слова! Я аж тоді почув цілу їх вагу, як є-м на другий день, побачив жалісне, болізно скривлене Марисине лице, на котрім немов пристив той жаль, який я причинив їй до послідніх, передсмертних мук!
Вона дуже-дуже мене любила! Се була моя нянька і стриєчна сестра!
Життя-життя! Пощо в тобі такі факти! І чому важкі, болізні споминки довше тривають від щасливих?..
Але пощо я тобі пишу? Ти ж гніваєшся на мене, не відпишеш мені, – а я не можу перелетіти, щоб побачитися з тобою!
Видиш, я, котрий не плакав коло вмираючої матері, тепер готов заплакати, кінчачи се письмо, готов заплакати, сам не знаючи, чого і чому, готов заплакати, коли думаю о тобі!
Як тобі живеться? Як ся там забавляєте? Чи панна Михайлина ще не закохалася де в кім? Знаєш, що? Скоро закохається в кім, то радь їй, щоб не поступала так, як ми. Адже ж ми любилися майже два роки, а ходили побіч себе, мов чужі, – а скільки я натерпівся, – проклинаю ті хвилі, котрі мали бути найкращими в. моїм житті, – вони підгризли моє серце, знищили найкращі чупя. Ми тоді аж зблизилися, як огонь почав погасати. Се наслідки політики! Вчи ж принаймі Міню ліпше користати з золотих хвиль любові!
А тепер прощай! Поцілуїв боюсь тобі засилати, бо й тобі не були б вони любі опівночі та й ще після такого глупого листа. А впрочім, що се таке паперово-атраментовий поцілуй?
Бувай здорова! Пиши, – а впрочім, як хочеш!
Іван.
До О. М. Рошкевич
14 серпня 1878 р. Львів	Львів, дня 14 серпня 1878
Кохана, дорога Ользю!
І знов мені приходиться писати до тебе вечірньою порою, коли, як сама знаєш, находить на мене звичайно якийсь сум, якась туга, – одним словом, погань, романтизм. А ще нині у мене й пора саме до того пригідна. П[авли]к виїхав на провінцію – до Коломиї, на кілька день (щоби не дивитися своїми очима, як будуть конфіскувати «Дзвона», – однако донині його не конфісковано); саме вчора (в вівторок рано) приїхав був Терлецький, а нині «предася в руці мучителям своїм» – пішов, бідолаха, відсиджувати декрет. Я сиджу сам-самісінький, виглядаю змроком через вікно на вулицю – з сусідного дому насупротів роздаються звуки фортеп’яну, і я пригадав собі тебе і тоті любі хвилі, коли ми, бувало, сиділи в четвертім покої, мало говорили, а помимо того чулися щасливими, – правда? Дуже щасливими. Я починав робитися таким розлізлим, як у попереднім листі, але, пригадавши собі, що треба до тебе писати і работати над одною критикою до «Tygodnia», я відійшов від вікна і засвітив світло. Світло проганяє всякі розлізлі думки так, як розум і наука проганяє догми і віру.
Твій лист я получив і признаю ти ся – мені задрожали руки, коли-м побачив твоє письмо. Я довго ждав того письма і думав, що ти на мене на смерть загнівалася та хочеш мені гуртом відплатити за всі «несообразности», до яких не раз пре мене моя глупа, гаряча голова. Ну, але я не вірив сам насерійо в то, щоб ти могла так загніватися на мене, і твій лист переконав мене, що о тобі плохо думати – гріх.
Але гов, що се я тебе до етики вмішав! Стій, сей час почну ругатися, почну «воздавати поділом». Що се Ви, панно Ольго, – відколи навчилися говорити компліменти, та й то ще кому? Хто Вам давав на то концесію? За якою порукою Ви пускаєте в курс таку монету? Ага, знаю! Се ми, грішні, винні! А чому ми не навчилися говорити женщинам компліментів? А то тепер маємо!
Правда, ми люди смирні, привикли більше чути, ніж говорити, дрібною монетою бідні, а то, чим другі милять довкола себе без оглядки, – у нас дорога штука. Ми, бачу, тим і до смерті будемо грішити, що не потрапимо говорити, н[а]пр., о красоті, доброті і т. д. живих женщин, як о образах або інших божих сотворіннях. Правда, в серці ми, грішні, собі можемо думати, що, н[а]пр., панна Ольга – дівчина дуже хороша і розвита фізично і духовно, що вміє бути дотепною і гризкою, що очі в неї «прелестні», чоло «чаруюче», ніс «пречудно-типічний», уста «allerliebst» і т. д. – хочете, щоби-м далі літанію читав?..
Даруй мені, кохана, се, що я іменно написав. Я ж застерігся, що хочу «ругати». По-мойому, говорити комусь о його красоті – дуже недобре, і мені бачиться, що нічо так не деморалізує чоловіка, як похвала його красі, іменно похвала такої речі, котру він не набув ні працею, ні знанням, ні нічим. Ось Славкову красоту розхвалили до тої степені, що тепер став просто бридкий. Я би й тобі не говорив ніколи чогось подібного, якби-м не знав, що ти надто чесна і розумна до якої-небудь деморалізації.
Та цур їй, філософії компліментів! Тепер про наше звидання.
Пишеш мені, що 28 (в вівторок) я маю вечером виїхати зо Львова, а рано в середу вирушити через ліси-гори «do kraju obiecanego». Хорошо! Якби в середу не мож про сльоту, то я буду ждав два-три дні в Долині. Тільки щодо місця звидання замічу тільки, що ліпше би було на Грабівській дорозі межи лісами, бо мені через Грабів з Долини ліпше йти. Так же ви й зробіть і вийдіть туди.
Пам’ятай, що ти понаобіцювала мені з півтори копи поцілуїв! Cyce-Христе, то буде празник! Надіюся, що й панна Міня не відмовить мені бодай одного мізерненького поцілуя, – адже тепер, яко особа солідна, «z zapewnionym losem», не потребує боятися того страхопуда «nie wypada», котрий видуманий тільки для молодих пансіонерок! Жаль тільки, що панна Міня готова віддати руку якомусь там старому, лисому чи глупому! Я думав, що й вона познакомиться з яким-де соціалістом, най уже з роду не виходять.
Ах, якими-то чарівними красками малювали ми собі не раз з П-ком будуще життя на селі. Збереться нас кількох (П-к, я, Бандрівський, Полянський, Олеськів, Білецький, Озаркевичі, Дідицький, Мох, ще деякі), поженимося, закупимо на зложені гроші хороший кусень грунту і обширний фольварок і почнем господарити. Літом мужчини працюють з християнами в полі, жінки в городі та саду, а зимою студії, література, в разі потреби парами за чергою переносяться на якийсь час до Львова. Розуміється, Міню також втягали ми в тоту щасливу фамілію, так само Анну Павликівну. Чи буде що з того, хто знає! Прежде всього треба грошей, а за них-то іменно дуже трудно. Але все-таки шкода би була, якби Міня вийшла замуж за якого-небудь стовпа Русі абощо.
Ідучи до Долини, хтів би-м ще побачитися з Петриком Шанковським, котрий здав власне матуру. Для того може бути, що виїду зі Львова вчасніше. Я вислав «Дзвін» на ім’я Олеськова. Думаю, що, прочитавши «Вісті з Галичини», будеш знати, в який спосіб писати для нас кореспонденції. Розуміється, о чім писати – се вже ваша річ, найліпше, якби-сте позаписували слово в слово оповідання деяких жінок про власне життя (Анни або др.), так само про господарювання їх, про бійки, одним словом, про тисячні дрібні факти щоденного сільського життя. Записуйте, кілько мож, власними словами оповідаючих і все, без розбору, – най вам ніякий факт не видається пустим або маловажним: іменно не раз найменший факт, найменша фраза може бути цінним матеріалом до психології і судження о речах у люду.
Щодо статистичної табелі, то думаю, що вона сама собою досить ясна. Над кождою рубрикою є питання, на котре треба відповісти цифрою, напримір, скільки душ в селі? Заглянути до метрики і зрахувати. Впрочім, се ліпше потраплять зробити хлопці. Крім того, як будемо бачитися, я скажу вам, котрі питання особливо важні і цікаві для нас і за котрими вже треба розпитувати по селі. Як котра дата буде не повна або тільки в приближенні подана, то треба й се занотувати.
Натепер, однако, головна річ кореспонденції – факти. Передовсім просив би-м о слідуючі речі:
1) Докладне оповідання про лолинську школу і лолинських професорів – се, може би, записав Олеськів, аби розпитав де в якого селянина.
2) Відпис таткових рахунків приходу і розходу – цілу книжечку. О яку там компрометацію не маєте що боятися, бо все ж таки ти Рошкевича донька, а я тебе люблю і не подам ім’я Рошкевича на поруганіє. Рахунки публікуються яко факт без назви осіб і місця, а певна річ, що ніхто не стане доправдуватися, бо се потягло би за собою не висказання імен, за котрі ручить редакція, а тільки скомпрометування того, хто би нам що-небудь закидував. Там тільки ми друкуємо імена, де кореспонденти самі того хотять.
3) Обширнішу хроніку сільських випадків в Лолині – на ню зложитеся ви обі з Мінею. Там можуть бути різні розмови, оповідання про життя і т. д., щось подібного до Анниної хроніки «Мої й людські гріхи». Знаєш, се прехороша річ, а місцями навіть глибоко патетична. А спосіб писання чисто жіночий: логіка в кут, наглі скоки з факту на факт, а все навіяне якимось дивним духом, котрого й означити годі.
Ах, я й забув, що ти заздрісна, та хвалю перед тобою Аннину хроніку. Заздрісним людям усе – одна пісня! Ти хвали літературний твір, вони скажуть – є, то любов крізь слова промелькує! Не бійся, на щастя, не так воно! Від похвали літературної до любові далеко!
Ха-ха-ха! Але то десь твоя заздрість росла вгору, якесь читала в попереднім листі про «тоту женщину», що мене так любила, – про бідну, нещасливу Марисю Франко! Я навмисне замаскував початок, знаючи, що кінець аж надто тя розчарує, а тим самим трошки й улічить, обіллє холодною водою.
Але що як що, а уступ о сльозах ти, відай, не порозуміла. Закидаєш мені, що я ніби жалуюся на ті сльози, що вони мене в’яжуть. Воно так, але цілий тон листа, удано патетичний, говорить, що я іменно вдячний тобі за ті сльози, що се одна з найкращих пам’яток нашої любви, що ті сльози прив’язали мене до життя і до тебе! А ти ще жалуєшся, говориш, що «я не хотіла і не хочу тебе в’язати»! А се по-якому? Хіба ж ми не зв’язані, хіба не залежимо одно від другого, хіба, як що лучиться одному – і друге не терпить? Любов же ж недурно назвали путами! Ніщо того й відпиратися, тільки треба о то дбати, щоб ті пута не стали твердими сирівцевими шнурами, що проїдають тіло, а тільки приємним, хоть і сильним вузлом, що в’яже двоє людей, щоб вкупі надати їм більше сили до спільної праці.
У нас у Львові погань. Нашого коханого приятеля Лімановського виганяють з Австрії. Се чисте свинство. Бідний чоловік! Згризся, хоть і не показує того по собі, а пані Лімановська то трохи не плаче!
Ту[т] ві Львові нема тепер нікогісінько знакомого Не раз цілий (день) слова до нікого не говориш, окрім у друкарні. Погано, навіть робота голови не береться.
Вже пізно, час кінчити се письмо. І чим би то скінчити? Хтів би я виповісти тобі короткими, поетичними словами свою любов, свою тугу за тобою, свої бажання – все, чим серце повне, та що ж, коли се такі речі, на котрі ще слів не повинаходжено, котрі говоряться очима до очей, груддю до груді, але не словами! А швидко прийде час і на таку розмову. Тепер поки що прощай, серденько!
Іван.
Твій суд о «Une page d’amour» зовсім східний з моїм. Читаю власне в польськім переводі і дивуюся, чи се той сам Золя, що так чудно описав абата Муре та Єжена Ругона? Приходжу до того переконання, що він, неборака, заки напише всіх 20 томів про тих варіятів, то й сам візьме та зваріює. «L’Assommoir» переводи; є надія, що з початком слід[уючого] року почнем друкувати Золя, і то нараз кілька куснів. У «Отеч[ественных] зап[исках]», котрі я передав О[лесько]вим, є прехороша повість Едмона Гонкура «La fille Elisa», котру тобі рекомендую добре прочитати.
Як приїду, то надіюсь, що привезу ти деякі хороші книжки. Я сам, попри інші роботи, переводжу велику поему Гейне «Німеччина», котра належить до найкращих творів німецької і всесвітньої поезії і відзначується дуже оригінальними думками. Та, впрочім, ніщо й говорити, ти її читала. Видаємо тепер маленьку брошурку про «нову віру (штунду), на Україні», котра, чень, зробить трохи руху і між галицьким людом і галицькою інтелігенцією. Скоро вийде (десь позавтра), то пришлю й вам.
Читайте, сходіться з людьми сільськими, студіюйте типи, записуйте оповідання і поєдинчі фрази – се вам усім на добраніч, а тобі сердечне: до звидання!
До Я. М. Рошкевича
20 серпня 1878 р. Львів	Львів, дня 20 серп[ня] 1878
Коханий!
Стосунки покерували так, що я можу виїхати зі Львова швидше, ніж писав попередньо. Нині, вівторок, полуднє, власне получив лист з Л[олина]. Мій лист буде там завтра вечером, а в четвер вечером, як буде погода, я виїду. Прошу тя донести о тім звісній особі – щодо місця згода. Якби не було погоди (а тут щось заноситься на дощ), то виїду пізніше, на всякий спосіб що день зрана йдіть на гриби.
Твій Іван.
До М. П. Драгоманова
21 серпня 1878 р. Львів	Львів, 21 [серпня] 1878
Дорогий добродію!
П[авли]к пішов сидіти на 3 місяці. Просив написати Вам від себе, що Ви дарма гніваєтесь про неприсилку «Гром[ади]», позаяк він, не битий в книгарськім ділі, не знав, що Жорж не вишле без того, щоб аж відси його книгарня допоминалась, а думав, що Ви будете могли йому сказати вислати по даному адресу. Впрочім, і другий сук, книгарня тутешня ні одна не хоче замовляти на своюруч примірників, візьмім 100 чи 50, – а береться тільки спровадити stricte те, що хто замовить. Але, по-моєму, се не біда, і гніватися тут ні о що. «Гром[ада]» і так покупателів так багато тепер (під час ферій) не найшла б, і загалом багато їх не найде. Прошу тому прислати на мої руки прим[ірників] 5, не більш, а як розійдуться тоті, то зажадати мож буде більше. Тільки, друге діло, покупателі будуть переважно студенти, голота, – так чи не мож би для них знизити ціну? Тільки в тім ділі.
Ми тут після «Дзвона», котрого вислав Вам 10 прим., видали брошурку, котру оце посилаю. Помимо того, що се перевід з «От[ечественных] зап[исок]», поліція саме нині її сконфіскувала. Якби Вам понадобилось більше, то вишлю відтак, скоро все уляжеться. Чи получили Хмельницького? «Дзвона», на диво, досі (2 тижні по виході) не чіпали, хоч учора була a fulminante денунціація в «Dzienniku Polskim». Я дав що трохи в книгарню. Коли є у Вас Цвітк[овський], то най буде ласкав написати мені деякі адреси в Укр[аїну], по котрих би я міг вислати «Нову віру». Може б, штундистам? «Март[овское] движ[ение]» робиться, шлю Вам початок.
Щодо «Дрібної бібліотеки» і Іванова Ви дармо гніваєтесь, хоть і маєте подекуди рехт. Діло в тім, що Іванов був переведений і надрукований ще торік і мав піти до «Друга», а тепер тільки змінено перший і послідній лист, за друк заплатив «Кружок», так що Іванов властиво стоїть нам тільки 2 р[инських] 40 кр[ейцерів]. Друге те, що на Іванова і Ерк[мана]-Шатр[іана] складають гроші студенти, – значить, мусили ми лишити їм у всьому повну волю, і самі вони рішили спочатку друкувати дещо етимологічною правоп[иссю], щоб могли йти на провінцію, де ще багато людей диких, котрі бояться нашої фонетики. Однако ми застерегли собі, що ми дамо до тої бібліотеки, – аби була наша правопись. Що видавці не зовсім помилились, доказує те, що Іванова за три тижні розійшлось прим[ірників] 300. Правда, друга причина тому могла бути й в тій загальній посусі на книжкові новості, яка тепер зайшла в Галичині. Я не знаю, чи не видрукувати би дещо жаркенького з Гейне? До другого зошита «Дрібн[ої] біб[ліотек]и» я би думав дати Писарєва «Пчоли», тільки не можу роздобути тексту, окрім сербського. Писано, правда, що є перевід німецький, але через книгарню я не міг його добути. Може б, Ви де напитали.
На другий рік, якби спосіб, могли б ми взятись видавати Золя «Ругон-Маккар», бодай деякі кусні. Перший і другий том уже майже готові, «L’Assommoire» переводиться, «Abbé Mouret» також може бути швидко готов.
Ви писали, що могли б прислати трохи грошей. Якби так, то прошу, – може, буде й узникам (П[авли]кові та Остапові) дещо треба, хоть оба вони потрохи грошей забрали з собою, – а якби ні, то мож би повернути на друк.
Пишіть що-небудь! Чи статті ніякої, бодай коротенької від Вас не надіятись? Ми б хотіли ще сього року видати одну книжку, щоб завершити том. Титуловий лист треба буде надрукувати деінде, абощо.
Адресуйте: Joh[ann] Fr[anko], Kleinowskagasse, N 4, 3-er St[ock].
Ваш Ів.
До О. М. Рошкевич
Кін. серпня 1878 р. Львів	Львів, дня – бог знає котрого, а властиво ночі о 4 годині
Кохана Ользю, серце моє!
Саме що приїхав вечером до Львова, а тепер уже світає, а я ще не лягав спати. Правда, лежав я майже цілу дорогу в вагоні, але не спав ні цяти. Зводжу власне докупи словарчик – тоті матеріали, що в нас є поназбирувані на свистках. Ще в Долині в суботу рано читав твої ладканки, і ти не повіриш, як вони ми сподобалися. Що я кажу – сподобалися! Ще відколи слухаю та читаю народні пісні – вони ніколи не зробили на мене такого глибокого враження. Се, певно, тому, що перший раз лучається мені бачити одну групу пісень в цілості, і то ще в такій повній і багатій.
Але кілько там пречудних образів попри дикій і напіввиробленій формі, кілько чуття, кілько геніальних порівнянь, кілько глибоко старинних споминок та окрушин, становлячих цінний матеріал соціологічний, етнологічний і язиковий. А кілько здорових, ясних і правдиво людських поглядів на життя! З якою теплотою оспівана доля женщини перед шлюбом і по шлюбі! Якими широкими чертами змальований стан народу, бувший колись у глибокій старині! Мені слів не стає на похвалу тої епопеї селянського життя.
Скоро буде мож, я видам ладканки осібною книжкою (кілька слів тре буде опустити прокураторії, мораль стрегущої, ради) – і, думаю, позволиш підписати своє ім’я вповні. Те видання не зробить тобі встиду. Слова, як можеш, збирай далі, звертай більш уваги на фрази, т. є. на цілі положення, котрі чим-небудь замітці, – їх записуй цілковито, се цінний матеріал язиковий.
А знаєш, нинішнього вечора я переглянув збірник ладканок Чубинського – огромна книга, є ладканок самих около 2 000, а дуже мало подібних до лолинських. Чуб[инсько]го збірника годі читати – за широкістю і повторюванням тих самих мотивів не робить цільного враження.
Коли-м, приїхавши сюди, увійшов до тої камениці, де живу, то сторож, відчиняючи браму, набалакав мені, що «було-ді ту з поліції левізори, питали за вами, чекали-чекали, далі післали за ковалем, відбили двері, шукали, перевертали, позабирали щось», – одним словом нагнав ми страху. Приходжу до хати, свічу, а тут все собі якнайспокійніше лежить в такім самім анархічнім неладі, як-єм лишив. Ну, я й засміявся.
А тепер до нашого діла!
Я в Долині ночував у іншого жида і пізнати не пізнав мене ніхто, окрім їдного професора, котрий колись бачив мене на Лол[ині], але не знав, що я за один, ані як ся називаю. Але я му в живі очі виперся всякого соучастія з Лолином, кажучи, що я родом з Тернопільського і в тих околицях перший раз, що називаюся Косовський і що я учитель при виділовій школі у Львові. Сесь послідній аргумент нагнав йому резон до голови, бо все проче слухав недовірливо. А то він, неборака, їхав власне до Львова здавати іспит і, певно, погадав собі: «Ну, тепер я заліз – ще на поріг не став, а вже пошпотався і, розуміється, відразу bardzo mi było przyjemnie pana dobrodzieja poznać». Загалом фігурка того бідного просвітителя «мас темних» зробила на мене досить прикре враження. Я його питаю о школі – він відповідає о своїм господарстві; я заговорив про пісні народні – він почав мені співати щось такого чудацького – одна строфка по-руськи, друга по-польськи, але так хитро уложено, що він міг, не зупиняючись, співати навиворіть, то є руські строфки по-польськи, а польські по-руськи, – і се, після його слів, мала бути «najmodniejsza piosenka».
Я му сказав, вислухавши, що се просто глупость і нескладиця, і об’яснив, що се такого пісні народні, – неборак навіть не знав, що між простими хлопами є якісь пісні і що тоті пісні можуть когось зацікавити!
Що в тебе чувати? Чи вдалося вам щасливо уйти «стерегущих вас»? Напиши швиденько, передай лист через від’їжджаючих. З книжок передай ось які: Шекспіра (другий том пришлю деяк – не приніс-єм, бо не оправлений), Гомера, Жан Поля і що там ще й з торішніх поперечитуваних і тобі непотрібних.
Як будеш могла, пиши до мене частенько, адресуй на poste restante під літерами А. В. С. 8, се значить, замість усякої назви тільки тоті літери і Lwów, poste restante, – я під тим знаком і відберу. Се, бачиться мені, найліпше, бо не компрометує тебе, – до кого пишеш. Як би-с мала куди-небудь виїжджати, то на всякий спосіб напиши, – чень, будем могли побачитися. Може, й я буду міг написати часом дещо до тебе таким способом, що хочу на татково ім’я або на мамцино висилати «Tydzień», – ну, а в середині попідзначувати літери крапками. Якби те вдалося, то кождого тижня могла би-с мати від мене вість, і то найбезпечнішою у світі дорогою.
Тут учора поарештували якихось багато інтелігентників – банкових спекулянтів, але се мені ні по чому. Прокураторія конфіскує газет множество; нехай собі!
О чім тобі ще писати? Чи о тім, що після нашої стрічі любов моя вдесятеро зміцніла і що тепер прибуло мені свіжих сил до дальшої праці? Чи отім, що рівночасно получив я страшенний катар, котрий крутить мені в носі, мов свердликом? Чи о тім, що я цілу дорогу, лежачи на лавці і товчучи головою о дошку (проклята залізниця зі своїм туркотом), співав собі на нуту «Du hast Diamanten und Perlen» пісеньку, уложену поволі під час самого співу на взір гейнівських «благоглупостей», пісеньку, котру, яко corpus delicti, посилаю тобі, бо тут мені вона однако не потрібна.
Ах, коб то я був музикантом,
І тоном рядити умів,
То я б твої сльози перлові
На музику всі перевів.
Слова твої, серце кохане,
То був би сумний полонез,
А тьохкання серця – шнельполька.
Що бурею тактів іллєсь.
А погляд очей твоїх ясних
То був би кадриль чарівний,
Твої ж поцілуї гарячі –
То вальцер безумно шумний!
Та що ж, я не музик, не вмію
Творити чудних образів,
Лиш знаю, що ми цілувались
Серед ялівцевих корчів.
Правда, кумедна пісня! Мені й не хочеться її переробляти, добре, що й так затямив, не сплячи всю ніч. А тобі вона, може, часом нагадає того, в котрого голові ти вже так багато наробила революцій та переворотів і котрий тебе в додатку щиро-щиро цілує.
Прощай, серденько! Чи доведеться нам побачити[ся]? Коли, де, як? Але я маю надію, я спокійний. А се таки проклято велика і цікава штука на світі – ті женщини, бігме! Твої усточка, люба моя!
Твій Іван.
Мушу висилати лист швидко і не можу довідатися наразі, коли поправка. Скоро довідаюсь – напишу. Прощай!
До О. М. Рошкевич
20 вересня 1878 р. Львів	
Дорога, кохана Олю!
Ну, хороші ми, мужчини! Коли о то йде, щоб другому зробити яку-небудь, хоч і невеличку, приємність, то у нас все тисячні якісь перешкоди, обставини, чортзна-що, і все воно так складається, що нібито не наша вина, аби тільки не зроблено було, що треба і в час! А коли о то йде, щоб нам хто зробив щось доброго, то нетерпеливимося, ходимо, мов приголомшені, ждемо й ще готові гніватись, коли добро опізнюється. Таке саме й зо мною. Тих дві неділі по приїзді О[лесько]ва і я ждав ще одного листа від тебе, а сам боявся писати на Славкове ім’я, щоб хто не перехопив листа.
Але ось Славко приїхав і привіз мені твоє любе, сердечне письмо, котре живо і ярко відкликало в моїм серці і тебе, і твою щиру любов, – а ось уже більше як тиждень минув, а ти ще ждеш надарма моєї відповіді. Правда, не моя в тім вина, і ти можеш собі подумати, який я був лихий на Славка, що на такий довгий час поїхав до Олеськова, – але все ж таки, коли собі погадаю, як ти там у своїй пустині нетерпеливо вижидаєш його приїзду і кілько при тім натерпишся, то й сам не знаю, що з собою зробити. Але що ж, се все нічого не поможе – ссе мусить іти своєю природною стежкою, будь воно приємне для нас або й ні. Однако, щоби чим-небудь надгородити тобі таке довге ожидания, хочу написати обширно про своє життя і загалом про все, що тебе може обходити.
Правда, так дуже нового нічо не можу тобі сказати, бо що ж можуть бути за новини в такім житті, як моє, де день, до дня подібний, плине незначно, а швидко серед праці, читання, біганини. Внішні обставини, значить, остаються більше-менше незмінні, а змінюватися може тільки другий елемент – думки, плани, погляди.
Власне приходить мені на думку, що мої листи до тебе, якби їх звів докупи і прочитав одним тягом, представили би дуже чудацьку цілість. З одного боку, нудна одностайність фактів і обставин, а з другого – аж надто велика змінчивість планів, намірів, предпринять, котрим, бачиться, завчасу судилось остатися мертворожденними дітьми фантазії, а не переходити в тіло і кров. Я знаю, що сеся послідня проява мого темпераменту тобі не подобається (я не раз у твоїм голосі чув ніжну іронію при споминках о подібних планах), і переконаний твердо, що в тім зовсім твоя правда, тому ж і не хочу тобі за те робити найменшого закиду.
Противно, я й сам після довгої і мучачої аналізи власного темпераменту дійшов до того, що сесі плани та думки дійсно не мають реальної підстави; але дальша аналіза показала мені, що 1) вони конечний виплив іменно того одностайного на вні, а більше сидячого спекулятивного життя, в котрім думка мусить сповнювати ширшу діяльність, ніж тіло, і 2) що ті плани, так змінчиві і несталі, свідчать, однако, о тім, що я ще зовсім не стратив надії на будучність, що можу ще оглядатися, розважувати, що, значить, не кидаюся насліпо до незвісної цілі, як се думає о нас, соціалістах, багато людей з нащої ніби інтелігенції.
Приходжу тепер до найважнішої часті мого письма. Хочу іменно коротенько розібрати і показати тобі саму суть моїх переконань, головну пружину моєї теперішньої і будущої діяльності. До сього склонює мене багато причин, а найважніші ось які дві:
1) Вже звиш півтора року минуло, як ми були довший час разом і мали спосібність ділитися своїми думками і переконаннями. Від того часу багато дечого змінилося у нас обоїх, тож час тепер наново розібрати все докладно, розглянути совісно, наскільки годяться наші переконання, щоб на будуще уникнути заводів і неприятностей. Правду сказавши, і давніше, будучи ще разом, ми дуже мало говорили о тих предметах і багато важких питань закривала нам з-перед очей особиста симпатія: ми любили, а не філософували, були щасливі самі собою і забували о внішнім світі і важкій боротьбі, котра нас ждала.
Внішній світ і боротьба аж надто швидко збудили нас із щасливого короткого сну, пригадали нам, що ми ще не в соціалістичній державі, де свобідно і весело, а серед теперішніх, жидівсько-конституційних порядків. Чи добре, чи зле се було, що так швидко збуджено нас із щасливого сну, – сього не буду розбирати. Факт стався, і факт, думаю, не пройшов дарма, а в твоїм і моїм умі полишав глибокі сліди. Ми дозріли серед тяжких проб і можемо тепер далеко сміліше і певніше аналізувати свої переконання, абстрагуючи від них личну любов і симпатію. Се перша причина.
2) Кілька разів чув я від тебе слова: покинь тоту роботу, віддайся мені, старайся наперед злучитися зо мною, а тоді вже побачимо, що далі робити. Ти не знаєш, скільки важкої боротьби причинили мені тоті слова, і, безперечно, були вони причиною не одного разячого дисонансу в моїх листах, до тебе писаних. Думка, що я для тебе мав би покинути своє переконання, видавалася мені такою дикою, негідною тебе і мене, що не раз бували хвилі (в тюрмі), коли я насилу відганяв від себе твій образ. Даруй мені, моє серденько, що се так було, – але ти видиш, я хочу тобі сказати всю правду, будь вона хоч і яка важка. Впрочім, будь певна, що тепер такий гнів на тебе так далекий від мене, як небо (неіснуюче) від землі.
Тепер я побачив, що ті слова твої могли бути не випливом егоїстичної буржуазної любові, котра, крім свого щастя, не хоче нічого бачити, ні знати, – а що вони радше були випливом надто великої старанності о моє власне добро – я знаю се і тим сильніше люблю тя за те. Але тим сміліше можу тепер сказати, що як колись ми будем жити разом (а я вірю твердо, що ми будем жити разом), а ти, приміром, почнеш знов в’язати моє переконання і здержувати мене від зроблення того, що ми велить робити совість, то я перестану тебе любити, покину тебе, не питаючи на жодні побічні згляди. Для того, думаю, тим потрібніше тепер прояснити нам обопільно свої переконання бодай в найзагальніших чертах, і то у всіх головних питаннях.
Головні питання, від котрих може в данім разі залежати сякий або такий поворот у нашім житті, се питання 1) економічні, 2) політичні, 3) релігійні, 4) соціологічні, 5) властиво практичні, т. є. тикаючі щоденної нашої діяльності.
Я хочу тобі тут коротенько подати розбір тих питань і, так сказати, моє profession de foi в кожнім із них.
1) Я переконаний, що економічний стан народу – се головна підстава цілого його життя, розвою, поступу. Коли стан економічний плохий, то говорити про поступ, науку – пуста балаканка. Я переконаний, що теперішній економічний стан усіх народів культурних дуже плохий у многих зглядах, а найбільше задля нерівності маєткової і задля різкого розділення на касту багатих, котрі виключно користуються добутками науки і культури, і касту бідних, котрих кожний новий поступ тільки глибше притискає.
Такий стан економічний не є вічний і незмінний. Він повстав з бігом історичного розвитку і так само мусить упасти, зробити місце другому, досконалішому, справедливішому, більше людському. Я переконаний, що велика, всесвітня революція поволі рознесе теперішній порядок, а настановить новий. Під словом «всесвітня революція» я не розумію всесвітній бунт бідних проти багатих, всесвітню різанину; се можуть під революцією розуміти тільки всесвітні рутенці, плосколоби та поліцаї, котрі не знають, що, н[а]пр., винаходка парових машин, телеграфів, фонографів, мікрофонів, електричних машин і т. д. спроваджує в світі, хто знає, чи не більшу революцію, ніж ціла кривава французька революція.
Я розумію під революцією іменно цілий великий ряд таких культурних, наукових і політичних фактів, будь вони криваві або й зовсім ні, котрі змінюють всі дотогочасні поняття і основу і цілий розвиток якогось народу повертають на зовсім іншу дорогу. Хто затим говорить о «будущій соціальній революції», той дає собі свідоцтво бідності, показуючи, що не розуміє поняття революції. Соціальна революція зачалася вже відтоді, відколи французька революція дала панування капіталістам, видерши його родовій шляхті.
Від першої хвилі свого панування борються капіталісти з тою новою революцією, проти котрої бліднуть усі факти і бої, які досі бачила історія. Але вони борються з нею так, як той чорт з богом у Гете «Фаусті», котрий все злого хоче, а все добре творить; так само й капіталісти помимо своєї затятості кожним своїм словом, ділом, поступом допомагають тільки осущенню діла тої великої революції. Що капіталістична революція 1789 відбулася так криваво – причина тому не в тім, щоб кожна революція мусила така бути, а в тім, що тиранія пануючих шляхти і попів не позволяла ши-рення освіти, котра одна могла злагодити страшний вибух, коли тим часом другі причини: бідність, здирство і т.д. – приспішили той вибух.
Я переконаний, що послідній акт великої революції соціальної буде остільки лагідніший, а тим самим розумніше і глибше переведений, оскільки освіта і наука зможе прояснити масам робочого народу ціль і способи цілого діла. Відси випливає проста задача для кожного, хто пізнає і прийме цілою душею тоту думку: старатися ширенням здорових і правдивих понять о злагодженпя послідньої революційної кризи. Як буде виглядати будущий лад суспільний – сього не мож нині сказати, і воно, впрочім, нічо не становить.
Наука виказує тільки одну головну засаду: капітал продуктивний, т. є. земля, машини і всі прилади до праці, сирий матеріал і фабрики мають бути спільною, громадською власністю. Громади стоять до себе в стислім, дружнім (федеративнім) стосунку, кожна вибирає собі заряд, котрий порядкує її господарські діла. Плоди праці належаться вповні робітникові. Се головні, основні ідеї, узнані теперішньою економічною наукою за ціль, до котрої повинна йти поволі економічна реформа. На тім кінчу начерк економічних понять. Якби тобі що було неясно або неповне, то напиши, а мені буде дуже приємно пояснити тобі, що треба, – а особливо дуже мене то втішить, коли побачу, що ти думаєш над тими поняттями, аналізуєш їх.
Я, правда, повинен би був уже давно післати тобі яку економічну книжку для докладнішої інформації, але що ж, коли-бо наука економії (господарки народної), хоч, безперечно, найважніша з усіх наук, досі ще зовсім не оброблена так, як би того бажалося, а найкращі книжки економічні, які досі вийшли (Marx, «Kapital», Schäffle, «Bau und Leben des sozialen Körpers» і др.), писані так тяжко й незрозуміло, що зовсім неприготованому читати і понімати їх – чиста неможливість. А найліпше приготування до їх читання і понімання се, по-моєму, власне думання над економічними питаннями. Впрочім, посилаю тобі тепер Becker’a історію революції 1789 і № «Zukunft», історію змови Вabeuf’a, щоби-с побачила перші початки панування капіталу і перші самосвідомі кроки соціальної революції.
2) Розбір питань політичних я зроблю якнайкоротшим. Питання політичні мають тільки при теперішнім ладі велике значення, і то лиш остільки, оскільки тикають чисто економічних сторін народного життя, напр., податки, рекрутчина, війни і т. д. При соціалістичнім ладі, де всякі другі питання підпорядковані будуть питанням економічно-культурним, питання політичні, само собою розуміється, стратять твелику часть своєї ваги.
Замість податків теперішніх, ішла би в будущім ладі якась часть спільного, громадського продукту на спільні (межигромадські, крайові, народні) діла, напр., вищі школи, музеї, наукові предприняття, межинародний заряд. Замість стоячих військ уорганізувала б ся обивательська міліція, котра в разі нападу яких диких орд могла б стати в кожній хвилі до оборони свого краю. Народи культурні вступають з собою в вічну федерацію, а всякі можливі їх звади залагоджує межинародний виборний суд. Всякі класові привілеї і нерівності щезають: єдине джерело заслуги становить більша спосібність і більша для громади корисна праця. Я переконаний, що при такім ладі зможуть далеко скорше і свобідніше розвиватися поєдинчі народності і що, значить, соціалістичний лад зовсім не противний національному розвиткові.
Се мої думки про політичний лад на будуще. Але при теперішніх порядках питання політичні виглядають зовсім інакше і вимагають від соціалістів такого програму ділання, котрий би міг їм і тепер з’єднати вагу в державі і міг загарантувати супокійне ширення їх переконань і заразом систематичне вводження в життя таких реформ, котрі би приготовували оконечний, спокійний перехід до нового ладу. Способи до того ось які:
a) зав’язання оскільки мож сильної, організованої, явної партії соціалістичної, котра би, користаючи з теперішніх конституційних установ, вводила своїх послів до сейму;
b) переведення загального, безпосереднього голосування при виборах до сейму;
c) державний кредит для нижчих клас робучих і організація робітницьких спілок, котрі би могли стати предпринимателями державних робіт (будування залізниць, пароходів і др.) замість теперішніх спілок акційних;
d) повільна експропріація (вивлащення) більших фабрик, посілостей, домів по містах, т. є. переведення їх з приватних рук у руки громадські або державні і винаймування робітникам або робітницьким спілкам по низьких, означених цінах. Се реформи, до котрих повинна йти теперішня внутрішня політика і котрі дійсно поволі заводять у себе найпередовіші народи: Англія, Америка, Франція.
Думаю, що се вистачить тобі до ясного поняття мого політичного програму. Я не кажу, щоб такий програм був легкий до сповнення або щоб ми могли побачити швидко його сповнення, – кажу тільки, що се тота далека ціль, котру все і всюди, при кожнім поступі мусимо мати на оці.
3) Приходжу до третьої, в нашім часі, може, найдразливішої групи питань, а іменно релігії. Ти сама легко піймеш, що для нас, соціалістів (думаю, що можу і тебе обняти тою назвою), питання се іменно найменше дразливе. Соціалізм же основується на неограниченій свободі личності під зглядом переконань, – значить, не може ж видавати війни релігійним переконанням, не може на силу відбирати їх нікому, коли вони кому дорогі або святі. Але, з другого боку, та сама свобода і толеранція вкладає на соціалістів і другі обов’язки, а іменно:
а) щезає всяке поняття релігії державної; узнаючи одну релігію як пануючу, тим самим ограничується, принижує другі. Те саме веде за собою і другу консеквенцію,
б) релігійні корпорації (церкви, парохії, дієцезії) не можуть мати характеру публічного, урядового; служителі церкви, попи, біскупи, не можуть побирати пенсій з публічного скарбу, а мусять жити або з власної праці, як усі другі обивателі, або з добровільних датків своїх вірних;
ц) з публічного виховання наука релігії виключається або, в крайнім разі, толерується яко надобов’язковий предмет у вищих класах (тоді, коли молодий чоловік спосібний розуміти всяку філософію).
Се мої думки о загалі. А спеціально щодо моєї особи ти знаєш мої задивлювання на релігію, і про них тепер не буду говорити, щоб не затягати надто завдовжки сього письма. Додам тільки те, що як у всякім іншім згляді, так і в релігійнім я не думаю мовчати і таїти своє переконання, обзираючись на побічні обставини, на крики поліції, духовенства і пр. Правда над усе!
4) Лишаючи питання релігійні, яко найменше спорні, набоці, переходжу до дальшої, для нас, молодих людей, найважнішої або, властиво, найцікавішої групи питань – соціологічних, се значить, питань, розбираючих форми спільного життя людей, розвитку, виховання і т. д. Для легшого перегляду розділю сю групу на кілька менших і розповім по черзі свої погляди 1) на подружжя, 2) на виховання дітей, 3) на обопільне становище мужчини і женщини.
Сесі три питання не становлять ще цілості сеї групи, але вони в ній найважніші, як се дуже легко вирозуміти, бо сяке або таке їх рішення надає сякий або такий вид цілому суспільному життю: роблять його або безконечною мукою, або свобідним, веселим і щасливим в собі помимо боротьби і невзгод навні. Подружжя, після моєї думки, треба все вважати з двох зглядів: яко акт релігійний, формальний, але при теперішніх обставинах посередньо досить важний, і яко акт соціологічний, означаючий сполучення двох людей спільною волею і симпатією до спільної, обоїм любої праці. Розуміється само собою, що другий пункт далеко важніший від першого, а його маловаження страшно мститься на теперішній суспільності.
Тепер починається вже реформа на тім полі, хоть дуже слаба. Держава сама поволі переносить пункт тяжкості з формальної, релігійної сторони на властиву, живу, соціологічну сторону, позволяючи розводи і цивільні шлюби. Однако розводи і цивільні шлюби, по-моєму, тільки посередні кроки, ведучі до дальших реформ подружжя, а мале їх практикування свідчить, що стежка ся не зовсім властива.
Перша річ – подружжя, яко акт соціологічний, повинно бути під публічною, державною контроллю а зовсім вийти з-під релігійної опіки. Як воно уладиться в будущім порядку, тяжко знати. Для нас головне діло – розважити добре всі тоті обставини, при котрих і серед нинішнього стану можна жити щасливо (в моральнім згляді) і, стаючи мужем і жоною, не переставати бути свобідними людьми.
Вже з вищесказаного мож легко вирозуміти, о що найбільше ходить. Треба, щоб обоє ті люди, що лучаться з собою, були оскільки мож належито розвинені, щоби їх темпераменти були згідні і любов настільки сильна, щоб не щезала за першим-ліпшим прозаїчним, щоденним випадком: треба любові здорової, органічної, котра, не ідеалізуючи любимий предмет, не строячи го в небувалі прикраси, розпадається при першім дотику дійсного життя. Любов правдива може повстати у чоловіка здорово і нормально розвиненого, вона спокійна, чиста, похожа більше на щиру приязнь, на почуття своєї рівності і солідарності з коханим предметом – і така любов спосібна перетривати всякі нещастя, – бо вона одно з люблячих робить для другого конечним, природним складником життя, так як воздух, хліб, книжку, працю. Се було б одно.
А друге, що потрібно, – се високої, гуманної і чесної цілі, за котру б тото подружжя боролося спільною силою весь вік; тота боротьба одна може вічно піддержувати їх любов, бо, люблячи свою спільну ціль, мимоволі любиться і ціниться кожного, хто йде до тої самої цілі. Ти бачиш, дорога Ольдзю, що по моїм поняттям до такого щастя соціалістам дорога дуже легка, хоть зато більше для них трудності і горя в чисто матеріальних зглядах. А третій варунок щасливого подружжя при теперішніх обставинах – се обопільна свобода ділання: одно не повинно в’язати другого, повинно бути вирозуміле на всякі похибки другого, від котрих не свобідний ні один чоловік, – загалом, повинні поступати приязно і тактовно.
Переходжу до виховання дітей, речі, не менше важної від попередніх, становлячої одну з найважніших задач усякого подружжя, одну з головних основ родинного щастя. Не буду тут споминати деяких поглядів новіших і давніших учених, котрих розбір відкладаю на пізніше, коли буде до того ліпша спосібність, а подам тільки деякі мислі загальні, котрі, після моєї думки, повинні становити основу виховання дітей.
Передовсім, як ми се вже говорили усно, діти повинні швидше вчитися читати, рахувати, мислити, ніж молитись. Але наука мусить іти в парі з розвиненням тіла, до того служить не безплідна гімнастика, а праця фізична. Розуміється, о виховуванні в яких-небудь передсудах релігійних, моральних, суспільних не повинно бути й бесіди. Ті добутки, ті правди і засади, котрі нам приходиться добувати тяжким трудом, кривавою боротьбою цілого життя, для них повинні статися чимось нормальним, конечним, таким, що розуміється само собою, о чім ніщо й розправляти. Тільки таким способом мож виховати правдиво поступове і сильне покоління. Розуміється само собою, що, виховуючи дітей відмалу в поняттях розумних, поступових і научних, не треба їм затикати очей і на поняття і докази противників тих ідей, але розвивати якнайвсесторонніше їх мислення.
Переходжу тепер до третього пункту, а іменно до відносин між мужчиною і женщиною. Вже з досі сказаного легко вирозуміти, що я признаю для женщини право і обов’язок зовсім рівного розвою і становища в суспільності, як і для мужчини. Ти сама мала спосібність не раз переконатися доочне, як я відношуся до всяких церемоній і конвенієнцій, котрими обставлена зв’язь мужчини з женщиною, – так само й я переконався, що й ти не менше розумно і ліберально відносишся до всього того, що заключаемся в пустій фразі «не випадає».
Думаю, впрочім, що сесь пункт у нашім будущім житті буде нам робити найменше трудності, бо щодо мене, то вже сам мій темперамент, м’який і податливий, далекий від усякої тиранії. Одного тільки боюся, а іменно того: не раз мені лучається, живучи ближче з деякими людьми, що коли вони через яке-небудь глупе поступування стратять у мене поважання, то я стаю для них хвилями дуже прикрий, несправедливий, їдкий; те поступування пізніше болить мене самого, коли розважу все ближче, – але в даній хвилі не можу зміркуватися. Се одна з моїх найпоганіших хиб, така хиба, над котрої усуненням я працюю від кількох літ, а все надарма. Але я надіюся, що, живучи з тобою, не тільки не буду мав ніколи причини бути для тебе несправедливим і відмовити тобі свого поважання (що затруло би і моє життя, і твоє), але, що противно, твоє тактовне поступування зможе відучити мене від тої поганої хиби.
На тім кінчу своє confession de foi. Правда, я ще навів п’ятий пункт, котрий може мати вплив на наше спільне життя, ба, котрий по своїй природі мусить на нього мати дуже великий вплив, але про нього тепер ніщо говорити. Як буде час, і спосібність, і потреба, то скажу й про нього дещо.
Видиш, любочко, ти в своїм листі питаєш мене, чи не знудив мя твій лист, – псотнице! – а я отсе насеріо взявся занудити тебе і вибрав до того найліпший спосіб – наукову розправу! Ось що значить нудити! Але я думаю, що все-таки сей лист може тобі дещо трохи придатися, бо, може, з одного боку, розсіє деякі ілюзії, а з другого, скріпить твою віру в мене і в ті принципи, за котрі я хочу боротися до послідньої хвилі життя.
А знаєш, я собі одно викидаю раз у раз: чому я не можу або не вмію писати таких ніжних, теплих, сердечних листів, як ти, чому навіть такі слова і звороти не йдуть мені якось під перо? Не раз думаю, що ти готова з того виносити, що я холодний, що не люблю тебе або перестаю любити, і тота думка мучить мене ще гірше. Але ні, – правда, моя кохана Олю, ти так не думаєш? Ти знаєш, що я тебе люблю так само щиро і гаряче, як ти мене, ти знаєш, що чуття моє, чим гарячіше і глибше, тим менше може переливатися в слова, ти знаєш, що найщиріше цілується мовчачи.
Рад би-м написати тобі про моє життя, але й так уже сей лист такий довгий, що гріх навіть тягнути го довше і заповнювати пустими фразами. Перейду до важніших речей. Ти пишеш, що Славко, бачиться, не буде сього року служив у війську, а мені бачиться, що буде, – ба навіть він казав, що за тиждень приїде сюди, і то він, тато і ти! Чи се мала б бути правда, чи тільки містифікація? Впрочім, надто дуже твоїм приїздом в товаристві тата я не можу тішитися, бо знаю, що се додало би нам тільки жалю: видітися, поговорити, побути з собою ми не могли б. А впрочім, се не має зовсім значити: не приїзди! Противно! Хоть раз тебе побачити на улиці – все-таки для мене розкіш, щастя… А якби-с могла, любцю, сповнити свій план, то було би ще краще. Як поїдеш до Іваниківки, напиши ми – я готов приїхати до Станіслава, щоб бодай здалека часом бачити тебе.
І ще одно діло – щодо переписки. Чи не можна би посилати до тебе листи «poste restante» до Велдіжа або до Долини? Се мож зробити так, що на кожнім листі будуть інші цифри – се значить, н[а]пр., я пишу тепер лист і подаю адрес, під яким напишу слідуючий, в слідуючім подаю адрес дальшого і т. д. Так само й ти, пишучи до мене. Найліпше класти на конверті які-небудь цифри, літери або знаки, бо се не звертає уваги.
Вже пізно. Славко збирається додому, пакує, що може. Кінчу й я і посилаю тобі сердечне добраніч і гарячий поцілуй «в самую точку». Прощай, любочко, до звидання!
Ага, ще пару слів. Посилаю ти другий том Шекспіра, історію комуни, філософічну статтю Чернишевського, Beckera і «Zukunft». Крім того, для тебе «Мартовское движение». Якби ти сама не мала приїхати, то передай Славком згаданий у твоїм листі шкіц панни Міні, другий том Добролюбова і ще деякі книжки, котрих тобі не треба. Чи будеш переводити «Темное царство»? Якби-с переводила, то першого розділу (о критиках Островськ[ого]) не треба. О «Отеч[ественные] зап[иски]» прошу також ураз із переводом Гонкура.
Твої «Ладканки» я думаю видати осібною книжкою, тільки хочу до них додати свою розправу про весільний обряд у малорусів, а се робота, котра вимагає досить часу і студій. Зате, якби-м її скінчив, як треба, – була б гарна штука. Думаю ще на різдвяні свята поїхати до Нагуєвич і зібрати колядки, в котрих також маса матеріалу до студій.
Золя другий том приладжую до друку, хоч і дуже поволі. Тепер читаю Brandes’a «Hauptströmungen der Literatur des XIX. Jahrhunderts» – прехороше діло, котре треба буде й тобі перечитати.
Прощай. Цілує тя твій навсегда
Іван.
До О. М. Рошкевич
Кін. вересня 1878 р. Львів	
Кохана Ользю, серденько моє!
Що се такого з тобою, що ти гризешся чим-небудь і зараз плачеш? Як можна так не вважати на себе і на перше-ліпше Славкове слово плакати? Видиш, любочко, яка ти, що сей час, скоро що, та й віриш, що я о тобі забуваю, а тоді, коли-м ти сам то написав, не хотіла-сь повірити! Але чого було тепер так іритуватися, я справді не знаю! Славко, бачиться, споминав тобі о нашій розмові про платонічну любов, котру я вважав, як се ти сама знаєш, неприродною і недовговічною. При тій спосібності я сказав, що дивно ми, коли ти пишеш, що ти вдоволила б ся жити весь вік осібно від мене, знаючи тільки то, що я тебе люблю. Я сказав, що се неможлива річ і що я сам ніколи б сим не вдоволився. Чи ж в тім було що злого, щось такого, що могло тобі дати повід до гризоти?
Серденько дороге, вір же й ти мені і моїй любві так, як я тобі вірю! Я ж, як сама знаєш, люблю тебе першу в житті, пізнаючи й люблячи тебе, я пізнавав женщину перший раз. Ти знаєш, що відколи-м тебе побачив, аж дотепер любов до тебе була моєю провідною звіздою, що вона стала для мене чимось так природним, так конечним і сильним, як саме життя, як друга натура. Може бути, що для того я так мало, так нескладно говорю о своїй любові! Не гризися, любочко, я остану[ся] тобі вірний, як досі, а нікотра женщина не зможе витиснути тебе з мойого серця! Я надіюся, що недовго вже прийдеться нам терпіти розлуку, що швидше чи пізніше ми злучимося, що будем жити хоть би й з дня на день, але раз у раз працюючи, борючись і тим самим усе більше люблячись.
Але ще ось що. Чи мій лист, а властиво стаття, не знудила, ба, не розсердила тебе трошки? Не тому питаю, щоби-м знав тебе нетерпливою або сердитою, а тому, що в твоїм письмі віє щось ніби неохота до того письма. А впрочім, не знаю, може, то так мені видиться. Якби коли щось подібного, то зараз ми напиши і викинь у очі, повідж, у чім я зблудив.
Видиш, голубочко, пишеш ми, що ніколи не була мені противна і що я не маю ти нічого закинути. Ах, ти хитра! А ось же бодай тото ти закину, що іменно замало в тебе супротивлення мені! Але набік з жартами, бо фіглі надходять! Пишеш мені, що ніколи не даш ми спосібності і причини, щоби-м перестав тебе поважати. Я знаю се, знаю дуже добре, а прецінь, боюсь іншої речі, котра так direct не залежить ні від мене, ні від тебе, а більше від темпераменту, від нервів. Що се за річ, о тім тепер ніщо говорити.
Славко, бачиться, йде до семінару і поступає до війська. Спосіб переписки добрий. Ex, любцю, коби ти була тут або бодай у Станіс[лав]і через зиму, я би приїхав там на якийсь час, могли би-сьмо видатися. Тут Белей говорив мені, що в Станісл[аві] ходить чутка, що ніби мене твої родичі випросили з хати, як-єм був навесні. Правда, galant!
Павлик відсиджує тепер тримісячний арешт, а в суботу засудили го присяжні ще на 6 місяців за «Тетяну Ребенщукову»! Подумай собі, який час, які судді! Пиши до мене, моя душечко, пиши швидко! Я би рад написати більше, але, не спавши вчора майже до п’ятої години рано, чуюся нині трохи сонним. Однако ще кілька новин, бо я знаю, як тобі там тепер у самоті!
Лімановський завтра від’їздить до Женеви на вигнання – се № 1. Я видав сими днями сатиру на «Слово» – «Дума про Маледикта Плосколоба», котру чудом не сконфісковано. Посилаю ти її. Записуюся ще на сей рік на університет. Ти, чув-єм, цікава, відки я живу і як живу. На перше відповім ти аж усно, коли буду міг стиснути твою ручку, цілувати твої усточка, дивитися в твої чаруючі очка. А тепер скажу ти лиш тільки, що живу незле, регулярно, досить вигідно, так, як ще досі ніколи не жив, хоть і на дуже скупі гроші. Книжок усе ще скуповую багато. Шкода, що не можу ти нічого хорошого прислати! Але, працюй, переводи «L’Assommoir», пиши шкіци і слова, а се бодай трохи розжене твою тугу. Шкіци такі, як ти ми прислала (особливо перший), для мене дуже цінні яко матеріал до задуманої повісті. Списуй їх як мож найбільше!
Добраніч, голубочко. Бувай здорова, не гризися, а тільки, ага! Я чув, що ти тепер дуже стала уразлива, прикра, кождому відповідаєш гостро, навіть мамі! Чи се ти робиш по своїй волі, навмисне? Не можу вірити! Думаю радше, що тому вина твої розстроєні нерви! Але, коли можеш, миленька, не будь прикрою ні для кого, заховуйся з гідністю, але не різко, а особливо з мамою, женщиною, як сама знаєш, і так досить нещасливою, нещасливішою, ніж сама о тім думає. Панні Міні моє сердечне поздоровлення, а тобі щирий-щирий поцілуй
від твого навсегда Івана.
Adieu, ma vie.
До О. М. Рошкевич
29 жовтня 1878 р. Львів	
Моя сердечна, миленька Олю!
Даруй, що я тим разом не можу тобі писати довгого листа, не для того, як ти думаєш, що атрамент дорогий, бо се найменша річ, – а про те, що часу маю так мало, що аж ми голова тріщить. Друкую дальшу книжку нашого видавництва, кінчу «Boa constrictor», редагую і порядкую різні вісті з Галичини, пишу «Критичні письма», пишу до «Tygodnia» i «Pracy» та й ще наукові роботи для університету – ось ти представ собі, на якій я тепер розірві! Вже й очі починають мене боліти, але се байка – тре жити інтенсивно, коротко а дільно, раз, а гаразд, – се моя засада. Ти не журися, щоб я мав знов надто себе перетяжувати. Адже ж знаєш, що я помимо всього такий порядний кусень лінюха, так що воно зовсім не лихо для мене трошки розім’ятися.
А ти, моє серденько, що поробляєш? Чи заспокоює тебе зовсім робота, чи не журишся будущим? Коли поїдеш до Станіслава і чи мож буде там видітися з тобою? Не гнівайся за се коротеньке письмо. Про чуття свої міг би-м довго писати, але діло кличе.
Прощай. Цілую твої усточка.
До М. П. Драгоманова
Після (не раніше) 8 листопада 1878 р. Львів	
Я не багато що маю додати, окрім того, що здало б ся, щоб Ви написали справді до нас, бодай коротенько. Ed. Sack писав мені, що прийняв би роботу про Ланге, тільки не має часу, а Любек затих. З Києва, повторюю й я, вже звиш 2 місяці ні вісті, ні посилки, так що нас далі виженуть з хати, а то й самі будем мусили емігрувати де-небудь, до лисого чорта, не маючи з чого жити. Я писав і переказував – нема нічого. Вістей з України, котрими обіцяли зразу нас засипати, тепер не прислано майже нічого, окрім невеличкого письма Кониського, балакання Е. Б[орис]ова та Пчілки статтю про чиншову справу. Хотів би-м потроху витолкувати Вам тоті «незрозумілі слова», про котрі сказано вгорі, та зажду, що далі буде, – відтак скажу, що знаю.
Чи получили письмо моє і другого християнина, просячого о «Гром[аду]», – він жде. А може, жартом тільки сказано нам, що хто хоче, най віднесеться до Вас з просьбою? Як так, то вп’ять-таки напишіть.
Не знаю, що такого сталося з «Март[овским] движ[ением]», котрого з Києва допоминаються, а котре я вислав по адресам уже 2 місяці тому, а прочу часть у Румунію. До Рум[унії], звісно, не швидко доходить посилка. «Листок «Гром[ади]» тутка дуже подобається, і прим[ірник], котрий Ви передали, побіг по руках. Пришліть, коли ласка, кілька їх, так само і дальшу «Гром[аду] ». Кінець «Boa constrictor», «Війни слов[’ян]» і проче, що надруковано, вишлемо Вам якнайшвидше. Прощайте!
До О. М. Рошкевич
Після (не раніше) 10 листопада 1878 р. Львів	
Кохана Ользю!
Дуже-м рад, що можу вже раз написати до тебе, як бог приказав, і не потребую мучитися з проклятою цитриною. Лист твій получив і надіюся, що тепер переписка наша піде дещо живіше, т. є. не то що будем писати до себе довжезні листи, повні паперової та атраментової любові, але, радше, будемо могли при всякій нагоді легше порозумітися. Ах, любочко, коб нам побачитися, пожити разом без жури бодай коротко, та що кажу – «без жури», – нехай би і з журою і з лихом, так як тепер, щоб тільки разом, а відтак нехай би діялося, що би хотіло!
Я послідніми днями був трохи слабий на горло, але тепер уже-м зовсім здоров і хвилями чую якийсь «Arbeitshunger», так що кидаюся до різних робіт. Притім серед заняття я вспокоююсь і набираю сили, хоть знов, з другого боку, обставини в нас тепер вельми тісні, грошей нема, станцію ледве заплатили 10 день пізніше по терміні, від обіду вже далі відвикли, живем самою гербатою та затиркою. Мимо всього того я чуюся здоров і часом навіть веселий.
Посилаю ти в «Tygodnia» два мої ескізи, першу половину нової книжки нашого видання, де докінчений «Boa constrictor» і напеч[атане] перше критичне письмо. Крім того, посилаю передрук «Турчина», котрий можеш дарувати декому з письменних селян у Іваниківці – се штука зовсім невинна. Шкіц панни Міні дуже тут всім подобався і швидко буде надрукований з похвальною заміткою. П[авли]к посилає їй від себе письмо, а я замічу тільки, що в неї видно коли ще не талант писательський, то принаймні огромну силу обсервації, котра для всякого писателя повістей перша і найважніша річ. Якби панна Міня (чого від серця бажаю) взялася писати більше подібних шкіців, а при тім читала другі взірцеві повісті (Золя, Толстого, Решетникова, Нечуя), то з неї могла б ся виробити дуже реальна і хороша писателька.
Посилаю ти також пару статей німецьких соціал-демократичних і раджу з них прочитати особливо Моста про соціальні рухи в старім Римі і Шрама коротеньку економію. За поезійки Родоця, думаю, всі ми будуть вдячні.
Питаєшся мене, чи не утерпів я що-небудь при факельцугу Гаузнера? Чорт з ними всіми і з Гаузнерами, мені до них мало діла. Ми оба з Терлецьким тільки вчули крик і стояли на ґанку та дивилися на комедію – воно бійка була не зовсім далеко від нашої хати, – але при ній не були і аж на другий день довідалися, що таке зробилося. В цілій історії то одно добре, що поліція своїм дурним і свинським поступуванням розруптала трохи нашу гнилу публіку, а проче – байка.
А я чим тепер займаюся? Я вже згадував тобі, яка в мене закрутенія. Окрім статті до «Pracy» і шкіців повістевих до «Tygodnia», пишу ще по-польськи маленький катехізм, котрий, чень, причиниться трохи до розширення «релігії», – як буде надрукований, пришлю. Сесь катехізм коштує мене досить праці, бо вже третій раз го переробляю, і має він містити всю теорію в її головних точках, якнайприступніще виложену. Се роблю на жадання тутешніх християн. Крім того, зачав-єм писати нову повість, котра буде печататися слідуючого року. Се вже не буде ескіз, як «Boa constrictor», се буде психологічний роман, ціла громада характерів з тюремного життя. Обіймати буде 8 – 10 печа[тних] аркушів. Початок дуже мене заохочує до дальшої роботи, ід Новому рокові, чень, буде скінчена перша часть. Якби так було, то би-м постарався містити го разом в «Tygodniu» по-польськи і у нас по-руськи.
A propos «Tygodnia»! Ти, може, пізнаєш трошки pana Maryana? Напиши, що про нього думаєш? Я в веселій хвилі захотів ihm ein Schnippchen schlagen за те, що він там колись на тебе говорив. X’icht wahr, was ich für ein Damenritter bin, – die Ehre meiner Dame lass ich nicht ungestraft antasten!.. Xa-xa-xa! Хто би думав, що й бойє! А знаєш, герой третього шкіца, «nieyaky pan Denys, który odznacza się tem, że bawi niewinne pod każdym względem popadianki historyami swoich naydroższych», обурив тутка дуже одного господина, іменем Вагилевича, котрий сказав, що се (нібито «pan Denys») крайній ідіот. Я й не перечив.
Ось, як, серденько, я ратоборствую. У мене раз на тиждень лучаеться гумор – то й пишу ескізи та думи про всяких Плосколобів, а відтак, коли джерело вичерпається, сідаю до читання. Впрочім, Терлецький раз у раз розсмішує нас усіх своїми переводами німецьких слів на руське: Gleichgewicht у нього значить – зараз іди, драбе; gleich geh Wicht; Rückblick – задогляд; Fortschritt – гет-крок; er ging weg – він пішов дорога; Rauchfang – димохап; caveant consules, ne quid respublica detrimenti capiat (латинська припов[ідка]: нехай консули, чи там власть пильнує, щоб держава не понесла якої шкоди) він переводить: най консули п’ють каву, щоби республіку атраментом не закапали і т. д.
Крім того, ще переписую та порядкую часами матеріал язиковий, котрий в нас є назбираний, зводжу докупи пісні, котрі хтів би-м на другий рік видавати групами з критичним опрацюванням. До статті про весільні пісні замало ще маю матеріалу, але, чень, у тутешніх бібліотеках буду міг дечим покористуватися.
Іще на закінчення одну забавочку для тебе. Щоб твоє пробування у Іваниківці не було дарме, постарайся зібрати деякий матеріал, бодай язиковий: спиши, якби мож, деякі оповідання, пісні, колядки, весільні, щедрівки. А друге от що: ви там обі з Мінею зможете запевно описати, як мож докладно, господарство попівське, а іменно зверніть увагу на такі питання:
Як виглядає резиденція? Чи нова, чи стара? Кілько вікон і куди обернені? Як усередині, які покої, підлоги, меблі, образи? Як виглядає кухня? Кілько слуг, кілько служниць, яких літ і до чого? Кілько господарських будинків і які? Кілько худоби? Що їдять слуги? В чім ходять? Яка їх денна робота? Що їсть родина попівська? (Спишіть день за днем усі потрави: снідання, обіди, підвечірки – все, що і як, і то такий спис провести найменше через тиждень і як мож найдокладніше). Якби можна добути таку нотаточку, як з Л[олина], то було б дуже хороше. Про той матеріал з Л. не бійся нічого – стаття вже готова, і надіюся, що не будеш мала причини жалуватися на Н. С., ах, ти не знаєш Н. С., автора статті про «нужду нашого духовенства»!
Якби-сь була у Львові, то мусила би-с із Славком спецером прийти до нас до помешкання: у нас се мож[на], тут на се «macht kein Aufsehen» – женщини приходять досить часто, а тепер і Анна живе. Але що я говорю, се ще далекі вещі! Надіюся, що таку статистику будеш могла зробити, а вона для нас буде цінним матеріалом, і то таким матеріалом, якого не подибати ні в одній урядовій статистиці. Ну, а тепер прощай, моє серденько. Напиши до мене швидко, а я, певно, не дам на себе чекати. Цілую тя сердечно.
Твій Іван.
До О. М. Рошкевич
18 грудня 1878 р. Львів	Львів, середа на св. Миколи 10 рано
Любко, моя сердечна, дорога!
Сам не знаю, що мені такого було, що так нетерпеливо, з такою тоскою і тугою ждав я твого письма. І ось діждався, накінець, і не одного, а двох нараз! Серденько моє, як я врадувався, побачивши знов твоє миле письмо, прочитавши, – ні, почувши твої слова, твою бесіду, твої мислі! Яка ти добра, сердечна, щира! Я вчора цілісінький день ходив, немов на крилах. Сам не знаю, що се, що моя любов тими часами так зросла, зміцніла, просвітліла. Майже щоночі бачу тебе у сні, бачу в тих коротких, найщасливіших хвилях, коли ми були разом, коли ніхто вовком не дивився на нас і весь світ, бачилось, усміхався нашому щастю. І сесі-то хвилі раз по разу відживають в моїх снах і додають мені сили і веселості.
А се все, здається, дякувати зимовій порі, котра скупляє духа самого в собі, запираючи двері всім внішнім враженням. «Die Winter der Natur sind der Geister Lenze», – сказав котрийсь поет про поезію, і то саме мож сказати і про всяке чуття, котре живе споминкою та надією. Ольдзю моя дорога, коли ми побачимось? Чи побачимося ще сеї зими, чи ні? Та, впрочім, тут діло друге, о тім тепер ще годі балакати.
Ти, бачиться, на свята останешся в Іван[иківці], я також лишаюсь у Львові – засяду за роботу. Маю план до більшої повісті, котра, якби її скінчити добре, стала б голосна не тільки в нашій богоспа[са]ємій Галичині, а забігла б трохи далі. Тенденція її тепер на часі – становить предмет спору в французькім парламенті, про то пишуть найбільші газети, – а піднесення голосу в повісті, основаній чисто на фактах і на фізіологічно-психологічних спостереженнях, могло б додати ваги аргументам, зискати для справи широку публіку… Ся тенденція – знесення тюрем, а перемінення їх в робучі колонії, занімаючіся продуктивною працею (ремеслами, хліборобством, не копанням валів і потому їх розкопуванням, як се робилося у Франції, і не життям в поганих, заразливих місцях, як ось в американських багнах живуть французькі депортовані). Ось яку тенденцію буде мати моя повість, хоть, розуміється, факти не будуть до неї накручувані, а вона мусить просто і ясно з них випливати. Така повість, особливо коли буде ще й артистично викінчена по змозі, не остане[ться] довго укрита в кутику малоруської літератури.
Загалом і тепер уже в других краях зачинають дивитися на нас, яко на кадри «молодої малоруської літератури». Ось Анджело де Губернатіс, славний італіянський учений, видає лексикон біографічний всіх живучих поетів і літератів, де влізуть також і наші біографії ураз із списами та оцінкою наших писем. Розуміється, з того ще ніщо говорити о якійсь «славі» – її я, впрочім, мало й бажаю (не скажу, що зовсім ні), – але головне діло – чень, удасться яким-небудь способом доробитися якого кусника хліба, обезпечити собі будучність і підставу до життя з тобою, моя зірочко кохана.
Ти бачиш сама, хоть і в листі до «Milci» трошки пересаджуєш, що я дійшов уже до деякої вправи в артистичнім обробленні предмета і в психологічній аналізі, – правда, се все ще дуже слабе і початкове, але думаю, що і з тим засобом можу взятися до більшої повісті (вона й то, може, буде 3 рази більша від «Boa constrictor», а може й ні), особливо, коли в ній не приходиться аналізувати виключно такі дрібні, мікроскопічні мотиви психологічні, як в «Boa constrictor», але буду мав за підставу масу цікавих фактів.
Крім того, хотів би я ще стрібувати і наукової роботи і використати бодай трошки огромний матеріал етнографічний (збірники пісень Чубинського, Жеготи Паулі, Вацлава з Олеська, збірники приказок і повірок і т. д.) і написати розправу о тім до німецького ученого журналу «Ausland». (Ага, чи не могла би ти там вивідатися деяк і прислати мені повірки і обряди, які бувають при народженні дитини, т. є., які тикають 1) родильниці самої, 2) баби-акушерки, 3) дитини в стані здоров’я, 4) в стані слабості. Тут не конче матеріалу чисто народного, але можна й з інтелігенції, чи, властиво, попів. Я чув, що старі попаді мають в тім згляді свої секрети, приписи і повірки, котрі були б для мене вельми цікаві. Правда, матеріал в тім згляді Чубинського досить багатий,але далеко не повний, і якби ти могла дещо в тім згляді списати, то зробила би-сь мені велику прислугу.) Першу розправу я хтів би іменно ви ладити о уродженні і дитинстві в повірках та обрядах малоруських.
А тепер до ближчих фактів. Панна Міня дарма буде гніватися на нас, але шкіц її ще того самого тижня, коли прийшов, зістав надрукований дословно з підписом «Михайлина Р.».Тепер уже запізній гнів, і все, так що ліпше й зовсім дати спокій, особливо, що річ сама дуже вдячна і невинна, а в руки й так не швидко кому «незваному» дістанеться. Дуже би було жаль, якби панна Міня з тої причини перестала писати далі, – особливо тому, що всю відповід[аль]ність за надрукування я взяв на себе і що таким способом моя би була вина, якби наша література втратила многонадійну писательку, якої зарід, безперечно, бачимо в шкіці. Розговори її, любочко, від мене і розперсядуй все дочиста – що гніватися наділі зовсім нізащо і що покидати через те таку гарну роботу ще більше нізащо. А ти? Хіба й ти не потрапиш написати щось подібного? Та, впрочім, що я питаю? Адже ж сама ти говориш, що задумуєш написати щось обширнішого. Трібуй, серденько, – я ручу, що твоя робота не завстидається побіч наших, і вже наперед надіюся, що й сам предмет, який ти вибереш, буде цікавий і займаючий.
Се не гарно, що книжки, котрі я тобі післав через кузена, були розпечатані. Славко іменно казав мені запечатати їх і так у пачці й поніс і передав д. Р[уденськ]ому. Я дуже турбувався, що християни там будуть догадливі або пильні до читання і подзибають листи, – ну, але, видно, далеко їм ще до моїх злодійських штучок, коли й ти не відразу на них похопилася – ах, ти недогадлива! – і завдала собі й мені перцю нетерпливості! Так не годиться, любочко!
Коли пишеш, що «переглянула-м книжки від картки до картки», то було ж так і зробити, а то я думав, що й справді від картки до картки, і дуже непокоївся. А лист від Мільці, – правда, штучка! Я гадав, що ти там так, як і дома, під контролею, і взявся на «конспіраторський» спосіб. Ти ще, бачу, таких способів не знаєш. А признайся, ти й справді думала, що яка-небудь «Мільця» ні відси, ні відти вирискалася та й бух писати тобі про не знать якого Тоня і мамцю і Вічного жида. Ну, але далі взяла та здогадалася! A Brantnarensyfa таки здибала. Се гарно.
Я пишу до тебе осібно, без Славка, бо хто його знає, коли Славко буде в мене, а я знаю, що ти там нетерпеливишся. Думаю, що не прогніваєшся за то на мене, хіба би мала тобі бути за то яка неприємність, – га? Чи вуйко припадком не «контролює» твою переписку? О тім напиши ми докладно і взагалі о всіх обставинах, серед яких ти ведеш переписку (чи далеко пошта, хто на ню листи носить, хто відбирає, кому віддає і т. д.), бо тепер, коли в мене багато вільного часу, я би, може, частіше написав до тебе і того самого ждав би й від тебе, моя миленька Олю. Напиши ж о тім докладно, а я відтак постараюся застосуватися до того. Тота перепона, що ти кажеш, – що панни зараз тебе допитуються: «А що він пише?» – се по-мойому, найменше. Тільки листів не задержуй, але пали по прочитанні або, коли що для пам’яті, перепиши собі на осібну картку, а оригінал в огонь. Се я тобі раджу так, як у нас є звичай – ні одного листа не задержувати при собі.
Ще про Славка одно слово. Бідний християнин, вчора мимо заказу пішов до театру руського (давали Гоголевого «Ревізора» – і ми були всі три), і тепер не знаю, що з ним буде, чи не дістане раб божий з пару день арешту. Се, однако, нічо не є страшного, а у війську щоденний хліб. Не знаю, щось він говорив мені, що хоче виступити з теології, – не смакує му. Ну, але досі нема нічо.
В «Tygodniu» мої шкіци далі не друкуються. Поки йшли невинні характеристики, поти йшло, а коли я дійшов до глибшої критики рутенізму, – аус. Ну, але то байка – від «Tygodnia» ніщо було й надіятися.
Тутешні робітники-зецери вибрали мене на редактора (непідписаного) їх газети «Praca», котру пішлю тобі при спосібності. Редакторство моє (себто укладання, оброблювання і порядкування статей) почнеться від першого, т. є., від Нового року. «Praca» – газета маленька, виходить два рази на місяць по малого 1/2 аркуша. Я там міщу вже від якогось часу статтю «Nauka i jej stanowisko wobec klas pracujących», котра, хоть, по правді, з наукового боку досить плоха, все-таки зацікавлює людей і дає їм який-такий образ нового наукового напрямку, чого не дасть ніяка церковно-моральна балаканка.
Досі скінчив я загальну часть статті (І. Wstęp, II. Co to jest nauka? III. Podział nauki), а тепер буду мусив перебрати по порядку всі науки і виказати головні мислі кождої з них в формі, приступній для робітників. Се буде робота не легка, але, роблена по дрібочку, вона, чень, доведе до чого-небудь. Крім того, тре буде в «Pracy» громадити матеріал з життя, кореспонденції і обрахунки про життя робітницьке – ось і цілий програм мого редакторства.
Цікавий я, як тобі подобається «Katechizm socyalistyczny», котрий вийде сього тижня в Чікаго в Америці (я пророкую, видиш?). Скоро вийде, зашлю тобі в конверті.
П[авли]к пише до Міні, і його письмо дуже мені подобалося. Думаю, що Міня перестане гніватися і що робота у вас піде далі. Якби вам треба яких книжок, то напишіть. Я незадовго пришлю тобі Брандеса історію літератур європейських в початку теперішнього віку, – ex, що за чудно хороша книжка!
Читаєш-читаєш, і відірватися годі. Яка шкода, що панна Міня не буде могла читати її, – вона писана по-німецьки! Рад би-м прислати тобі дещо з повістей, але не маю тепер нічо такого під рукою. Незадовго вийде IX том Золя, сей час по виході надішлю тобі французький оригінал. «Kartka miłości» вийшла вже осібною книжкою. Може, де дістану ід м’ясницям Еберса повісті з єгипетського життя – найкраще, що послідніми роками сплодила німецька літератураї – то також вишлю.
Прощай, моя любочко, моя надія, моя сестро кохана! Пиши – відписуй швиденько, а як можна, то й приїжджай на кілька день, – правда, то не швидко може бути! Пиши, працюй, збирай матеріал, скільки можеш, – се ж єдина наша надія, котра поможе нам перемогти лиху долю, з’єднає нам узнання і забезпечить життя. Праця, думка і сміле поступування. Ще раз прощай, миленька Олю! Цілую сердечно.
Твій Іван.
Найліпше пиши до мене на адрес Em. Horodyska, post[e] – rest[ante] – думаю, сього не візьмуть ти за зле, – впрочім, і через Славка можна. Стискаю твою ручку!
Ах, а що се ти пишеш, що я став гордий! Відки се ти взяла? Was heisst? Прошу вияснити ліпше, подати факти! А впрочім, ні, се правда! Я гордий твоєю любов’ю, о, безмірно гордий, такий гордий, що навіть перед тобою не клякну, ні перед ніким, – аби-с знала!
Я й забув! Відписуй на адресі Emilia Horodyska, poste restante, бо Славко має арешт касарньовий, не буде міг передати мені листа.
Може би, панна Міня відписала дещо П[авли]кові? Проси, а дай їй його лист. Цілую тя.
До О. М. Рошкевич
26 грудня 1878 р. Львів	
Кохана Ольдзю!
Гурра, ти зробила з мене, ні сіло, ні пало, найбільшого руського писателя, немов мені й справді йде о то і немовби, навіть у такім разі, се могло мені до чого помогти! А з другого боку, ти з своєю ворожкою noch einmal Hurra! Ce мені гарно! Знаєш, прочитавши вчора твій лист, я й справді розвеселився, мов дитина! Ми, закохані, справді діти, і то діти в найкращім (так мені здається) значенні того слова, хоть не в ідеальнім. Що-небудь нас веселить і ще більше «що-небудь» смутить або роз’єднує між собою. Як то мило бути такою дитиною, от як, приміром, я вже років зо штири. Християнин то розцвітає, то ув’ядає – ganz nach der Liebe Laune.
Правда, ти, Олю, може, не така дитина – ти дивишся серйозніше на все діло, і для того в моїх очах ти видаєшся все якоюсь дозрільшою, розумнішою від мене. За се я й люблю тебе так дуже, так несказанно сильно. Знаєш, вечором я, правда, не вчасно йду спати – о десятій, одинадцятій (П[авли]к не дозволяє довго сидіти), але відтак, як почну думати о тобі, так до дванадцятої, до першої і сон мене не береться. Любцю моя, я аж тепер чую, яка ти мені дорога, який би я був без тебе бідний, самотній, опущений. Мої приятелі, правда, люди добрі, щирі, в разі потреби не пощадять нічого для мене, але вони люди реальні, сентиментальності не люблять, а хоч і люблять, то тишком, кождий для себе, а з другого сміються, так як і я, – звичайно, мужчини, для котрих нема нічо «святого».
Правда, ми не раз цілою громадою зітхаємо, що в нас нема женщин, перейнятих нашою думкою, живучих у Львові, бо ти ж знаєш сама, що женщина далеко ліпше годиться на «Brennpunkt» для мужчин, ніж мужчина, що круг неї всі далеко радше збираються, громадяться, оживляються, ніж круг мужчин, будь вони й які розумні, веселі, люблені (пригадаю тобі лишень ті історичні славні кружки людей, які творилися довкола французьких геніальних женщин: мадам Роллан, Рекам’є, Сталь і др.). Такий кружок бажали б і ми утворити, та що ж, на тепер годі, але поки що ми призбируємо і приготовуємо матеріал.
Правда, з нами тут живе Анна, але їй дуже далеко до того, щоб стати осередком нашого кружка. Я вже характеризував тобі її усно, додам тільки то, що все вона й тепер така тиха, спокійна, неговірка, а як заговорить, то все о дитинствах і дрібницях, наших розговорів не слухає (а тими часами у нас розговори колективні, громадські ведуться досить часто і оживлено), а все більше в кухню; до ідеї має більше щирої волі, ніж понімання, читає дуже мало і досить поволі. Може бути, що в селі між людьми вона зможе хорошо ділати, що зможе говорити понятніше і простіше, ніж з нас котрий, – але тутка вона зовсім не має поваги і на наших згромадженнях товариських ніколи не скаже й слова. О її руку старався якийсь мельник чи хто, але за нашою порадою відкинула його – чоловік, як видно з листа, писаного до неї, зовсім неотесаний, хоч письменний і ніби інтелігенція. Такі люди, маючі, а при тім зверху тільки полакеровані освітою, найгірші для всякого поступу і для життя.
Відтак підкусило Терлецького старатися о її руку – не по любові, а по ідеї, – почав говорити з братом, а брат з нею, – ну, і відмовила, вже не по нашій раді, а по власній охоті. Терлецький чоловік трошки старший (27 літ), поважний, образований, а ще до того слабий – ми й радили йому оженитися з нею, – ну, але їй, видко, страшно його слабості (він має епілептичні напади), каже, що їй би тре чоловіка живішого, котрий би міг і її трохи оживити. Але, знаєш, чого-м ся сподівав, а того ніколи, щоби панна Анна вміла говорити компліменти. Ну, а воно так часом, коли християни розійдуться, а ми тільки двоє дома, – вона шиє, а я пишу що-небудь, відтак встану і почну бурчати собі під ніс різні мелодії, а вона: «У вас такий голос приємний». Я зразу взяв та повернув у жарт – «такий, кажу, як у молодого вовчика», абощо, але се повторилося кілька раз, так що далі мені почало ставати трохи неловко. І я тепер стараюся ніколи не лишатися так tête à tête.
На другий рік обставини в нас трохи зміняться. П[авли]к, бачу, поїде з на рік до Женеви, а Терлецький до Одеси, лишуся я сам у Львові (Анна за тиждень їде до Косова). Може бути, що на весну перенесуся з на два місяці жити до Стрия – там і дешевше вийде, і здоровіше буде жити, і ближче тебе, моє серце, борше може бути надія бачитися з тобою. Видавати таких книжок, як сього року, нарік не будем – увесь наш матеріал буде друкуватися в «Громаді», а тут у Львові будуть виходити самі легальні, чисто наукові брошурки, котрих би поліція не могла конфіскувати. «Katechizm» уже готовий, і, чень, ще з тим листом зможу ти го післати, – як ні, то в другій коверті. Всі тутка говорять, що доста зрозумілий, а робітники дуже хвалять.
«Молот» вийде незадовго, ще лиш кінчиться друк «Пропащого чоловіка», з котрого П[авли]к зробив огромну повість. На кінці буде ще надрукована моя рецензія на другий том літературної «Правди» (перший, бачу, є у тебе), а іменно на статтю Левицького (автора «Хмар», «Джері», «Причепи») «Літературне прямування новіших літератур» – п. Левицького сокрушаю вельми і висказую рішуче деякі думки, щоб покінчити спори з нашими естетиками-правдянами.
Що ж тобі сказати більше (Die Gedanken sind so gewissermassen springativ – говорить у тій хвилі Терлецький) про наші літературні та товариські діла? Ах, люба Олю, чому тебе нема тутка, ти віджила би, набрала би більше енергії, рухливості, розвинула би свою спосібність до праці серед нас! А так що говорити!..
Ти боїшся, чи мій ідеал женщини не є женщина-писателька, – а ти, значить, не знати, чи зможеш стати таким ідеалом. Любцю моя, тим не журися ані капинки. Ідеал мій є женщина в повнім значенні слова, женщина – чоловік, женщина – мисляча, розумна, чесна і переконана, а таким ідеалом ти можеш бути, – впрочім, до того ідеалу загального додати ще лишень женщину люблячу, гарячу, сердечну, щиру – і се ввесь мій ідеал, – а таким ідеалом ти, конечно, будеш. Коли я налягаю на то, щоб ти трібувала своїх сил у літературній роботі, так се не для того, щоби женщина-літератка була моїм ідеалом, а скорше для того, що думаю (так як і П[авли]к), що на тім полі найшвидше будеш могла з часом дещо заробити і що на всякий спосіб робота, подібна до моєї, зближує тебе зо мною, може вказати нам більше спільних інтересів, ніж усяка друга, і тим самим скріпити нашу любов і збільшити наші сили. Але коли по пробах покажеться, що твоя сила замала до подібної роботи, то вір мені, серденько, що, занимаючися всякою другою працею, будеш мені так само дорога, як і тепер.
А знаєш, чому я би ще дуже бажав, щоб ти трібувала зайнятися літературною роботою? От чому: тота робота щонайбільше веде з собою свободи, розвою думки, незалежності, вона для женщини отвирає далеко ширше, краще і надійніше поле до самостійного життя, як усякий другий заробок, усякий другий уряд, до котрого вони тепер бувають допущені. Се немала річ. Для того тепер в Англії, Франції, Німеччині всяка розумна і спосібна женщина (а таких є стосунково небагато, котрі би при тім, розуміється, були належито образовані) кидається на поле літературне, і рідко котра з них не вспівае добитися поважного місця в сучасній літературі.
Замічу тобі ще, що роботи тих, голосних на всю Європу женщин, дуже плохі, не раз такі плохі, що ми не друкували б щось подібного, і що всі майже женщини-писательки на Заході (з винятком хіба Уйди, Джордж Еліота, Жорж Занда) – таланти дуже невеликі, з котрими ти при достаточній вправі технічній та язиковій і при житті серед хорошого, оживленого товариства, без сумніву, зможеш зрівнятися і котрі зможеш далеко перегнати знанням життя народного, серйозним відношенням до свого предмета і простотою стилю. Ось чому я думаю, що писательство для нинішньої женщини образованої – єдиний заробок, котрий при тім запевнює їй поважане ім’я, узнання в товаристві і не робить її невільницею. Ти се понімаєш, Олю?
Бачиш, проте, що не ідеалізування писательського життя (терни його ти пізнаєш опісля), але любов для тебе, бажання, щоб ти була якнайвільнішою, якнайщасливішою, щоб ти була чоловіком у повнім значенні, розвивалась і поступала раз у раз наперед, – ось що склонюе мене до того бажання, щоб ти була писателькою. Впрочім, я вже говорив тобі дещо, а тепер скажу обширніше, що я розумію під талантом писательським. Ти сумніваєшся, чи є в тебе талант? Позволь, розберім, що се такого талант?
По півгодинній перерві сідаю знов до писання. Ми з Терлецьким і Павликом розібрали се питання, кілько мож найдокладніше. Хоч Т[ерлецький] і каже, що безперечно певної відповіді на нього дати не мож, – то, прецінь, по ближчім розборі ми згодилися на то, що талант – се, властиво, більша вразливість нервова на певні враження і більша спосібність задержувати ті враження і викликувати їх наново, се значить, талант – се темперамент. На тім пункті ми зійшлися з думкою Золя, котрий каже, що повість се певний кутчик, певна частка світу, оглядана крізь окуляри темпераменту. Значить, треба передусім уміти обсервувати життя, видіти більше і живіше, ніж другі, – а відтак треба уміти відживити і впорядкувати тоті враження на папері. Ось і талант повістярський.
Перший пункт далеко важніший від другого. Хто ясно видить і живо чує певне враження, у того швидше найдеться спосіб його й виразити відповідно. При тім штука виражування тепер чимраз більше улегшується, вона становить науку стилю, і, правда, не дається відразу, але кождому, хто має охоту і терпеливість до вправи, дається в достатній мірі. Стилем може владати кождий, і не писатель. Писатель, талантливий писатель видить ясніше від других, чує живіше, переймається, переконує других. Видиш з того, що на тім пункті поняття таланту сходиться з образуванням, працею в певнім напрямі і довшою вправою. І сесю думку висказують деякі знані таланти (Мікеланджело: талант – то праця). Передумай докладно се все і не знеохочуйся ніколи, коли не раз перший крок тобі не вдасться. Не раз і не десять треба блудити, заким раз вийдеться на добру дорогу, – а там, де нема ніякої дороги, де самому треба і собі, і другим стежку прокладати, там, Оленько, кождий крок може бути хибний і кождий може вести до цілі, там, значить, ніщо казати: я дійду або я не дійду, – а сміло рушити в дорогу і не зраджуватися одним або другим хибним кроком.
При тій спосібності скажу ще слівце про шкіц панни Михайлини, – се буде найдоступніший примір. Я не знаю, чи панна Михайлина дуже мучилась над ним, чи робила обширні студії над стилем, пластикою, вірністю представлення, перспективою і т. д., чи попросту тільки вміла живо підхопити живу сцену чи там, властиво, різні враження, котрі живо вбилися їй в тямку, зложити в один образ. Се, любко, талант. А тепер скажи, чи нема його і в тебе, – ні, не кажи наперед, а трібуй. У твоїм шкіцу, котрий ти мені прислала вперед, я бачив його проблески, і то дуже живі, я бачив місця, при котрих якось дивно скімить у серці, – се мова таланту, по котрій мож його пізнати. Стрібуй тільки вибрати собі один предмет і представити його живо – а побачиш сама.
Ах, я розбалакався про талант, а забув відповісти ще на одно твоє запитання, – як бачу, дуже люте. Ах, ти заздрісна! «Чи не зіпсули мене тоті женщини, що тут бували?» Хто ж так питається на світі? Що значить тото слівце – «зіпсули», що воно значить, прошу мені сказати, і тоді аж розповім, які женщини бували і бувають у мене. Ах, що за женщини!.. Жаль, що не бувають часто!.. Але ні, прошу сказати, що се за «зіпсули», – тоді розповім усе до цоту, висповідаюся (тямите, ласкава пані, як ми колись-то сповідалися, колись, колись!) і покаюся, але швидше ні.
А тепер скінчу. Колись тут вночі снилося мені, ласкава пані, що я ніби сплю, ніби не сплю, а так-таки дрімаю, а тут двері тихесенько шелеснули (у нас вони не скриплять) і Ви (я знав у сні добре, що то Ви, не хто другий, розумієте) прийшли стиха-стиха, стали надо мною і відтак поцілували мене так любо та солодко, що Христос його знає, як так могло бути. Я ніби крізь сон простягаю руки, щоб обіймити вашу прекрасну шийку і лап – хопив Терленького (ми спимо оба разом за недостачею місця) за бороду. А ви десь щезли! Що з вас за псотниця! Фе, прийшли, поцілували – та й втекли! Се негарно, не робіть того на другий раз. Цілуєте ви – дайте ж і себе поцілувати, не раз, а сто, тисячу, – за сей один раз бігме варто. Так справедливість каже, правда?
Іван.