До Н. І. Тобілевича 7 сентября 1902 г., Ніколаєв 7 вересня 1902 р.
[...] Одно мені тяжко, що ти часто простуджуєшся і що зараз така важка у тебе праця : дванадцятичасова робота! Я знаю, що інакше не можна, що на перших порах у всякім ділі треба багато покласти праці. Знаю все це по собі, і переді мною встає мій довгий й тяжкий труд, що почався з чотирнадцятилітнього возраста...
І от іменно ця залізна сила необхідності тяжко працювать, щоб добитися якої-небудь забезпеченості, мене навіть сердить!.. Перед тобою розстилається кращий шлях, ніж переді мною колись, що та перспектива, яка є у тебе, ясніша, ніж та, що була у мене, але я пройшов вже тяжкий путь свій, а ти тільки починаєш! Початок тяжкий, треба здоров’я, поки перевезеш свого воза на більш гладку, рівну дорогу, по котрій віз буде котитися рівно... Бережи здоров’я! Воно – все. їж добре і гуляй хоч трохи на повітрі чистому...
[...]Аби здоров’я і спокій душевний, то все переможеться, все побореться. Після твоєї праці – люди оцінять тебе, а після доброї оцінки, тобі зразу буде легше, а мені буде так радісно, наче я сам все те зробив, що зробиш ти.
Наші театральні діла тут погані. Та й байдуже! Це не первина. Всякого бува. Я, як старої наполеонівської гвардії солдат, так багато видержав життєвих баталій, що часова яка невдача мене не лякає! Погано, що впе-реді Одеса, а там неблагополучно , і через те розлякана провінція Одесу обмина, і скрізь кризис!.. Сама по собі хвороба не страшна, бо від звичайної інфлюенци більше помирає людей, ніж від цієї пошесті, та все ж таки погано, що до всіх бід чоловічих ще одна причепилась і гнітить людей.
В Одесі зараз друкують III том мій, том такий повинен вийти великий (840 стор.), що я, по совіту друкарні, мусив його розбити надвоє, і тепер вийдуть III і IV томи по 420 стор. кожний. Ціна кожному 1 р. 20 к. Скільки прийдеться заплатить за друк, ще не знаю. Певно, до двох тисяч. Але я маю розстрочку на вісімнадцять місяців і тільки після цього повинен буду заплатить ту решту, яка зостанеться після погашення виручкою за книги. Умови не важкі [...]
Про Юрка нічого не скажу, де він примоститься! Де хоче і що хоче нехай робить, аби робив, бо без діла – охляне і мозок, і енергія...
Жду нетерпляче від трійці відомостей: як вони там устроять життя за границею.
