До Н. І. Тобілевича 17 октября 1903 p., Варшава 17 жовтня 1903 р.
От вже сімнадцять день ми у Варшаві. Город чудовий, чисто європейський, хоч я в Європі і не був, але думаю, що і самі гарні города Європи не відрізняються від Варшави. Є місця, як от Лазенки, – не налюбуєшся. Лазенки – це величезний красивий парк, де розкіш і примхи королів польських зробили все, щоб присмачить життя.
В самім центрі Лазенок великі ставки, і вода оточує невеличкий красивий королівський замок. В самому замкові – розкішні покої, обставлені мармуровими статуями художньої роботи. Крильця замка спускаються у воду, по воді плавають десятки лебедів. Збоку построено гречеський відкритий театр з амфітеатром для публічності. Амфітеатр одділяється від сцени водою, а сцена оточена. великими деревами, котрі роблять природну декорацію. В цьому театрі грають для царів і тепер балет і оперу. Це найкраще місце.
В самому городі великий рух. Взагалі народ небагатий. Як не лічить магнатів та інших грошових тузів, тут люди бідніші, ніж на Україні. Правда, всі вони, по суті, і пузиряться, щоб порівнятись з панами, але видно пана по халявах, як Хому по походу. Поляки, як і колись, все, що не польське, лічать нецікавим і нестоющим того, щоб його знать. В театр до нас поляки зовсім не ходять . Кажуть, що рік тому назад ходили до Ярошенка, але на сцені у якійсь лубочній п’єсі «Гайдамаки» українець плює в очі полякові і це зробило таку образу, що перестали ходить. Взагалі поляки зовсім неосвідомлені з Україною і українською культурою.
Політичні умови в Галичині, яка бореться з ляшським режимом і урядом, тут більш відомі, і при самому незначному якому випадкові преса ґвалтує проти русинів. Оце на днях у Львівськім університеті студен-тирусини закидали тухлими яйцями відомого шельму професора поляка Фіалку, і гвалт стоїть страшенний. Коли б вже мерщій на Україну.
