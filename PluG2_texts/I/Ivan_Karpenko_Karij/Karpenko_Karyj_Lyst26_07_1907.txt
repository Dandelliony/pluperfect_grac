До П. К. Саксаганського
26 липня 1907 р. 26 липня 1907 р.
Любий мій брате Панасе!
Ох, братику, як мені тяжко терпіти хворобу – одному богу відомо! Та ти своїм рідним серцем це почуваєш. Спасибі тобі за твої рідні листи. Пиши, мій любий. З першого липня я, очевидно, простудився, і в мене знову почало боліти з лівого боку в області селезінки, а іноді в грудях і в шлункові зовсім так, як буває летючий ревматизм. Апетиту нема, але їм разів п’ять у день – прямо сказать – знехотя. Енергії нема, хоч ще сам і встаю, і одягаюсь, і проходжуюсь, але... погано. Написав у Берлін в клініку Боаза, чи можна його застать. Треба взять паспорта. Це можна зробить у київського губернатора. Нехай Костюченко розпитає, я пришлю паспорт. Це тобі легко зробити при знакомстві, бо як посилати в Херсон, то поки получу – замучусь. Напиши мені про це зараз.
Петро приїхав худий . На галушках, на затірці та варениках він поправляється видимо. Годує мене перепелами, а вчора навіть бекасів набив. Сьогодні я маю жаркое з хорошої дичі, славний хлопець! Як не зледащіє – матимеш на старість утіху. Дай боже!
До першого липня я себе почував прямо виздоровляючим і – на тобі – такий поворіт. Опанас Іванович заслаб, ще не справлявся: чи тиф, чи тифоїд. Жду листа від його сина Фані... А боже мій, боже, помилуй нас!
Постройка подвигається, але й гроші, як крізь пальці, течуть. Огорожа в сажень заввишки 40 погонних сажнів уже готова. Ворота, хвіртки, наборки такі, що й на 500 верстов немає. Воно зразу здається, що це лишне, але жить в руїнах тяжко. В пристройці я маю кухню, кладову й дві кімнати, коштуватиме більш 3 тисяч. Ліс на 1300 крб. дали у борг; аби здоров’я – виплатів...
Як би я хотів тебе, мій любий, бачити!.. Думаю, як буду живий, приїхати у Полтаву в часи вашого там пробування. Може, разом продам I, II томи для видання окремими п’єсами.
Урожай неважний. Будь здоров. Пиши за паспорт скоріше . Як одберу відомість, що Боаз у Берліні, – поїду. Якщо у мене рак, то операції робить не буду: все одно помирать треба.
Твій всім серцем Іван
Всі тобі кланяються.
