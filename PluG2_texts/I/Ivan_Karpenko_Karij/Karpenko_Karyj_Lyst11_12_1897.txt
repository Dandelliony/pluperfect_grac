До Г. Бондаренка 11 грудня 1897 р.
Вибачте, добродію, що я до сего часу не одповів Вам. Не було часу. Вертаю Вам лист Шейковського. Щодо словаря, то Шейковський повинен знать, а як не знає, то напишіть йому, що Академія наук може видать йому премію Костомарова, більше 4 т[исяч] руб., коли признає його словар такою ученою роботою, котра варт цієї премії. Так нехай він посилає свій словар в Академію наук. Словарів за послідні часи вийшло багато і деякі вже посилались в Академію, але премії не одібрали, бо гарними їх не признали. Картки доброї немає у мене. Прийміть, яка єсть.
Карпенко-Карий (Тобілевич)
11 декабря 1897 p. Одеса
