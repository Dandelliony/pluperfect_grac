До В. Лукича-Левицького
29 червня 1892 р.
Посилаю Вам, добродію, «Чабана»-шматочками – один за другим. Може, там є помилки – не знаю, бо немає часу прочитать, але там, де помилка, то легко догадатися. В кожен конверт поклав записку своею рукою, що ж тичеться до девізи або знака, то покладаюсь на Вас – напишіть, як самі знаете.
Велів переписувати «Безталанну», і, як скінчать, вишлю її Вам по адресу Левицького також шматочками.
«Гріх і покаяння» можна назвати «Гріх і покута», хоча скажу Вам, добродію, що, на мою думку, таке слово як «покаяніє» можна взять для нашого язика, бо слово це із древнього слов’янського і скрізь по святому письму розсипане, а через те легко зрозуміле для нашого простого люду. А втім, не знаю, я науково язика не можу розбирати.
Бувайте здоровенькі. Напишіть мені, коли одберете «Чабана» і що з ним зробите? Я буду в Єлисаветграді Херсонської губ[ернії] до 28 августа, а з цього часу виїду в Херсон, де буду до 12 сентября, а з 15 сентября буду в Кишиневі Бессарабському аж до 22 декабря.
Щасти боже на все добре.
Карпенко-Карий
29 червня 1892 р.
