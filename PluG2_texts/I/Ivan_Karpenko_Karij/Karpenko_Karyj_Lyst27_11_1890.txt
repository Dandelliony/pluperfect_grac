До В. Лукича-Левицького 27 ноября 1890 p. 27 листопада 1890 p.
Єлисаветград Херсонської губернії
Шановний добродію!
Лист Ваш одержав ще в Петербурзі, але не мав вільного часу, щоб одповідати Вам, а зараз ми переїхали в Єлисаветград і тут будемо грати, мабуть, з місяць. Отже, на провінції знайшовся вільний час, і я взявся оце за перо, щоб написати до Вас.
З охотою вишлю для Вашого журналу ніде ще не друковані мої твори «Борулю» і «Сто тисяч», ї оце на днях дав переписувати «Борулю», а Ви напишіть мені сюди мерщій в книгарню Менчица : по скільки аркушів поштового паперу великого формату можна вкладати в рекомендований конверт, бо мені це перший раз приходиться посилать за границю листи, то я гаразд не знаю порядків. Може, двох п’єс буде для Вашого журналу багато, то Ви напишіть мені, щоб даремно не переписувати.
«Що було, то мохом поросло» я не посилав в редакцію «Правди» , як ця драма туди попала – не знаю. «Що було...» перше носила названіє «Не так пани, як підпанки», потім «Батькова казка», але тутешня цензура не дозволила її для театру під обома цими названіями.
У мене ще п’єса «Іван Тубілець», драма в 5 д[ій], не дозволена теж цензурою. Тілько думаю, що Вам не випадає печатать в «Зорі» заборонені в Росії штуки, щоб часом через це не заборонили пропуск сюди Вашої газети [Журнал «Зоря» помилково названо газетою. (Упоряд.)], а «Правда» може печатать, бо вона тут не получається. Напишіть мені адрес «Правди». Фотографію вишлю незабаром, а коротенька жизнєопись моя надрукована професором Огоновським , просторніше ж я остерігаюсь писати, бо життя моє і театральна діяль ність тісно зв’язані з Марком Кропивницьким, про ко торого багато набрехано, і мені прикро тепер писати і тим самим обличати пана Марка. Надіюсь, шо Ви не одкажете вислати мені Вашу «Зорю» на книжний магазин Менчица.
Тепер у нас на Україні єсть тілько чотири справ ніх трупи під режисерством Саксаганського, Кропивницького, Старицького і Садовського. Вони складаються не менш як з 40 осіб кожна. В трупі Саксаганського – де і я состою членом – 50 персон. Затим ще є трупи дуже бідні артистичними силами, котрі не стільки ради українського театру терплять всякі біди і нужду, скільки ради насущного хліба. Поспіху вони ніде не мають, і Вам треба з великою обережністю друкувати вісті про ці трупи. Вони завжди самі себе хвалять, і, читаючи такі вісті в «Зорі», ми, українці, дивуємось: звідкіля вони беруть ті вісті, та ще про такі трупи, про які і ми тілько чули, шо вони є, а ніколи їх не бачили ні в однім путнім місті і не знаємо ні одного артиста, способного в главних чотирьох трупах грати хоча б другі ролі. Наприклад, я сам читав у «Зорі» про трупу Васильєва , бувшого дирижером у Кропивницького, де його нікому невідома трупа причисляється до чотирьох главних! Це прямо шарлатанство. Самий главний актор цієї трупи Потапенко , не більше як танцюра. Правда, він у Кропивницького танцював чотири роки, то, може, надивився, як грають, та й собі почав. Він і писав, здається, по-українськи, але його завжди висміювали.
Прихильний до Вас
Іван Карпенко-Карий
