Чумаки
Комедія в 4 діях
Дієві люде:
Хома Нерук – багатий чумак. 
Настя – його жінка. 
Ярина, Андрій – їх діти
Віталій – менший брат Хоми, чумак. 
Соломія – його жінка.
Русаловський, Чичеря – багаті чумаки.
Шкварковський, Мичковський – мандровані дяки, пиворізи.
Остап – чумак, наймит Хоми.
Катря – наймичка. 
Бушля – баба.
Петро Кундель, Глечик, 1-й, 2-й, 3-й - чоловіки – селяне
Чоловіки, баби, діти.
Діється під кінець XVIII віку.
Дія перша
Середина багатої господи.
Ява І
За столом сидять: Хома, Віталій і Шкварковський. Баба Бушля і Глечик сидять на лаві біля дверей. Шкварковський пише. Настя сидить біля печі, пряде, часами сердито зиркає на Хому і Віталія. Чоловік п’ять стоїть біля порога, двері одчинені і видно, що й в сінях стоять люде, у кожного з них невеличкий шматок паперу в руці.
Хома (показує на Бушлю і Глечика). Ще тілько від оцих двох запишете гроші, зготуєте їм квитки – й край, більш грошей приймать не буду.
Настя
 Наприймав і так багато, мабуть, і не злічиш сам.
Хома
 Мовчи, не піднімай веремії.
Настя (про себе). Пришелепуватий.
Петро (з гурту, що стоїть біля порогу, за дверима і сінях). Спасибі вам, пане Хомо, від усіх людей спасибі! І Вам, пане Віталію, дякуємо.
Віталій
 Мені нема за що, люде добрі, дякувать, я й сам на готовім братовім грунті сидю та ще й чотирнадцятеро своїх дітей годую.
Настя
 А лопає бісова дітвора так, що й харчів на них не настачиш, скоро й вуха об’їдять.
Петро
 Ви наші благодітелі. За вашим розумом, що вам господь послав вкупі з багатством, і у нас голови не болять: ніхто навколо не знає лиха, всіх рятуєте, всім помагаєте, всіх визволяєте.
Хома
 Та воно так, звісно. Ви мені зносите гронг скілько хто має, я їх пускаю в діло, маю користь, й вам даю вигоду.
Петро
 А хто таке придумає, хто таке зробе: і риб є у нас, і сіль у нас щороку є, та все некуповане, і про наші цілі.
Всі
 Дай боже й вам, і вашим дітям.
Петро
 І онукам. (Кланяється).
Всі
І правнукам! (Кланяються).
Хома
 Спасибі.
Петро
 Поможи, боже, благополучно повернутись вашим чумакам.
Всі
 Щасливої дороги!
Хома
 Спасибі.
Всі вийшли.
Шкварковський
 Нечипір Глечик!
Чоловік, що сидів рядом з бабою, підходе.
Це квиток тобі на сто карбованців, а вигоди маєш: півтора пуда солі, два десятка тарані, два десятка платаного чабака.
Глечик
 Дай боже й вам заробить. Прощайте. (Вийшов).
Бушля
 Ой, одпустіть же мене, бо у мене дома ні душі, а на печі кваша, а в печі каша, одно збіжить, а друге згорить.
Шкварковський
 Не торохти. (Пише).
Віталій (до Хоми). А скілько в цім році прийняв від людей грошей?
Настя
 Хіба він зна.
Хома (до Насті). Мовчи. (До Віталія). П’ять тисяч рівно.
Настя
 Матінко! Таку суму... І для чого, спитать тебе, то й сам не знаєш!
Хома
 Не піднімай веремії.
Настя
 Своєї рідної чумачки, мабуть, і в сто возів не вбереш, та й гроші, слава богу, є свої. Так ні, чужим ще грошам треба товк давать.
Хома
 Ой Насте, ой Насте! Кажу тобі: мовчи, не сікайся!
Віталій
 Хліб на хліб, сестро, не вадить! От розбери, що бідний чоловік зробе, як у нього там тих двадцять та чи й сто карбованців! Нічого! А коли ми, отак частинами зібрали до купи п’ять тисяч та пустимо у ход і братові всі гроші, не солить же їх, то справимо ще п’ятдесят возів чумачки і товару он скілько навалимо... Отут і користь для всіх, і гроші цілі, і вигоду вони добру мають, і чумачка братова виросте на славу! А працювать однаково, чи коло малої, чи коло великої чумачки.
Настя
 Може, й так, звісно, ти премудрий Соломон!
Віталій
 Ну й не люблю я цього слова: «премудрий Соломон». Навіщо ти, Насте, таке кажеш?
Настя
 Всі так кажуть, і я так кажу, бо й справді ти премудрий.
Віталій
 Мало чого люде не скажуть, вони часто розумного лічать дурним, а дурного розумним.
Настя (про себе). Мудрий, своє добро провів і наше проведеш.
Шкварковський
 Олена Бушля!
Баба підходе.
Оце й тобі квиток на десять карбованців. 
Настя
Ха-ха!
Шкварковський
 П’ять штук тарані і 15 фунтів солі за вигоду.
Бушля
 Прибавте ще чабака п’яток, я страх як люблю цю рибу.
Шкварковський
 Як всім, так і тобі!
Бушля
 Я не вас просю, пане бакаляре, а пана Хому, господаря й благодітеля.
Шкварковський
 Не торгуйся, не торкочи.
Бушля
 От прикусіть язика, пане бакаляре, нехай Хома своє слово скажуть.
Шкварковський
 Ти діждешся, що тобі кулак покажуть.
Бушля
 Пхи! Хомо!. Добродію наш! Нехай прикинуть ще п’ять штук чабака – що вам то варт? А я щосереди та п’ятниці буду згадувать вас та дякувать. Паніматко Насте, прибавте!
Настя
 Хоч цілий віз, про мене.
Хома
 Насте, вийди краще з хати!
Настя
 Мені і в хаті добре!
Хома
 Припишіть їй, бо не відчепишся.
Шкварковський
 Давай квиток.
Бушля (віддає). Бачите, хазяїн не такий свиня, як ви!
Шкварковський
 Злорічивая баба.
Бушля (про себе). Капосний халтурник, мало не одняв риби з рота. .
Шкварковський (віддає квиток). На і щезни, яко дим.
Бушля
 А чи тут же стоїть ще п’ять рибок?
Хома
 Та дамо, дамо, не в’їдайся, бабо!
Бушля
 Часом забудете! Вам що п’ять рибок? Все одно, що собаці муха, а мені й одна рибка празник зробе, особливо у петрівку: чи в кулешик, чи в галушечки кропу, петрушечки та головку з риби вкинеш, то так пахне, так пахне страва.
Шкварковський
 Годі вже, бабо, бо ти так смачно розказуєш, що й мені тарані захотілось.
Бушля
 Е, пане бакаляре, ви ж ту тараню та чабака, дякуючи Хомі, щодня їсте, та й то вам захотілось, а як же то мені, коли я за весь вік привчилася тільки нюхать її.
Хома
 От халепа з тобою, бабо! Іди вже! Тридцять чоловік сьогодня гроші принесли і квитки взяли, але з тобою одною приходиться більш часу гаяти, ніж з цілим десятком народа! Принесла п’ять карбованців...
Бушля
 Ох! Десять, серденько, десять! Ох, моя ненько! П’ять кажете? (Дає квиток). А подивіться, може, тут і справді помилилися та написали п’ять, а взяли десять?
Хома
 Я помилився словом. Шкварковський. Написано десять. Хома. І прийняв я десять, відчепись. Бушля. Ох, не приведи господи, коли ви у квиткові та помилилися, а подивіться ще раз.
Віталій (подивився). Десять.
Бушля
 Десять? А не п’ять, нехай бог бороне? Може, ви недобачаєте, та ще так наскоро глянули.
Хома
 Та кажуть же тобі десять, виходить, десять.
Віталій
 Хто ж вас захоче обманювать?
Бушля
Помилка, бачите, не обман. А потім забудуть та й лічитимуть тілько те, що написано у квиткові. Ох! Я аж упріла від переляку. Де ж таки: то десять, а то п’ять! Я цілий рік їх збирала, щоб віддать їх вам sa вигоду, щоб мати тараню, та сіль, та чабачок, і ще й грошики щоб були цілі, нехай вас бог спасе.
Хома
 От же, їй-богу, одніму квиток і гроші віддам назад! Чого не віриш? Іди вже, не докучай.
Бушля
 Не гнівайтесь, пане Хомо, ви ж такі розумні, та такі добрі, нехай вам бог дає.
Хома підводиться з лави.
Прощайте! (Хутко зника).
Шкварковський
 Це та баба, що чорт на махових вилах чоботи їй подавав.
Бушля відчиня двері. 
Хома
Знову? Чого тобі?
Бушля
 Не гнівайтесь, серденько, я тут упустила три шаги, як гроші з хустки вив’язувала, а вони й випали. (Шукає). Нема. Побий же того сила божа, хто взяв! А хто ж узяв? Кундель, бо він тут і сидів біля мене. Тілько що ж? Не віддасть! Коли він ятір украв у Панька, та й то пропав.
Віталій
 На тобі три шаги, тілько відчепись.
Бушля
 Спаси Христос. (Іде до дверей і знову вертається). Так ви ж пам’ятайте, що я вам принесла десять карбованців.
Хома
 Тьфу!
Віталій
 Віддай квиток! На тобі гроші, хай ти тямишся.
Баба зникає.
Шкварковський.
Многорічивая, злорічивая і глупоглаголивая баба!
Входе школяр
Ява ІІ
Ті ж і школяр. (Школяр в здоровенних батьківських чоботях і свиті).
Школяр
А йдіть до школи, там приїхав якийсь знайомий ваш, неначе дяк.
Шкварковський
 Певно, скиталець із бурси, пиворіз голодний.
Хома
 Так приходьте на обід.
Шкварковський
 Рад всякий день трапезувать з вами. Дозвольте й гостя привести.
Хома
 Просимо! Ну й чоботи у вашого школяра.
Шкварковський
 У нас на школу одні чоботи і одна свита на всяку ногу і на всякий возраст приходяться! Ходім, псалмопевець! (Виходить, за ним школяр).
Ява III
Хома, Віталій і Настя.
Хома
 Ну, брате, мені аж страшно, що я так багато чужих грошей набрав.
Віталій
 Бог з тобою! Хіба це первина.
Хома
 Та стілько ще не зносили.
Віталій
 Не бійся! На всі гроші прибавимо волів і возів: і людям вигода, і чумачка виросте на славу.
Хома
 А скілько у нас возів піде у дорогу?
Віталій
 Та коли грошей стане на товар, то можна й півтораста возів вирядить, розбивши на дві валки – одна у Крим, друга на Дін.
Хома
 А що ж, нам хіба гроші закопувать, чи як? Коли на те пішло, то на всі гроші, скілько у мене є і скілько люди принесли, справимо чумачку собі на славу, людям навдивовижу, щоб багатирів таких, як Русаловський та Чичеря, аж завидки взяли! Благодареніє богу! За твоїм розумом і хистом, брате, я, здається, скоро увесь Дін і Крим увесь своєю чумачкою перевезу додому, вона побільшала утроє з того часу, як ти керуєш нею.
Віталій
 Не покладайся ні на себе, ні на мене, бо все, що маєш ти, в руках господніх. 
Хома
Правда твоя.
Віталій
 Пам’ятаєш, як перший рік, коли ми поділились, я в Крим по сіль пішов, а ти зостався дома, бо від поганої зими скотина вибилася з тіла.
Хома
 Тоді сміялись з мене і запевняли всіх, “що я не здатен до чумачки.
Віталій
 Еге, сміялися... А тимчасом фортуна батьківська зосталась при тобі, вона тебе й в дорогу не пустила... І зараз бачу: випрямилась моя чумачка, як стрічка! Воли сірі, рогаті, ситі, а на переднім мальованім возі я – гордую, пихою всім у вічі б’ю: п’ятдесят возів і двадцять чумаків – валка немала! І що ж? Вернувся з батіжком! Розбійники напали, порізали сонних людей і все добро заграбували... І ледве я та ще три чоловіка живими з рук харцизів утікли!
Хома
 Лиха пригода! Другий би збожеволів від такої втрати.
Віталій
 Гордим бог противиться. І я смирився, покорився його волі! Так, знать, треба, щоб я був бідний, ти багатий!
Хома
 Я ж тебе не обіжаю, брате?
Віталій
 Ні, спасибі тобі.
Хома
 І щоб ти знав мою правду, за твою працю біля мого добра ти маєш від мене двадцять пар волів і двадцять возів з товаром.
Віталій
 А я, за твою правду, не одійду від тебе до смерті. Тоді і бог нам буде помагать, і люде будуть шанувать! Пам’ятаєш, як покійний батько нам казав частенько: живіть укупі, діти, не діліться; брати, коли у злагоді живуть, укупі, міцніші, ніж столітнії дуби.
Хома
 Пам’ятаю. Нехай же батькова душа усміхнеться, дивлячись на нашу згоду та любов! Від цього часу он як воно” буде: все, що наживем удвох, будемо лічить нарівно, і твоїм, і моїм без переділу.
Віталій
 Поможи нам, боже, у такій згоді прожить до смерті.
Цілуються.
Настя (урвала нитку, про себе). Не можу слухать, бо серце лусне, так і хочеться наплювать межи очі обом.
Хома
 Ходімо ж, брате, та подивимось, та роздивимось на все укупі разом, у мене все готово, вози як скрипочки стоять, воли викохані і вже ревуть, бо, знать, дорогу чують. Та не забудь послать додому харчів і наймичку до помочі найми, бо Соломія з дітьми не справиться сама, то ж гурт – чотирнадцять чоловік! (Сміється).
Віталій (сміється). Готова валка своїх чумаків! Хома. Ходім.
Вийшли.
Ява IV
Настя, а потім Соломія.
Настя (одна). Ох, у печінках у мене сидить братік Віталій. Взяв мого Хому за чуба та й водить кругом себе. Що я скажу – Хома не вірить мені і не слуха, а робить так усе, як того Віталій хоче. В своїм добрі я не господиня! Ну, та дарма! Сьогодня не повірить, завтра не повірить, а я все-таки своєї: порву Хомову віру до Віталія. Посварю їх, і ніхто не стане тикать носа у моє добро.
Входе Соломія.
Соломія
 Здорова, сестро. 
Настя
Яка я тобі сестра? Тілько що ятрівка. 
Соломія
Так хіба що? Чужі та й то кличуть одне другого сестрою, а ми ж з тобою жінки рідних братів. 
Настя
На лихо!
Соломія
 Ото! Яке ж тобі від цього лихо?
Настя
 Бодай не казать! Тілько дітей твоїх на-тлить, то й то скілько лиха для комори.
Соломія
 Та діток як овечок: чотирнадцять хлопчиків господь послав, нехай не поменшає.
Настя
 Звісно. Хома прохарчує.
Соломія
 Мусить. От я й зараз прийшла набрать на цілий місяць борошна, сала і пшона, щоб потім не заглядать тобі у руки.
Настя
 З’їдять, все дотла з’їдять.
Соломія
 Ми заробляємо все те, що нам Хома дає; і хоч я не візьму зараз нічого, то Хома сам привезе усе.
Настя
 Так побивається за тобою? 
Соломія
Віталій для Хоми побивається, а Хома для мене.
Настя
 Ой, не дратуй же ти мене. 
Соломія
Та чим же я тебе дратую? 
Настя
Ти одбиваєш у мене чоловіка. 
Соломія
Тю!
Настя
 Побий мене бог, кричатиму на всю округу, що ти Хому мого до себе чарами приворожила, і він таска до тебе з двору все, що в руки попаде.
Соломія
 І що ти мелеш? І як тобі не сором отаке плескати? Та ти скілько хочеш говори дурощі, то мене тим не розтривожиш, бо я знаю, що ти хочеш звести всіх на сварку і піднять таку веремію, щоб брати порозбігались врозтіч! Тілько це тобі не поможе, бо я мовчатиму, хоч ти що хоч! (Вийшла).
Ява V
Настя (сама). От клята молодиця, от завод! І де вона на мою голову отака вродилась? Що б я їй не сказала, ніколи нікому не перекаже, не поскаржиться, а через те ніяк не можна посваритись! А серце мое так і кипить, так і підскакує, аж у грудях клекотить!.. Хочу посварить Хому з Віталієм, не випада. Ну, та вже я не я буду, а коли не сьогодня, так завтра посварю братів, розрізню Хому з Віталієм. (Дивиться у вікно). О, Соломія і Віталій щось балакають... Невже вона йому не обмовиться ані словечком про нашу суперечку? Коли б господи розказала та щоб посвариться! Ану, попробую випитать! (Відчиняє вікно). Віталій, брате! А чого ж ти не заходиш, скоро обідать будемо. Соломія не може, бо там же дітки ждуть, так хоч ти з нами пообідай! (Зачиняє кватирку). Чи зайде ж то, чи, може, розгнівався?
Входе Віталій.
Ява VI
Настя і Віталій.
Віталій (на дверях). Ще ж рано обідати. 
Настя
Ну, та хоч присядь, одпочинь.
Віталій сідає.
А де ж Хома?
Віталій
 Там одсипає пайок для мене борошна, сала, пшона, солі, щоб забезпечить Соломію.
Настя
 Сердешна молодиця, скілько вона лиха натерпиться з тими дітками, з тим дріб’язком! Вже й пішла, певно.
Віталій
 Та що ж їй тут робить?
Настя
 А все ж таки знаєш, хоч би трохи посиділа та побалакала по-рідному... Ми ж таки сестри. Може, гнівається на мене?
Віталій
 За віщо? Та ви ж коли-не-коли бачитесь. От якби укупі жили, то, певно, вже б давно посварились.
Настя
 Ні, братіку, я не така. Ми б і вкупі жил в ладу, бо я господи як боюся тієї сварки. Так боюся так боюся... як і мати моя, покійничка – царство ї небесне – теж боялися сварки... Оце бувало сядемо обі дать, а покійний панотець візьмуть та й надкусять н нароком материн шматок хліба, то матуся, покійничка бувало за чуба панотця, та по морді, та по морді Не заводься, кажуть, не сварися, сякий-такий, бо я тієї сварки до смерті боюся! Отака і я! Боже, як боюся тієї сварки.
Віталій
 Та хто її любе?
Настя
 Єсть такі, єсть... А я господи боюся сварки Та я поли вріжу та втечу від неї... Тілько що ж з того що я така? А хто-небудь набреше на мене – от і гнів... Людям, бач, заздро, що ми з Соломією в миру живем, як рідні сестри...
Віталій
 Ми ніколи брехням та переказам не віримо.
Настя
 От бачиш! То вже виходить, щось було, тілько що ти не повірив? Може, тобі що Соломія сказала? Не крийся, братіку, краще вивести все на чисту воду, ніж мовчать та гризтись, бо я... господи як боюся тієї сварки.
Віталій
 Та Соломії ніколи брехні та перекази точить, то з дітьми возиться, то їсти варить, то їсть, то присипляє дітей, то сама спить.
Настя (про себе). От пес єхидний, нічого у нього не схопиш з язика! (Йому). А мені іноді здається, що ти гніваєшся на мене.
Віталій
 Я?! Нема за що.
Настя
 А чого ж ти вчора вечерять не зайшов?
Віталій
 Загаявся біля свого скарбу.
Настя
 Хіба й ти замість Хоми приймаєш гроші від людей?
Віталій
Ні. У мене свій єсть скарб, поки перелічу, поки вкладу, то й спать пора самому.
Настя
 Так, виходить, розбійники не зовсім тебе ограбили?
Віталій
 А ні. У мене зосталося таке багатство, що й братовому з ним не зрівняться.
Настя
 Це вже я знаю, це вже ти так розумом своїм похваляєшся!.. Правда, що ти розумний, це всі знають... Так хіба ж Хома дурний?
Віталій (сміється). О! Бодай тебе! Я говорю про скарб, а ти про розум, та ще й Хому чогось сюди приплутала... .
Настя
 Бо я тебе не розберу! Де ж ти скарб той, таку силу грошей дістав, що треба лічить щовечора?
Віталій
 Де? Бог дав! Та я свій скарб, своє багатство ні з чим не зрівняю! Та коли б мені не то що п’ять таких чумачок, як у брата, а світ увесь за скарб мій віддали, то й світа усього, зо всім, яке на ньому є добро, не взяв би я за скарб свій дорогий, бо скарб той – кров моя, мої діти!
Настя
 Діти? Та що ти знову морочиш мене? Хто ж таки щовечора дітей лічить?
Віталій
 Я лічу, бо як не полічиш, то, гляди, й морока: одного або й двох найменших немає – де звалиться, противне, там і спить. Так я вже їх щовечора лічу. Зберу всіх над захід сонця і по одному у сіни заганяю, як овечат, бо то ж чотирнадцятеро, не всіх і наймення знаю. Вчора аж двох не долічився. Сюди, туди, насилу знайшов: одно на вигоні заснуло, а друге на току в соломі.
Настя (сміється). Ну й утішний ти, що не вигадаєш, то все не так, як у других.
Входе Андрій.
Андрій
 А йдіть, дядьку, покажіть, які хвашії різать на запас в дорогу, бо батько повезли з Остапом пайок до вас. m
Віталій
 Ходім.
Вийшли.
Ява VII
Настя (сама). І розумний, клятий чоловік, і єхидний! Що не кажи, а він таки премудрий Соломон! Ну, як ти його посвариш з Хомою, коли він, як почне говорить, як почне крутить, то зовсім зіб’є з пантелику. От і нічого він мені, здається, не зробив лихого, а ненавидю й дивиться на нього. А Хома? Диви, як той цуцик, сам пайок повіз до Соломії. Яку б мені підняти веремію, щоб посварити Віталія з Хомою? (Думає). Попробу Хому запевнить, що Віталій скрізь його дурнем славит що нібито Віталій усім хазяйством і чумачкою керу що через Віталія всі люде Хому за дурня лічать. П пробую ще з цього боку.
Входе Хома.
Ява VIII
Хома і Настя.
Хома
 Ху, натомився!
Настя
 А що, одвіз пайок до Соломії?
Хома (зиркнув на Настю, трохи помовчав). Одвіз.
Настя
 Прости мене, мій мужу, не гнівайся на мене, дурну...
Хома
 Що ти? Хіба я сердюсь, чи що?
Настя
 Не сердишся? Бач, який ти добрий... Уранці трохи посварились з тобою, а тепер серце болить, бо бачу я, як ти працюєш і день і ніч гірш вола, гірш най-мита-сіроми.
Хома
 А хто ж за мене буде працювать? От вирядю чумачку у дорогу, тоді спочину.
Настя
 Другий не видержав би такої праці.... Єй, упав би, збився б з ніг...
Хома
 То ж другий, а не я.
Настя
 А тобі нічого?
Хома
 Нічогісенько! Та ти дай мені ще стілько діла – і те справлю!
Настя
 Господи, господи! Що то розум!
Хома
 О, вже коли господь кого полюбе, то наділя його всім: і здоров’ям, і пам’яттю, і розумом.
Настя
 І люблю ж я тебе за твій характер. Хоч ти й упертий, але мені це до вподоби, принаймні все робиш по-своєму; вже як навратишся на що, ніхто тебе не зіб’є на своє.
Хома
 О, я такий!
Настя
 При людях я б тобі цього й не сказала, бо не годиться вихваляти свого мужа, а от нас тілько двоє, і я не витерплю, скажу тобі по правді, що таких, як ти, небагато; та де там небагато? Зовсім нема!
Хома
 А таки й нема, щоб ти знала!
Настя
 На кого не гляну, то всі дурні, хисту не мають ні до чого.
Хома
 Еге... Поки, знаєш, розчовпають, що воно
і як...
Настя
 А у тебе одразу! 
Хома
 З маху!
Настя
 Куди ж, куди їм до тебе! Я вже добре придивилась... От і Віталій на що вже, здається, премудрий Соломон, і всі кричать: розумний, розумний, а все ж за твоїм приводом і він робе.
Хома
 Так я ж старший...
Настя
 У тебе все в руках прямо кипить.
Хома
 О, я так люблю, щоб... аж палахкотіло!..
Настя
 І за віщо ти не візьмешся – користь!
Хома
 Бо діло своє знаю.
Настя
 Все за твоєю головою!.. От же піди ти, які люде злі. Чула я сьогодня отут-таки, у нас на подвір’ї, люде гроші принесли, а тебе не було, так вони довгенько сиділи і весь той час тебе судили, Хомо!
Хома
 Кого не судять? Байдуже!
Настя
 Та байдуже-то байдуже, і я б так сказала, коли б же тілько чужі люде тебе судили, а то й Віталій тут між людьми сидів.
Хома
 І Віталій разом з людьми мене судив?!
Настя
 Побий мене бог! Я сама все чула. Стояла в сінях за дверима і навмисне підслухала... Розумний, кажуть, Хома, бо грошей багато.
Хома
 Авжеж! У дурного гроші не вдержаться.
Настя
 Якби, кажуть, не Віталій, то й чумачка б пропала, і гроші б розкотилися, як горох по льодяній горі... Хома, кажуть, братовим розумом тілько й живе! А Віталій тут же сидить слуха та вуса підкручує! Хома, кажуть, дурний, як постіл!
Хома
 Сто чортів їм усім у самий ніс! І Віталій нікому нічого на це не сказав?
Настя
 Де там! Не хочеться й говорить, так мені прикро. Засміявся! Та так засміявся, ніби й сам промовив: «Правда ваша, Хома дурний!»
Хома
 Дивно!
Настя
 Хто, кажуть, вигадав брать у людей гроші на вигоду? Віталій! А Хома, кажуть, і сьогодня не хотів грошей приймать, бо не зна, що з ними робить... Так Віталій йому, тобто тобі, звелів, щоб брав, – і приймає! Сказано, Соломон! Отут, Хомо, Віталій покрутив обидва вуса і засміявся знову... Хоч би вже не сміявся, а то так мене уразив тим сміхом, мов ножем порснув у серце! А далі повернувся до людей та й каже: «Що я звелю, те Хома і зробить», – і пішов.
Хома
 От тобі й любий братік! Господи, яке лукавство...
Настя
 Хомо, дружинонько моя, я не хотіла тобі про це й говорить, щоб часом не посварився ти з Віталієм, бо ти ж знаєш, як я боюся тієї сварки? Але як же його мовчать, коли тебе так судять-гудять за твою хліб-сіль! І хто? Рідний брат.
Хома
 За моє жито та мене й бито.
Настя
 Ну, нехай би там робив з твоїм хазяйством, з чумачкою, з тобою що хоче, нехай би приказував тобі, нехай би ти його слухав, нехай. На те він премудрий Соломон, а ти дурний, що маєш робить. Так хоч би ж при людях цього не виявляв, щоб хоч не всі знали, що ти дурний.
Хома
 Так, бач, йому іменно при людях треба це казать, щоб усі мене дурним лічили.
Настя
 Для чого ж, Хомо, для чого?
Хома
 Для слави! Щоб усі бачили, що він один орудує не то моїм добром, а ще й мною. О, тепер я розумію, чого то всі до нього обертаються, з ним радяться, бо мене, бач, він дурником зробив.
Настя
 Еге, тілько ти, Хомо, не сварися з братом, бо ще в сварці виявиш, що від мене все те чув.
Хома
 Це вже й ти мене за дурня маєш?
Настя
 Нехай бог боронить! Говори що хочеш, чи хоч і мовчи, аби про мене нічого не казав, бо я тії сварки господи як боюся, точнісенько, як і покійна моя матуся...
Хома
 Що я при людях пораю, він усміхнеться, щоб, виходить, бачили, що я нічого не тямлю; а як люде підуть, то він тоді мою раду приймає і робить так, як я сказав. Правда, що Соломон!.. І хто б його подумав, що він такий лукавий?
Настя
 Ох! Хомо, Хомо! Лукаві вони обоє. Так уже до речі скажу: і Соломія похваляється своїм подружкам, а ті мені переказали, тілько я мовчала, бо я боже як боюся тії сварки... Каже... Коли схочу, то він – тобто ти, Хомо, – не то що сам возитиме до мене в двір пайок, а побіжить за мною куди схочу, як цуцик, і всю чумачку, каже, мені віддасть!
Хома
 Та нехай за нею трясця тепер біга! От тобі й тиха, як янгол, людина... Лукавство, кругом лукавство! Л все моя довірчивість, моя простота та щирість до людей; хто що сказав, то все то й правда, взяв зараз і повірив, а люде он як: моєю вірою до них користуються на те, щоб мене за ніс водить, щоб мене дурнем лічили всі!.. Ото господи неначе хто голову мою побив макогоном, так заболіла... Піду запруся в хижі, не хочу бачити Віталія сьогодня! (Вийшов).
Ява ІХ
Настя сама, потім Шкварковський, Мичковський і Ярина.
Настя (сама). Аж тепер, здається, я наскочила на свою стежку, дошкулила таки Хомі, попала в саме серце, я вже бачу! Тілько не знаю, що то з цього вийде! Треба масла підливать, щоб не погасло.
Входе Мичковський і Шкварковський.
Шкварковський
 Благодать дому вашому! 
Мичковський
Мир і любов. 
Настя
Спасибі, просимо сідати. 
Шкварковський
А де ж достойніший Хома? 
Настя
Десь вийшов.
Шкварковський
 Покличте, господине, та й самі приходьте: Діло є до пана Хоми і до вас, господине! Сей учений муж привіз порученість до вас із-під Чигрина. Діло хороше і приятне.
Входе Ярина.
Настя
 Яке ж там діло? Шкварковський. Сватів сподівайтесь. Настя. О?
Ярина
 Боже, що я чую! Пропали ми... Шкварковський. Так. Настя. Від кого?
Шкварковський
 Від Русаловського і від Чичері.
Ярина (набік). Ох лихо! Це ж по мою і по Андрійову душу. Треба мерщій Остапові й Андрієві розказать.
Настя
 Сідайте ж, щоб усе добре в нас сідало, тимчасом і Хома прийде.
Ярина (нервово). Мамо, йдіть побудьте коло печі, а ми з Катрею води наносимо. (Вийшла).
Настя
 Вибачайте, що вас самих покину.
Мичковський
О пані господарко, у нас балакать єсть об чім, ми двадцять літ не бачились.
Настя
 От і гаразд. А я тимчасом обід зготую. (Вийшла).
Шкварковський
 Велеліпно!
Ява Х
Шкварковський і Мичковський. (Сідають, дивляться один на другого і усміхаються).
Шкварковський (легенько ударяє по коліну Мичковського). Так-то, Калістрат!
Мичковський (після паузи легенько ударяє по коліну Шкварковського). Так-то, Сосипатр!
Шкварковський
 Так, так!
Мичковський
 Так, так, так! Много братії нашої із бурси удалилося, убояхося бездни премудрості, розійшлись по світу і многії дяки, пиворізи, як нас величають, погибли.
Шкварковський
 Рибку малую бистрії ріки несуть у море широке, а там ненаситнії акули її пожирають. Скажу тобі кратко про своє життя: після довгого шатанія по світу був дяком в пустинях волинських.
Мичковський
 Почотне місце.
Шкварковський
 Так, але із празднословія вийшло замішательство, і я утік. Був інспектором школьним біля Чернігова.
Мичковський
 Ого, яку петлю метнув!
Шкварковський
 Школа прив’язала б мене навік, але страсть моя до сатири мене погубила: я в віршах осміяв панка одного доволі злорічиво і, будучи уловляєм ним для сугубого ізбієнія, покинув школу страха ради!.. Потім співав в Переяславськім кафедральнім хорі і тут мало життям не поплатився за злорічиві вірші... Бас Єрмолай, лютий діоклетіан і туголобий стуль-тус, взяв за обіду мої вірші і ранив камнем во главу, від чого довго я хворав... Оправившись, з бродячими голодними собратами, латинниками і бурсаками, ми інтерлюдії по корчмах і по домах шляхетних виставляли, але дикі комедіанти, аки лютиє діоклетіане, за міднії шаги та за ковбаси, найпаче же за ролі зо мною посварились, і я покинув їх, будучи на дорогу легко ізбієн Іваном Мухомором! О, веліє много вод і прісних, і солоних, і навіть гірких іспив в своїм шатанії.
Мичковський
 О собрат! На віку – як на довгій ниві. Терпів багато бід і я; за все хватався, все робив, не маючи ніяких знаній. В монастирі мені було найкраще, але лукавий спокусив мене попробувать в малярстві силу, і так намалював я Зосима святого, що патерицею мене економ вигнав за ворота... Посліднії три роки у Русаловського та у Чичері під Чигрином учив дітей. І от, спасибі цим багатирям, попав сюди за писаря до сотника Ботуза.
Шкварковський
 Халтурне місто.
Мичковський
 Так-то так, а поки що мені, собрат; страшенно підвело живіт: і алчу я, і жажду!
Шкварковський
 І моя утроба вопіє. Одначе надіюсь, що Хома нас добре почастує, бо я і сам, хоча інспектор школьний, і бакаляр учений, кулешиком живу, і всякий раз шукаю случаю поспіти на обід до доброго господаря, і, услаждая слух цих олухів-анагриков то віршами, то медоточивим гласом пісні, свою утробу насищаю!
Ява ХІ
Ті ж, Настя і Віталій.
Настя
 Заходьте у світлицю, будемо обідати. 
Мичковський
З обіда на обід! Так обгодуєте, що й захворієм!
Шкварковський
 Хліб на хліб не вадить.
Вийшли.
Настя
 А ти, Віталій, чом не йдеш? Без тебе, милий брате, буде сумно в хаті. 
Віталій
Я зараз.
Настя
 Цікаво мені, як вони будуть балакати тепер з Хомою. (Вийшла).
Ява ХІ
Віталій, а потім Ярина, Андрій, Остап і Катерина
Віталій (сам). Чого це Настя на лапках біля мене скаче? Соломію мало не вкусила, а до мене лащиться! Вона давно збирається підняти веремію, та все їй неудача! Хома не слуха, і Настя сумна ходила, а це вже щось занадто ласкава й привітна... Ой, недарма... Піти й справді пообідать, чи не вивідаю чого від Хоми.
За дверима чуть тихий гомін.
Голос Андрія (за дверима). Ходім мерщій за радою до дядька, він один нас тілько порятує.
Віталій
Голос Андрія, наче стривожений... Що воно?
Голос Ярини (за дверима)
Ходім-бо, ходім! Поки батько й мати обідають з сватами.
Віталій одчиня двері. За дверима стоять Андрій, Катря, Остап і Ярина.
Віталій
А що там сталось, діти?
Молоді люди засоромились, переминаються.
Чого ж ви мовчите? Я чув тут, за дверима, що ви за радою до мене йшли.
Остап
 Кажіть же котре.
Андрій
 Одному страшно.
Ярина
 Катре, нум всі разом! (І з цим словом кидається в хату, за нею другі, говорять разом).
Андрій і Остап
Дядьку!
Ярина і Катря
Дядечку, лебедику!..
Віталій
 Що з вами сталось? Андрій блідий як крейда, в Остапа очі горять, як у вовка, дівчата плачуть. Що сталося, питаю?
Остап
 Ще, дядечку, не сталося, але готується таке, що коли станеться, воно уб’є нас всіх чотирьох на смерть!
Ярина і Катря
Пропащі ми, пропащі; дядечку, рятуйте нас!
Віталій
 Еге-ге! Це вже дуже щось страшне, певно, кохання? Розкажіть же до ладу, хто з ким кохається і чого так сполошились?
Остап
 Я, дядьку, наймит ваш, люблю хазяйську дочку, люблю вашу племінницю Ярину, і вона мене.
Андрій (мало не плаче). А я, дядьку, люблю нашу наймичку Катрю, і вона мене.
Ярина
 Мене ж, дядечку ріднесенький, свата нелюб Русаловський, і могорич вже п’ють.
Андрій
 А мені хотять посватать рябу Чичерину дочку Явдоху...
Віталій
 Кепсько!.. Та ще як кепсько! Русаловський і Чичеря – багатирі на всю округу, і діти їх стають на вашому шляху до щастя. Не рівні пари, що й казать! Кепсько! Навряд чи я вас порятую...
Дівчата (плачучи). Мати божа, що ж з нами буде... Ми помремо з печалі.
Віталій
 Годі, діти, годі! Я вас всіх люблю, як рідних, і все, що зможу, те й зроблю, аби не розлучать таких дві пари.
Всі четверо кидаються до Віталія, цілують його, хто в руки, хто в плечі, хто в лице, приговорюючи.
Ярина
 Дядечку! Катря. Голубчику! Андрій. Рятуйте! Остап. Бог вам заплатить! Віталій. Заспокойтесь!
Разом.
Завіса
Дія друга
Кімната. 
Ява І
Хома і Настя, потім Русаловський і Чичеря.
Хома (на порозі)
Жінко, відчиняй ворота й двері, застилай лави й столи, гостей веду! Настя. Заходьте!
Входить Русаловський і Чичеря, одягнені в сині жупани за коліно, підперезані зеленими адамашковими поясами.
Русаловський і Чичеря (кланяються поважно)
Мир дому вашому.
Настя
 Сідайте, дорогими гостями будете.
Русаловський
 Не тільки гостями, а ще й сватами, хочемо поріднитися з вами.
Настя
 Рада, від серця рада такого свата мати!
Чичеря
 Та вже й мене від ласки вашої не відпихайте і теж прийміть як свата у вашій хаті.
Настя
 І вам душею рада! Розкажіть же, не водіть і не томіть: чи до матері те діло, чи тілько до хазяйки?
Русаловський
 До матері, пане господарко, до матері; я за дочкою.
Чичеря
 А я за сином.
Настя
 Ой боже мій! Та що ж це ви, сватоньки, задумали разом нас ограбити, дітей забрати, старих посиротити?
Чичеря
 Не за горами, не за морями, свахо, живемо, можна й провідать.
Настя
 Ой ненько моя, як же жаль мені! Ростила, пестила, доглядала, і на тобі: сама постаріла, а молоде дитя з хати випхнула, в люде віддала!
Чичеря
 Ну що ж, а на заміну хоч і чужу дитину, та рідному синові на втіху і пораду, а собі на поміч, дочку придбала... Світова річ!
Настя
 Та так, мої рідні, так, а ти ж, Хомо, як?.. Певно, ще порадишся з Віталієм?
Хома
 А що ж Віталій нам пораїть? Це не чумачка, я батько, а ти мати, як скажем ми, то так і буде!
Настя
 А може, Віталій скаже що таке розумне, що ти його пораду приймеш, він же твій брат любий і найперший порадник!
Чичеря
 І справді б, може, спитать?
Хома
 У такім ділі, опріч матері та батька, ніхто не дасть поради!
Настя
 Як, Хомо, ти, то так і я! За твоїм розумом у мене ніколи голова не боліла.
Чичеря
 Любо серцеві таку розмову слухати між мужем і жоною! Пошли боже й нашим дітям такої згоди у семействі! Ну, Хомо, я вже не раз тобі натякав, щоб поженити дітей наших, але вони тоді були ще молоді, тепер якраз пора настала, скажи мені; чи можна сподіватися від тебе старостів?
Хома Що ж, я не від того, з охотою посватаю твою дочку за свого сина.
Настя
 І я не буду суперечить; ми знаємо, що ваша, сваточку, дочка до пари буде нашому Андрієві, і раді поріднитись з вами!
Чичеря
 От і гаразд, вже половина діла зроблена.
Хома
 Мій син, як сам ти здоров знаєш, на всю округу парубок: і багатий, і непоганий, і розумний... Так от як воно, пане брате, будем говорить прямо: скажи, яке ти віно даси за своєю дочкою?
Чичеря
 Хоч моя дочка рябенька, будем говорить правду, але одна у батька і варт твого сина, бо й я ж хазяїн не послідній. А віно дам я ось яке: двадцять п’ять пар волів з возами, ярмами, важницями, мазницями і шкурами воловими задля покрівлі на кожний віз і в першу ходку, чи по рибу на Дін, чи по сіль у Крим, грошей стілько дам, щоб з Дону а чи з Криму вози привіз мій зять повнісінькі. Віно хороше: кожну рибину можна закрить червінцем...
Хома
 Правда, свате... Віно хороше!
Настя
 Вашу дочку я буду лічить за свою рідну, повірте, сваточку, від серця це кажу.
Чичеря
 При такій розумній матері і моя дитина розуму набереться. Пошли боже мир і любов.
Хома
 Так будемо сватами!
Цілуються перш з Хомою, а потім з Настею.
А щоб нам не гаять часу, то сьогодня або завтра й старостів пришлю до тебе, а вернуться мої всі чумаки перед тройцею святою, на саму ж тройцю буде в нас весілля.
Чичеря
 Згода.
Настя
 Просимо на радощах хліба-солі одкушати. (Подає на стіл закуску і горілку).
Хома частує.
Русаловський
 Бажаю щастя вашим дітям. 
Всі
Спасибі!
Русаловський
 Тепер моя до вас промова. Мабуть, сьогодня день такий удався, що й я прийшов за тим же ділом... А що, якби бог мені поміг те взяти, що думаю спитати?
Настя
 Як з богом прийшли, то бог і поможе!
Русаловський
 Хочу сватати вашу дочку Ярину за свого сина Дмитра.
Чичеря
 До речі, два весілля справим разом.
Русаловський
 Чи дозволите присилати старостів?
Хома
 Боже благослови.
Цілуються з Русаловським.
Настя
 Син ваш хороший, бачила я, свату, присилайте старостів.
Чичеря
 Ви до мене, а він до вас, от розходились чумаки!
Хома
 А за своєю я дочкою дам віно таке саме, яке візьму від нього.
Русаловський
 Я і на менше помирюся.
Хома
 Як? Щоб Хома Нерук менше дав за дочкою, ніж Чичеря? Овва!.. Так поможи ж нам господи ці діла скінчити веселенько.
Всі
 Пошли боже!
Чичеря
 Може б, сваток грошенят узяв на діло? 
Русаловський
І я дам, якщо треба, хоч і п’ять тисяч!
Чичеря
 Хоч і десять! Бери, свате, гроші єсть, та ще єсть!
Хома
 Спасибі! Не треба, обійдуся й своїми. Входить Віталій.
Ява ІІ
Ті ж і Віталій.
Настя
 От і брат Віталій нагодився! Сідай, ріднесенький!
Віталій (низько кланяється). Доброго здоров’я! Та бог на поміч, панове господарі!
Русаловський
 Спасибі, та будь здоров і ти, премудрий Соломон!
Віталій
 Вже правда, що Соломон: в один раз умудрився потерять те, що батько цілий вік свій заробляли.
Чичеря
 А все-таки ти премудрий Соломон за те, що не ремствуєш.
Віталій
 З богом судиться не будеш! Тепер он братову чумачку доглядаю, так, як ока!
Хома
 Та й я ж тут, здається, не без діла.
Настя
 Голова всему.
Віталій
 Звичайно... Хто каже!
Русаловський
 А все-таки він Соломон!
Чичеря
 Що й казать! Про Віталія давно йде слава навкруги! Скажи, будь ласка, які ти там гармати поробив? Мої хлопці спокою не дають: справ та й справ гармати, а то харцизи, кажуть, нас так не бояться, як Віталія.
Віталій
 Штука не мудра: граба видовбав, залізними обручами один біля другого, все одно, як колесо шиною, обтягнув – от і гармата.
Русаловський
 І палить?
Чичеря
 Та ще й як садить! Кажуть, як грюкне, то аж у вухах дзвоне.
Русаловський
 Соломон!
Хома
 Хіба він сам їх видумав? У покійного батька було аж дві.
Віталій
 Хіба я кажу, що сам видумав гармати?
Русаловський
 Гармати гарматами, а ти нам розкажи, як розбишак провчив, бо після случаю з тобою, поки повернешся із Криму а чи з Дону, трясешся з страху всю дорогу.
Чичеря
 Цікаво, цікаво послухати, чим ти розбійників так налякав, що всі тебе тепера обминають?
Віталій
 На другий год після того, як мене ограбили, пішов я у дорогу вже з братовими чумаками. Ідемо. І запримітив я, що харцизи знов слідкують за мною.
Чичеря
 От іроди. 
Русаловський
 Отаке й мені було.
Чичеря
 Ну, ну?
Віталій
 На попасі, тілько місяць зайшов, потемніло, саме перший сон став налягать, харцизи почали до салки підкрадатись... А ми й засіли їх збоку та неждано як шарахнули з двадцяти рушниць, так десяток харцизів і покотилось!
Чичеря
 Оце так! Це прямо по-запорозьки. І на смерть?
Віталій
 Деякі ще живі були.
Чичеря
 Що ж ви з ними зробили?
Віталій
 Добили та там і покинули на харчі крукам та на страх другим харцизам!
Чичеря (цілує Віталія). 1-і! Золотий чоловік! Якби мені такого брата... Та хоч чужого де достать, то я б і гори покотив.
Хома
 То так здається! А без свого розуму та ока нічого не буде!
Настя
 Нащо той розум здався, коли Віталій у дворі? За такою головою, як у братіка, можна спать спокійно.
Чичеря
 І спать, і гулять! Що й казать, що й казать! Соломон, одно слово Соломон! Одпусти, свате, мені Віталія!
Хома
 Здалеку і верба дуб!.. Хіба я його держу – бери, я й сам лад дам своїй чумачці.
Віталій (про себе). Чудна розмова! (До Насті). Що це з ним?
Настя (Віталієві тихо}. Випив трохи-
Віталій (про себе). Ой, здається, ти сама його напоїла якоюсь брехнею.
Русаловський
 Пора ж нам і рушать! (Встає). Прощайте, свати милі! Так я узавтра старостів пришлю... (До Насті). Слухайте, мій син, теє, дуже уподобав, собі Ярину і сам прохав її сватати, а може, дівчина не теє... Треба б спитать.
Настя
 А нас хіба питали, чи теє, чи не теє? Як батько та мати сказали, на тому й край!
Чичеря
 То ваше діло. І я ждать буду старостів: чи завтра, чи сьогодня?
Хома
 Сьогодня!
Чичеря
 А дочка моя з охотою подає рушники за Андрія.
Русаловський
 Прощайте! Хома (частує). Нуте, на коні й на колесниці. Чичеря. По старому звичаю годиться! 
Русаловський
Спасибі за хліб, за сіль і за ласку.
Настя
 Не осудіть, сваточки, чим багаті, тим і раді. Не ждали дорогих гостей, то нічим було добре й почастувати.
Чичеря
 Чого ж нам ще? Дай боже й повік! Виходять; за ними Хома.
Настя і Віталій.
Настя
 Чого ж це ти, братіку, такий засмучений?
Віталій
 Та я вже й не знаю: чи тікать, чи краще розпитать, що сталося з Хомою?
Настя
 І я примітила, що він якийсь сумний зробився та не ласкавий, неначе сердиться чогось.
Віталій
 На мене?
Настя
 Не знаю. Сьогодня визвірився, кричав, що Соломії якось-то багато сала поклала і пшона, каже, багато... Я міряю, каже, а ти батуєш!
Віталій
 То я пришлю назад. Я беру не на продаж, а тілько на харчі для сім’ї, як ми умовились давно з Хомою... Ні, щось тут є інше...
Настя
Чи не сказала, братіку, чого де-небудь Соломія, а йому пересказали, може?
Віталій
Чи не сказала, сестричко, ти чого-небудь?
Настя
 Я?! Та побий мене бог, коли я хоч словечко про тебе або про Соломію говорила! Та нехай мені язик усохне, коли брешу. (Крізь сльози). Хіба ти не знаєш, як я тієї сварки боюся.
Віталій
 Та знаю... Годі вже!.. Може, нам так здалося, що Хома перемінився...
Настя
 А може ж, воно й справді нам тілько так здається... От ти одно слово сказав «здається» – і мене утішив... Який ти розумний!..
Віталій бере шапку.
Куди ти, братіку? Пожди ж Хоми.
Віталій
 Я зараз, на .хвилину вийду! (Пішов).
Ява IV
Настя сама, а потім Хома.
Настя
 Починається! А Віталій зразу вуха наставив. Він як той ворожбит, одгадує і те, що хто дума, а почне говорить, як книгу дяк читає, краще від Шкварковського. Не дурно він біблію з’їв.
Входе Хома.
Хома
 Куди пішов Віталій?
Настя
 Не сказав. Надувся, як той сич... Сидів, сидів мовчки, а далі насунув шапку... Питаю куди? А він зиркнув на мене так, наче з’їсти хотів, покрутив головою, щось промурчав, грюкнув дверима, та й вийшов.
Хома
 Ага! Досада взяла за серце... Дітей, бач, сватають і женить збираються, а йому ні слова, от тобі й премудрий Соломон.
Настя
 Знаєш що, Хомо? Ти вже дуже раптом повернув. Не треба так, Хомо, бо ще посваритесь, а я ж тії сварки господи як...
Хома
 Не можу!.. Як подумаю, що він мене скрізь дурнем робить, то так у мене серце й закипить. Чичеря і Русаловський та всі в один голос: премудрий Соломон... А я ж що?
Настя
 Дурний!
Хома
 Ото-то бо й є.
Настя
 Не сварися, Хомо, з. Віталієм, бо він же справді чумачку твою держить на своїх плечах, без нього все хазяйство піде шкереберть.
Хома
 А щоб ти пропала за ці слова! Бач, яке добро!.. І та така, як другі. Віталій всім вам очі засліпив... Га? Яке страшне сказала: піде шкереберть! А я ж, по-твоєму, що? Тюхтій, лемішка, кваша? Брешеш! Я всім вам покажу, що обійдусь без нього.
Настя
 Ой, не обійдешся...
Хома (кричить). Обійдусь!
Настя
 Та годі тобі! Заспокойся.
Мовчки трохи сидять. 
Хома (після паузи). Ха, премудрий Соломон... Мовчать.
Послав за Шкварковським і Мичковським, нехай мандровані дяки йдуть зараз старостами до Чичері.
Настя
 А чому б то не послать Віталія? Брат же?
Хома
 Не мішайся, я так зроблю, як сам хочу!
Настя
Роби як хочеш... Тілько щоб потім не прохав прощенія у Віталія... Жаль тобі буде, що ти його обідив і попросиш прощенія!
Хома
 Я?! Прощенія?.. Та скоріше у млині на камені пшениця вроде, ніж це станеться.
Настя
 Та я знаю, що ти як дуже вже розсердишся, тоді чого захочеш, то так те й зробиш, а тілько що не знаю, чи дуже вже розгнівався, чи так тілько удаєш?
Хома
 Ой, мовчи, ой, мовчи! Бо я й тобі зіб’ю очіпка з голови – у мене недовго!
Настя
 Здається, розсердився. (Придивляється).
Хома вишкіря зуби.
Так-так, розгнівався.
Хома клаца зубами.
Ой, тепер бачу, що сердитий, мовчатиму, бо сердитий, по очах і по зубах бачу, що сердитий!
Хома
 Ото-то бо й є; я тепер такий... Що хоч гавкать! (Ходить по хаті і розпалює себе). І-і-і! Гав! Гав! Гав!
Ці вигуки повинні виходити, як гарчання чи ричання; для того актор повинен стиснути зуби і, не розкриваючи губ, вироблять вигуки.
Ява V
Шкварковський і Мичковський хутко входять.
Шкварковський
 Мир дому вашому!
Мичковський
Тишина, согласіє і любов!
Настя
 Спасибі! Сідайте!
Шкварковський
 По одному слову вашому зірвався, покинув школу й школярів, не обідав, і уже на порозі вашім згадав, що й шапки не взяв, думав, бесіду застану... А де ж Чичеря й Русаловський, свати любезні ваші?
Настя
 Тілько що од’їхали.
Мичковський
 Жаль, жаль! А я забув заперти шуфлядку з ділами і, як бачите, перо зосталося за ухом, так поспішав вам зробить послугу... Навіть обід свій грубникові залишив.
Настя
 Нагодуємо: чабака самого ситого дамо вам попоїсти.
Шкварковський
 Зараня слина котиться, і смак утроба почуває. Яку ж нужду в нас, бідних, багатая оселя ваша має?
Хома
 Просю обох вас їхати сьогодня до Чичері старостами і висватать його дочку для мого сина.
Мичковський
 Це честь, велика честь! І з радістю таку порученість на себе я приймаю...
Шкварковський
 На цей случай я сьогодня вірші скомпоную.
Мичковський
 І я від тебе не одстану, річ на сватанні велебную скажу.
Шкварковський
Калістрат! Щодо науки – не пнись! Предостав мені. 
Не пнись, што тобі не дано от бога. 
Без бога, знаєш, ніже до порога.
Єслі не рождьон, не сунься в науку, 
Ах, многі через то в вічну впали муку! 
Не многіх мати породила к школі.
 Хоч лі блажен бить? Будь сит в твоїй долі.
Мичковський
 Сосипатр! Чого ти кирпу гнеш? Ці вірші я знав ще в бурсі, а ти свої скажи!
Шкварковський
 Свої?.. Подумаю! (Пройшовсь по хаті, ніби творить вірші).
Мичковський (показує язик). Тут – є, а тут (показує на лоба) нема!
Шкварковський
 Не перебивай!
Настя
 Збирайтеся ж і приходьте зараз, попоїсте та й у дорогу.
Шкварковський
 Єсть! (Стає і промовляє).
О мудростю прославлений Хома, Ти багатир на всю округу, В дому твоїм доволі риби, меду і вина, А синові ми висватаємо подругу.
(Задоволений собою). От тобі і настоящий медоточивий вірш.
Мичковський
 Сосипатр! Доволі випинатись та вихвалятись! Я поспішаю, бо моя утроба алчеть малвазії і жаждеть чабака. (Вийшов).
Шкварковський
 Калістрат ученостю моєю посрамлен, і бегу я ся. (Виходить).
Ява VI
Хома і Настя.
Настя
 Оці мандровані дяки мені не до вподоби! Почнуть і у Чичері отаке чорти батька зна що говорить, то мені і за себе, і за них аж сором... Такі старости... І що б то було послати старостою Віталія.
Хома
 Насте!
Настя (перелякано). Ох! Мовчатиму, мовчатиму... Я й забула, що ти ще сердитий... Та не дивися-бо на мене так страшно!
Хома
 О! Я страшний!.. Не підступай тепер до мене, бо всі горшки поб’ю...
Ява VII
Ті ж, Остап, Андрій і Ярина; Віталій тілько показується в дверях і зараз зникає.
Хома
 Вам чого треба!
Ярина
 Ненько ж моя рідна, перепілочко, лебідонько, не губи мене, не видавай заміж за Русаловського, бо я ж його не знаю, бо я ж його не бачила, не зав’язуй мені віку з немилим.
Настя
 Дурощі! І я он Хоми, твого батька, не бачила і не знала, який він, а звеліли мати, то й пішла, і живемо двадцять три роки у згоді та злагоді; Русаловський – син хазяйський, красень, роду хазяйського, трохи чи не шляхетного, заможного, чого ж ти побиваєшся, дурна?
Ярина
 Ох, ненько, не кажіть так! Ви нікого не кохали, то вам було й байдуже за кого йти, а я кохаю, мамо, Остапа; він гарний, гляньте он який, як кучерявий, сильний дуб; він мене кохає, ми присягалися не розлучатися до смерті.
Хома
 Як же ти посміла кохати, не спитавши ні батька, ні матері, га? Хто ж тобі дозволить іти за наймита, коли хазяйський син свата? Та я он яке придане даю: двадцять п’ять пар волів з возами і грошей мірку. Так це б то наймитові дав я таке добро, чи ти не здуріла?
Остап
 Дядьку,-я бідний, правда! Але я можу заробить, бо молодий і дужий; між всіма чумаками лічать першим, спитайте хоч кого, хоч і самого брата вашого Віталія, то й він те ж саме скаже.
Настя
 Та ти Віталіїв любимчик, знаю.
Ярина
 Мамо, його всі люблять.
Хома
 Я його не люблю.
Остап
За віщо? Хіба за те, що спини не жалію, та шостий рік у вас працюю?
Хома
 Ото-то бо й є, що ти дуже розумний. Ач! Наймит, а руки тягнеш на моє добро.
Остап
 Мені не треба добра ніякого від вас, я хочу взять Ярину без жодної додачі, за неї я сам служить готов сім літ, без плати, поневірятися, як пес! Дядьку, тітко! Не робіть мене нещасним і не губіть дочки своєї!
Ярина
 Мамо, тату! Хіба ж вам краще бачити мене на лаві або у Русаловського в господі, ніж веселою, здоровою при вас і з милою дружиною!
Настя
 Не вмреш, а після весілля полюбиш свого Дмитра ще більше, ніж тепер Остапа!
Остап
 Бога бійтесь, паніматко, дочці своїй таке казать, хіба вона коза, що йде до рук того, хто хлібом погодує.
Хома
 Звідкіля ти розуму набравсь такого?
В цей мент входе Віталій. Він трохи постояв, дивлячись в землю, потім тихо і спокійно сідає тут же, зараз біля дверей, і, поклавши лікті на коліна, підпирає руками голову і сидить так нерухомо. 
Так як ти смів подумать тілько, що я, Хома Нерук, на всю округу багатир, свою дочку віддам за тебе? Думав ти про те, що наймит ти та й годі?
Остап
 Нічого я не думав; хіба калина думає, що вже вона поспіла і що прийшла пора в пучки її в’язати? То так і ми з Яриною не думали нічого й не знаємо, коли і як кохання нас зв’язало! Не розлучайте ж нас, коли дочку свою ви любите хоч краплю!
Хома
 Геть з хати! За поріг – там твоє стійло!
Остап
 Бог з вами, я й піду! Не гнівайтесь на мене, я в тім не винуват, що душу й серце маю однакові, як і у вас і як у всіх багатих чумаків! (Пішов).
Ярина
 Мамо! Тату! За віщо ж ви мене зганяєте зі світу?
Настя (бере її за руку). Ходім, дочко, ходім, не сердь батька, він і так сердитий, бо через тебе він посвариться ще й зо мною, і з дядьком Віталієм! Ходім!
Хома (гарячить сам себе). І-і-і!
Ярина
 Я не піду за Русаловського, не віддам я русої коси своєї нелюбу на поталу, скоріше утоплюсь, ніж розлучусь з Остапом, і гріх цей ляже на вашу душу, мамо!
Настя
 Пусті слова! Станеш молодицею, сама сміятись будеш над тим, що зараз говорила! (Виводить Ярину).
Ярина (виходить). Ой! Пропаща ж я! Пропаща!
Ява VIII
Ті ж, без Остапа, Ярини і Насті.
Хома (до Андрія). Ти чого тут стоїш, як стовп? Чого тобі треба?
Андрій
 Не знаю, тату! Я перелякався і забув, що вам хотів сказать... Здається, ви мене покликали?
Хома
 Іди прибирайся та поїдеш з Шкварковський і Мичковський сватати дочку Чичері.
Андрій
 Тату!..
Хома
 Чого тобі? І ти хочеш мене сердить? Я й так сердитий! І-і-і!..
Андрій
Вона, тату, сильно ряба... Хома. Хто рябий?
Андрій
 Дочка Чичері, тату! Вона така ряба, як бублик, присипаний маком...
Хома
 А тобі шо до того, хіба як ряба, то не може заміж вийти? На кожну її рябину Чичеря по червінцю дасть.
Андрій
Тату!
Хома
 Чого?..
Андрій
 Може б, хто другий її посватав, а мені дозвольте сватать Катрю. 
Хома
Чию?.. 
Андрій
Мою...
Хома
 Що ти, кукільвану об’ївся?
Андрій
 Не кричіть, тату, бо я й так злякався!..
Хома
 Яку Катрю?
Андрій
 Нашу Катрю.
Хома
 Ач бісової пари діти, яке вигадали! Показились ви, чи що? Геть пішов! Збирайся зараз до Чичері!
Андрій
 От мука!.. Дядьку, заступіться хоч ви за мене; шо ж це батько хоче, щоб мої діти були похожі на сорочі яйця? (Вийшов).
Ява ІХ
Віталій і Хома. (Сидять, опустивши голови, і довго мовчать).
Віталій
 Брате! 
Хома
Я.
Віталій
 Пожалій своїх дітей, не в грошах, Хомо, щастя. Вони кохаються обоє, пару собі мають, а ти їх розрізняєш і силуєш брать інших. Це все одно, що парувать вола з конем, – ніякого тягла далеко не потягнеш в такій парі.
Хома
 Я тебе на пораду не кликав, це не чумачка!
Віталій
 Правда. Чумачка вся складається з возів дерев’яних і волів німих, а тут життя людське нове снується, це буде поважній других хазяйських справ. Тут живі люде, та ще й до того твої діти, а мої племінники, і їм прийдеться нести на плечах те життя, яке ти, не спитавшись, будуєш силоміць для них!
Хома
 Не мішайся у мою сім’ю, так краще буде.
Віталій
 Дивні слова від тебе чую. Три роки ми з тобою вкупі працювали, і, як слід братам, я без тебе, а ти без мене нічого не починали. |
Хома
 Минулося!
Входе Настя.
Ява Х
Ті ж і Настя.
Віталій
 Яка ж зла личина тебе озвірила так проти мене? Що я таке зробив тобі, що ти негадано-неждано від мене одвернувся?.. За час короткий ми стали мов чужі, неначе криги хто наклав у твою душу, ти одвертаєшся від мене і з гнівом дивишся, немовби я тебе страшенно чим уразив. Яка ж причина, хоч скажи?
Настя (крізь сльози). Хомо! Дружинонько моя, що сталося з тобою справді, що ти почав свариться з Віталієм? Так жили, як янголи, і на тобі!
Хома
 І сатана, кажуть, був янголом колись... Він премудрий Соломон.
Віталій
 Хіба я винен в тім, що люде Соломоном кличуть, мені й самому теє прикро!
Хома
 Бач! Я дурний, а він розумний!.. Не журися, і в мене розуму знайдеться стілько ж, як у тебе.
Віталій
 Та я нікого зроду не лічив дурним і не лічу себе розумним.
Настя
 Господи, як я боюся сварки! Хомо, не сварися, поцілуйся з братом, помирись, бо будеш потім плакать, що так обідив брата і однаково, раніше чи пізніше, помиришся, то краще зараз помирись!
Хома
 Ніколи не помирюсь! Я дурний!
Настя
 Хомо, хіба ж Віталій винен, що ти дурний?
Хома
 Не лізь! Всі бачуть, шо я без нього ні на ступінь, і кажуть, що я дурний, а він, бач, розумний.
Віталій
 Може, хто з людей на тебе й сказав, що дурний, мовляв, Хома...
Хома
 Ага...
Віталій
 Так людям же рота не замажеш..
Настя
Людям рота не замажеш!! 
Хома
Насте!
Настя
 Удар, серденько, мене по морді, удар! Тілько не сердься на Віталія, не сварися з ним! Хіба Віталій винен, що люде тебе дурним лічать.
Хома
 Він сам мене лічить дурним, а через нього й люде.
Віталій
 Ніколи в світі ні перед ким тебе я дур- , ним не лічив і не то що голосно, а навіть і про себе таких думок не мав! Від кого ж ти чув, хто тобі казав, що я тебе дурним лічу?
Хома
 Я сам чув.
Віталій
 Сам? Опам’ятайся, подумай хоч хвилину, що ти говориш?
Хома
 Не хочу думать.
Настя
 Хомо! Віталій велить, щоб ти подумав, ти ж його привик слухать, подумай!
Хома
 От іменно через те й не хочу думать, що він велить.
Віталій
 Отепер вже й я бачу, що ти справді дурний.
Хома
 Побачимо ще, хто дурний. Ти мені оцю послідню ходку з чумаками зробиш, та й розійдемось.
Віталій
 Бог з тобою, розійдемось.
Хома
 За гроші я собі знайду скрізь чоловіка до свого діла і сам ним буду керувать краще від тебе!
Віталій
 Керуй! Ой Хомо, Хомо! Не знав ти горя ще, фортуна тобі служить, ще не сушило лихо твого тіла, тяжке нещастя ще не крутило твого мозку, ще все життя твоє котилося, мов річка в золотом окутих берегах, і ти привик тим гордувати, привик себе лічить таким значним, що вже ніхто і доторкнутися до тебе не насміє.
Хома
 Ніхто не насміє! Я тут перший хазяїн, я багатир на всю округу!
Віталій
 Багатство скалічило твій розум. Хома. Сам ти каліка на розум!
Віталій
 Ти думаєш, шо Русаловський і Чичеря, та й усі люде шанують і поважають так тебе за розум твій?
Хома
 Вже ж не за твій.
Віталій
 Я за свій нічого не кажу. А от коли б усе твоє добро пропало враз і ти зостався бідним, так як я, так аж тоді б ти правду знав про себе сам і так би ти не гордував тоді.
Хома
 Я гордий, бо є чим гордувать. Яким вродився, таким і вмру, нікого не боюся, плюю на всіх!
Віталій
 Ой Хомо, Хомо! Ще не навчився ти від лиха ціну складать собі й людям. Не вмієш розібрати, у кого серце налите правдою й любов’ю до тебе. Сліпі у тебе очі, глухі у тебе уха, а на твоїй душі, як на цимбалах, грає єхидство, заздрість, дурість, чубата голова без розуму і серця! (Виходить).
Хома (встав, услід Віталієві). Тьфу!.. (Сів).
Настя
 Тьфу!..
Мовчать.
Ява ХІ
Настя і Хома.
Настя (після довгої паузи). Отепер він тебе покине.
Хома зиркнув на Настю і мовчить.
Слава богу!.. (Мовчить). Без нього йшла чумачка, без нього й буде іти...
Хома зиркнув на Настю і мовчить.
Премудрий Соломон!
Мовчать.
Тебе дурним ославив, а себе в премудрі вивів.
Мовчать.
Добре мудрувать, як повна миска перед носом! Нехай лиш помудрує над сирівцем та сухарями... Годі, Хомо, годі, мій голубчику, не сердься...
Хома
 Мені одно говориш, а при ньому й йому друге!
Настя
 І ти вже на мене нападаєшся, я задля тебе готова життя віддать, а ти, бач, який добрий, що вигадав... Хоч утопись або удавись, таке моє життя з тобою!
Хома
 От сатана! Та тебе і в ступі не влучиш! (Хапає шапку і тікає з хати).
Настя
 Туди к бісу! Обидва показились. А мені тілько того й треба.
Завіса
Дія третя
Ява І
Катря і Ярина (шиють).
Ярина
 Немає й досі наших чумаків.
Катря
 Не на радість нам вони й прийдуть.
Ярина
 Ох, правда! Ще більше горя буде, бо тілько ж їх і ждуть... А там... Шлюб з нелюбом! Ох, мати божа, рятуй мене!
Мовчать.
Катря
 Я завтра піду від вас. Ярина. Куди?
Катря
 Світ за очі! Хіба ж я можу бачити, як Андрій другу поведе до шлюбу, з другою буде жить, другу буде милувать на моїх очах!
Ярина
 І Остап казав, що піде з очей. (Плаче). Нещасні ми, нещасні.
Катря
 Утоплю своє поре в Дніпрі! (Плаче). Нещасні ми, нещасні.
Ява ІІ
Ті ж і баба Бушля.
Бушля
 Так і є! Чого ви, мої голуб’ята? Певно, по чумачці тужите?..
Катря
 Хіба ви не чули про наше нещастя?
Бушля
 Боже мій, боже мій! Догадуюсь, догадуюсь! От тобі й тарань, от тобі й чабачок, от тобі й сіль, дулю з’їси! Ще й десять карбованців пропало!
Недурно бабі Олексисі зелена огудина приснилася, побіжу розкажу людям. (Хутко вийшла).
Ява ІІІ
Ті ж, без Бушлі, а потім Хома.
Ярина
 Що вона молола? 
Катря. Бог її знає, за тарань щось. 
Ярина
Та ще зелена огудина якась... Чи не збоже воліла вона?
Катря
 Це вже щось виплете на нас.
Входе Хома з похилою головою, ні на кого не дивиться. Сіда до столу, схиляє голову на руки і тяжко зітхає.
Ярина
 Бачиш, як батько зажурились!
Катря
 Бачу. Вони весь час цей, як чумаки пішли в дорогу, смутні і невеселі, наче хворі, вже аж змарніли.
Ярина
 Щось-то воно є, а тілько не можна дізнатись.
Обидві вийшли. Хома зітхає разів три. Входе Настя.
Ява IV
Хома і Настя 
Настя. Зараз від свахи, там все готово на весілля. Мовчать.
Чого ж ти все мовчиш? Чого зітхаєш та сумуєш?
Хома
 Нема мені спокою, точить мою душу і вдень і вночі.
Настя
 Чого?
Хома
 Не знаю.
Мовчать.
Настя
 От горе, от лихо з таким чоловіком! Пора вже щось думати й нам за весілля, а він мов неприкаяний: сидить, мовчить та зітхає, аж пожовк увесь. Чи тобі що починено, чи тобі наврочено? Хоч розкажи, де болить, що болить?
Хома
 Нічого не болить, а тільки за серце давить! От і дітей просватав, і все зробив по-своєму, а як чумачку вирядив – світ мені перемінився, з голови й досі не виходить той мент, коли чумачка почала рушать... От і зараз бачу: Віталій стоїть, і я стою, і не дивимось один на другого, – постояв він, зітхнув, і повернувся, щоб іти, а моє кляте серце і не поворухнулось, щоб сказать: «Боже поможи!» Віталій оглянувся, постояв, зняв шапку, перехрестився і пішов за валкою, повісивши голову! Біля серця у мене гадина закрутилась. Чумачка заховалася за шпиль. Нудьга насіла на мою душу – здавило серце, хотілось плакать, кричать, доганять чумачку, щоб помириться з братом, та посоромився тебе, і переміг я сльози... І з того часу нудьга якась точить моє серце й точить... Не знаю, що робить з собою, не сплю, не їм і чую, що гріх тяжкий лежить на моїй совісті і не знайду покути я для себе! Одна думка: за віщо я з братом посварився? Не виходить з голови!.. Пішов оце до Соломії...
Настя
 То це ти так за Соломією сумуєш? Хома. Мовчи, не допікай мені, бо я повісюся з нудьги!
Настя
 Тю на тебе, божевільний!
Хома
 Я тілько що дознався, що в Соломії їсти нема чого дітям, а вона соромиться сказать, купує в борг у людей та позичає й нічого мені не каже – Віталій не велів нічого брать від мене; на превелику силу оце упросив її, щоб прийшла і взяла всього, що треба. Обіщала сьогодня прийти, велів запрягти воза, щоб одвезти їй харчів, а вона не йде!
Настя
 Бо, певно, бреше! Є у неї всього доволі.
Хома (кричить). Нема, кажу тобі! І люде кажуть, і я бачив.
Настя
 Чого кричиш? Віддай їй хоч і все своє добро, про мене!
Хома
 Брат Віталій поневіряється в дорозі, працює на мою користь, а його сім’я голодає у мене на очах, і я не^ бачу і не знаю!
Настя
 Аж схудла, певно, Соломія?
Хома
 Гарчи, гарчи!
Настя
 Та, звісно, я собака, тілько гарчу, а от у Соломії серце чудове – і до одного брата, і до другого лине.
Хома
 Щоб ти знала, тобі з нею не зрівнятись! Піди подивись, як вона працює, дітей доглядає, і не плаче, і не журиться, і не жалується.
Настя
 Чого їй сумувать? Один поїхав, другий утіша.
Хома
 Собака ти, собака!
Входе Соломія.
Ява V
Ті ж і Соломія.
Соломія
 Сорочки дітям стирала, та так уже поспішала, щоб мерщій скінчить роботу, бо, певно, не сьогодня-завтра Віталій приїде, то щоб татка всі зустріли в білих сорочках – він так любе!
Хома
 Мені аж плакать хочеться, коли я отакі від тебе речі чую; та ще як нагадаю, що ти ввесь цей час голодаєш, то серце у мене розривається!.. Здається ж, перед тим, як Віталій їхав у дорогу, тобі одвезли харчів два вози.
Соломія
 Та спасибі тобі, коли б те все зосталося, що тоді привезли, то я б нужди не знала.
Хома
 А де ж воно поділось? Обікрав тебе хто, чи як?
Соломія
Ні. Віталій все одвіз назад до вас у двір, хіба тобі про це нічого Настя не казала? 
Хома
Як так?
Соломія. Диви!.. Ти нічого не знаєш? Хома. Нічогісенько.
Соломія
 Та бачиш, Настя сказала Віталієві, що ти, Хомо, гніваєшся за те, що нібито ми тебе об’їдаєм, що сила йде сала та пшона і що вона дуже вже для нас батує усього... Ну, а Віталій ото з тобою посварився і все назад одвіз до тебе у двір.
Хома
 Насте!
Настя
 Чого?
Хома
 Ти чуєш?
Настя
 Так що ж, що чую! Нехай бреше... Собака гавка, а вітер несе!
Хома
 О, тепер світ мені проясняється... Так бач, де зло? А я, безглуздий, і не туди-то, що мене розпалюють навмисне, і так обезумів, що й сам не пам’ятаю добре, що я робив і що я братові казав! Ну, стривай же, Насте, я тебе не так до рук прийму!
Настя
 Візьми зараз багога і бий! Бий до синяків, саме добре перед весіллям, щоб усі люде бачили, як ти хороше живеш зо мною, який ти хазяїн поважний та добрий муж! У! Волоцюга!..
Соломія
 Якщо Настя не хоче, то я й не візьму нічого.
Хома
 Не слухай нікого, моє добро, а не її, наплюй на її речі, вона гарчать привикла, а я тепер і жодному слову її не буду вірити. Ходім, бери що хочеш і скілько треба!
Пішли.
Соломія
 Бувай здорова, Насте! (Вийшла).
Ява VI
Настя (сама). Бодай ти подавилася моїм добром! Це вже Віталій як приїде, то Хома прилипне до нього, як вовна до вівці. Та дарма, я знайду причину, щоб знову їх посварить... Людям трудно перший раз полаяться, а потім вдруге, третє і десяте – посваряться за масляні вишкварки, а таких вишкварок у житті багато, щодня можна знайти скілько завгодно.
Входе Хома.
Що, вирядив коханку?
Хома
 Говори, говори! Торохти горохом об стіну!
Настя
 Помирилися? Вона тобі гарненько усміхнулась, певно, там, в коморі, поцілувала? Іди ж зараз слідком, як той цуцик.
Хома
 І піду.
Настя (дражнить). «Нудно мені, що з братом посварився!» Брешеш! Неначе я не бачу, тебе за серце брало, що до Соломії не можна ходить через сварку з братом.
Хома
 Та вдарся хоч об стіну головою, може, порозумнішаєш, бо мене тепер не розсердиш, ні! Слава богу, світ мені прояснився, одлягло від серця, товчи скілько хочеш воду в ступі, буду мовчать... Я радий, що все виявилось перед моїми очима.
Настя
 Виявилося, шо Віталій розумний, а ти дурний? І ти раденький, що дурненький... Хи-хи-хи!
Хома
 Бо таки й справді! Коли б я був розумний, то з доброго дива не послухав би переказів твоїх, не посварився б з братом за те, шо його розумним люде лічать, розумного дурним не зробиш, хоч скілько хоч йому завидуй, від того він ще розумнішим буде.
Настя
 О, тепер за носа водитиме тебе Віталій, а що вже Соломія... Певно, й чумачку їй віддаси?
Хома
 Віддам.
Настя
 Недурно вона розказує, що тілько моргну і побіжить.
Хома
 Побіжу.
Настя
 Нехай Віталій приїде, я йому все розкажу. 
Хома
Так він тобі й повірить. 
Настя
Я присягну, що сама бачила. 
Хома
Та ти присягнеш, що я й чоловіка вбив. 
Настя
Я й свідків підведу... 
Хома
Таких брехливих, як сама. 
Настя
Я на всю округу тебе ославлю, всім розкажу!
Хома
 Ну, що ти будеш з нею робить? Бить!.. (Іде з заміром ударить). Не хочеться соромить себе, бо вона тілько й хоче, щоб бешкету наробить.
Настя
 Ану вдар!.. От тілько вдар! Хоч раз удар, бо я вже бачу, що кортить; зараз побіжу до сватів і розкажу, який ти хвойдник і яка цяця Соломія, що одбила у мене чоловіка! Ох, я нещасна сирітка, хто ж мене порятує! (Плаче).
Хома (бере шапку). Хоч тікай з хати.
Настя
 Тікай до Соломії, тікай!
Хома кида шапку.
Вона вже жде тебе... Певно, умовились? Чого ж сидиш? Іди!
Хома
Мовчи, люде ідуть.
Настя
 Нехай і люде бачать, нехай і люде знають, як я тії сварки боюся, а ти мене загризаєш, колотишся щодня!.. Ох, гірке ж моє життя за тобою.
Входе Петро.
Ява VII
Ті ж і Петро.
Петро
 Слава богу!
Хома
 Навіки слава! А що скажеш?
Петро
 Та що, наш благодітелю пане Хомо... Люде послали до вас спитать: чи нема вістей яких? Тривожаться усі, що довго так чумачка наша не вертається...
Хома
 А їм що?
Петро
 Як, благодітелю наш, що? Всі люде бідні послідні гроші вам свої повіддавали на вигоду, а тепер страх, знаєте, насідає на всіх: що, кажуть, коли, нехай бог боронить... то як тоді буде з грішми?
Хома
 Та що це ви, чи не подуріли, буває, га? Мені і в голову нічого не приходить, а ви, неначе пугачі, віщуєте вже лихо!
Петро
 Страх насідає... Стривожились всі люде. Чумачка Русаловського й Чичері повернулась, а Віталія нема, – він же раз у раз уперед всіх чумаків вертався додому... Ну і страх! Що коли не приведи господи! Так от люде тривожаться... Послідні гроші... Я сам, благодітелю наш, до копійки все, що мав, віддав!
Хома
 Це ти мене мов обухом по голові ударив! Що ж я можу знать? Я й сам нічого ще не знаю.
Петро
 А чого ж ваші дівчата плакали і пані господарка зараз плаче? Чи нема якої звістки лихої?
Настя
 Отакої! Дівчатам дорого плакать... А мені єсть чого: он дочку заміж віддаю, сиротою зостаюсь... Мало чого!
Петро
 Та правда, правда, що в вас і весілля скоро. Та й за дівчат чутно було, що з пари розрізняють... Так! То, виходить, ніяких вістей лихих не маєте?
Хома
 З часу на час жду, тілько не лихих вістей, нехай бог боронить, а жду свою чумачку! І кому, скажи на милость, це в голову вступило, щоб смуту якусь наганять?
Петро
 Баба Бушля забігала! Оце другий день скрізь бігає, шукає письменних людей, щоб прочитали її квиток – скілько виходить там грошей, риби і солі, особливо за чабака тривожиться: чи стоїть у квитку чабак? Ну і піднімає гвалт, що чумаків довго немає, що бачила, як дівчата ваші плакали і говорили їй про нещастя... Ну й почала: каже, що й не приїдуть, що й гроші наші, і риба пропаде... Та так слово по слову і між іншими людьми піднялась тривога. Сказано, народу сила зацікавлена поворотом ваших чумаків, бо то ж всяке дало гроші. Ну зараз і пішли розкази, перекази, натякання, а нарешті нагадали, як три годи назад розбійники ограбили Віталія, ну, а тут баба Бушля репетує, гвалтує – от і сполошились...
Настя
 А щоб їй язик усох! Бач, яке сплела... У мене й серце не на місці.
Петро
 От бачите, пані господарко, коли ви стривожились, то як же людям, що посліднє віддали, та не тривожитись?
Настя
 Зрівняв... У нас тисячі, а у вас що?
Петро
 Кому тисячі, а кому й десяти карбованців шкода, бо то посліднє... Сказано, голота, а голота голодна і на гроші жадна.
Хома
 Так ще ж, благодарить бога, нема нічого лихого, навіщо ж веремію піднімати? А коли Бушля так боїться за свої десять карбованців, то я їй зараз ті гроші віддам – от і край.
Входить Бушля.
Бач, легка на спомині! Чого це ти там веремію піднімаєш?
Бушля
 Ой, пане Хомо, благодітелю наш і батьку наш, ви ж багаті, як князь, а ми бідні... Не гнівайтесь на мене, повірите, так щодня тарані хочеться та чабачка, а тут як побачила, що дівчата плачуть та приговорюють: «Нещасні ми, нещасні», – я і стривожилась, бо я вже собі вищитала, що чумаки повинні були ще вчора повернутися...
Хома
 Ну, а як сьогодня приїдуть?
Бушля
 Дай господи, дай господи, то сьогодня і рибка буде у мене.
Хома
 Так якого ж біса ти гвалтуєш? Всіх людей он стривожила! На твої десять карбованців, віддай мені квиток!
Бушля
 Еге! А тарань та чабак?
Хома
 Так ти ж не хочеш ждать!..
Бушля
 Та я вже підожду. Не гнівайтесь, благодітелю наш, я знаю, що за вами не пропаде.
Петро
 Ходім, бабо! Це все через вас і мені, і вам сором, так наче справді малі діти: ні з сього ні з того веремію піднімаємо! Що то голота, за того карбованця готова очі повиколювать...
Входять Шкварковський і Мичковський.
Ті ж, Шкварковський і Мичковський. 
Хома
От і гості дорогі!
Шкварковський
 Достопочтенним сватам від свата Русаловського низенький уклін!
Кланяються.
Хома
 Спасибі. Щиро дякую. Як же вони поживають і що поробляють?
Мичковський
 Здорові, підскакують.
Шкварковський
 І веселяться!
Мичковський
 Приймали нас і частували нас он як!
Шкварковський
Істинно, частували, як багатим хазяїнам пристойно: досить!
Мичковський
 Оце вже шостий день, як їх чумачка прийшла з Дону.
Хома
 А нашої нема й нема.
Шкварковський
 І не диво!.. То ж сила, поки наважать чи налічать риби, поки накладуть риби на вози, поки вшнурують, рощот зроблять, ой-ой! Це не десять і не двадцять возів, а перша найбільша валка з усії України! Та й Русаловського чумаки кажуть, що коли вони виїздили, то ваші ще зоставались на Дону!
Хома
 А тут он бачите, вже наші вкладчики тривогу піднімають, особливо оця баба за свої десять карбованців.
Бушля
 А чи десять же тут стоїть! (Почина вив’язувать з хустки квиток).
Хома
 Ну, відчепись, мені не до тебе тепер.
Петро (до баби). Дурощів, бабо, наплели, а тепер кліпай очима.
Бушля (до Насті). Хіба то я, серденько? То капосна баба Олексиха!.. Я, бач, обіщала їй саму більшу одну тараню там за одно діло, так вона щодня за нею ходе, а тут нема, і підбила мене на сумління: каже, що їй огудина зелена снилась, виходить не їсти нам тії тарані... Знов, прийшла сюди – дівчата плачуть... Мені і самій тепера сором! (Виходить, за нею Петро). Вибачайте, не гнівайтесь, благодітелю наш!
Мичковський
 Анагрики! Вічна пустиня в животі, вічна пустиня в голові!
Хома
 Еге!
Мичковський
 Свати збираються до вас сьогодня, хотять допевнитись: чи все готово на весілля?
Настя
 Та що ж там і готовить? Готово, слава богу, все.
Мовчать.
Мичковський (роздивляється). Так, так.
Шкварковський
 Собрат! На чім то горілка у Русаловського настояна?
Мичковський
 От не нагадаю... А ніколи такої не пив.
Шкварковський
 Смаковита, але й я не нагадаю... Достойні люде Русаловські.
Мичковський (зітхає). Іменно, іменно! Приймали і частували досить!
Хома
 А принеси, стара, весільної горілки та почастуй старостів.
Шкварковський
 Спасибі, спасибі, не трудіться, ситі от поти!.. А впрочем, не вадить! І на чім то горілка настояна у Русаловського?
Настя
 Може, на ріжках.
Мичковський
 Іменно! От і знакоме слово: ріжки, а не згадав!
Настя
 То й я вас почастую настояною на ріжках.
Шкварковський
 Одно упоминовеніє визиває жажду.
Настя пішла.
Мичковський
 Будучи оце у Русаловських, згадували про вашу сварку з братом Віталієм і соболєзнували.
Хома
 Ох, і не кажіть – душа болить. Мичковський. А ми вас помиримо. Хома. Та я вже душею з ним помирився. Мичковський. Помиримо! Братам сваритись гріх!
Шкварковський
 Ах, як то хороше і як приятно жить братам укупі. Згода і мир, яко дорогий єлей, на голови стікающий, на бороду Ааронову, стікающий на края одежди його, яко роса Єрмонськая, сходящая на гори Сіонськія!
Мичковський
 Учений мій собрат приложить стараніє.
Шкварковський
 Напрягу всю мою мудрість і всю вченість.
Хома
 Дай боже помиритися, бо жити в сварці я не можу.
Мичковський
 Кротость, любов і мир – райські утіхи, а сварка – диявольськоє навожденіє! От вік прожив, ніколи не сварився! Краще змовчу, уважу, уступлю, але свариться не буду вовіки.
Шкварковський (цілується з Мичковським). Гнів од диявола! Я так же миролюбив і кроток єсть.
Хома
 Та я певен, що ми помиримось, бо, єй, не знаю, за що посварились. Та й брат Віталій простить мене, дурного; коли б тільки господь дав, щоб вертався скоріше!
Настя входить, ставить на стіл горілку і закуску. Наливає і частує.
Шкварковський
 Помиримо, помиримо! Я на своїм віку мирив многих, але сам ніколи не сварився, ібо уступчив зело!
Настя
 Ану, покуштуйте ще й моєї на ріжках.
Шкварковський (п’є). Малвазія дорогая!
Мичковський
 Жили воспаляющая.
Ярина з дверей тривожно.
Ярина
 Мамо, мамо!
Настя
 Чого там! Ти мене аж злякала.
Ярина
 Ідіть сюди, мамо, та зараз. (Зачиня двері).
Настя
 Чи не Русаловські їдуть?
Шкварковський
 Може!
Настя пішла.
Так, так... Люде часто не відають, що творять... А вчений чоловік всім приємний!.. Ібо знає, чого він хоче. От і я: нічого не маю, ні про що не дбаю, а люде почитують і всегда кличуть на пораду.
Мичковський
 Єсть люде, котрі менше вашого науки вкусили, але і ониє люде миролюбієм своїм благодать в доми приносять.
Шкварковський
 Неук ніколи не дасть тих думок златих, які ученую главу повсякчас посідають... Душа моя жажде науки!.. Був писарем і я, але скоро покинув подлое писарское занятіє.
Мичковський
 По якій же причині писарство есть подлое занятіє?
Хома (частує). Веселіше піде розмова.
Мичковський і Шкварковський протягають руки до чарки, Шкварковський бере перший чарку і випиває.
Шкварковський
 Писарство, почтєнний собрат, не во гнів вам будь те сказано, удаляє чоловіка ученого, от як я, від науки і приучає до гнусного любостяжанія.
Мичковський
 А наука поселяє в голові гнусное любомудріє, через которое часто спина отвіт дає. При цьому треба вам нагадать, що й писарів не всіх же б’ють за любостяжаніє, як от вас, почтєнний собрат!
Шкварковський
 Положим, хоча мене й били...
Мичковський
 Та й не раз: і в Переяславі, і в Деркачах, і...
Шкварковський
 Постойте! Я не одрікаюсь! Били! Гріх сказать – били! Але хто бив?
Мичковський
 Не в тім річ, хто бив, а в тім, що били!
Шкварковський
 Е... Та хто? Мичковський. Цікаво.
Шкварковський
 Любостяжательноє, неученое сословіє – стультуси писарі!
Мичковський
 Ви самі стультус!
Шкварковський
 Одначе я ж не на вас кажу, бо ви ж мене ще не били.
Мичковський
 Так буду бить.
Шкварковський
 О? Тоді й ви будете носить це почотне ім’я – стультус!
Мичковський
 Ой, буду бить, от побачите!
Шкварковський
 Жду терпеливо, але за що?
Мичковський
 За хвастливі речі! За них вас били скрізь, і тут дочекаєтесь побоїв.
Хома (частує). Здається, ви сваритесь? Не треба!.. Краще випийте!
Мичковський (хапає чарку). Не величайтеся ученостію і тим не принижайте других, прочих, котрі тож... От що!..
Шкварковський
 Собрат і соученик! Не ображайтеся і тим не показуйте, що ви похожі на других, бо всі писарі вельми заздрісні і тілько бувало побачать, що мене більше чтуть за вченость, ніж їх, зараз починають ображатись і не тілько словом, але й кулаком дають понять свою прирожденную неспособность до краснорічивого словопренія.
Мичковський
 Вчений! Вченость! Де ж то вас так чтили?
Шкварковський
 Та навіть і в Русаловських хазяїн, упиваясь моїми мудрими річами, почастував мене шість раз, і я випив шість чарок, а ви тілько три...
Мичковський
 Бо ви хапались!
Шкварковський
 Еге! Хапались! Ні! Розумійте язиці!
Мичковський
 Тобто ти такий учений?
Шкварковський
 Дойшов до философії.
Мичковський (співає). Був Грицько мудрий родом з Коломиї...
Шкварковський (співає). Вчився він добре на филозопії!.. Іменно вчився, а тебе вигнали...
Мичковський
 Стривай, стривай! Та й тебе ж вигнали.
Шкварковський
 Так. Не скриваю. Але тебе перше, а мене більше як через год! А! От у цім я маю учену перевагу і можу в словопренії всякого писаря загнати на слизьке! От попробуй... Ану, подеспотуєм віршами...
Мичковський
Гляди, щоб я тобі носа не розбив.
Хома
 Чи ви сваритесь, чи ви бавитесь?
Шкварковський
 Ти можеш тілько кулаком у носа вдарить, а я тебе словом вдарю так, що ти зробишся червоний, як варений рак. От тобі вірша, а от ще слухай:
Хто до Шмуля, хто до Мошки, 
Щоб випити у них трошки, 
А учені люде, ми (показує на себе) 
Прийшли в гості до Хоми!
Хома
 Гарно, єй-богу, гарно. (Частує). Веселіше буде.
Шкварковський (хапає чарку. З чаркою в руці). Ану, ти! Не втнеш? Висохла голова й розмок язик!
Мичковський
 Отже я тобі сьогодня буду забивать баки кулаком у тім’я... (Встає).
Хома
 От не розберу: чи ви нас будете мирить, чи самі будете биться?
Шкварковський
Хазяїн наш Хома, А жінка його Настя, У мене розум є – В нього нема, Хай же йому трясця!
Мичковський схоплює шапку й хутко йде до порога, бере палицю.
Хома
 Куда?
Мичковський (на порозі). Обійдоша мя пси мнозі! Жезл твой і паліца твоя та мя утєшіста!
Шкварковський
 Не способен до словопренія!
Мичковський (од дверей показує кулак). Стривай, я тобі сьогодня випру око з лоба! (Вийшов).
Ява ІХ
Хома і Шкварковський, потім Настя. 
Шкварковський
Стультус Мичковський, відомий всім піяка, Азінус богословський – в шинках первий забіяка!
Хома
 От тобі й помирили!
Шкварковський
 Неук Мичковський посрамлен!
Ява Х
Вбігає Настя.
Настя
 Ой Хомо, ой серденько, пропали ми! 
Хома
Що там, нехай бог боронить! 
Настя
Ой, пропали, ой, прогнівили бога! 
Хома
Та що таке?
Настя
 Погибла наша вся чумачка, і ми тепер старці!
Хома
 Та відкіля ти це взяла? Чи не знову баба Бушля веремію підняла?..
Настя
 Ой ні! Сама бачила Віталія і деяких наших чумаків, сама чула! Люде гвалтують, сюди йдуть править гроші! Ой боже мій, ой боже мій! (Ламає руки).
Хома
 Господи! (Береться за голову і схиляється на стіл).
Настя
 Це через мене бог послав на нас таку тяжкую кару, за мою заздрість, за мою жадність, за мою лютість. Господь з старцями нас зрівняв, щоб ми не величались тим, чого самі не заслужили й не заробили!.. Я, я всьому виною, бо навмисне підняла всю веремію і посварила вас! Все, що говорила я, була брехня, і тим я бога прогнівила! Хомо, чого мовчиш? Скажи хоч слово, хоч удар мене, хоч плюнь на мене, хоч налай!
Хома
 Старець, старець!
Настя (падає навколішки і підніма угору руки). Ой господи, ой боже мій! Ой, помилуй мене, я більше не буду!.. (Плаче).
Шкварковський
 Багатії обніщаша і взалкаша!
Завіса
Дія четверта
Дворище Хоми.
Ява І
Багато людей стоять купами, тихо розмовляють, розмахують руками. В протяг мімічної спени баба Бушля перебіга від купи до купи.
Бушля (вже коло третьої купи, ударившись об поли руками). От тобі й тарань, от тобі сіль та чабачок – дулю з’їси.
1-чоловік
 І гроші всі пропали! Посліднє віддали й пропало.
Бушля (біля другої купи). От тобі й тарань, от тобі й сіль, от тобі й чабачок – дулю з’їси!
Глечик
 Що ти мені говориш! Де ж він зараз візьме грошей? Це виходить з петлею приступать, ніж до горла прикладать.
Петро
Та ти розумний, ти милосердний... А нам яке діло, де він буде гроші брать? Користувався нашими грішми скілько літ, он яку чумачку справив!
Глечик
 Так де ж вона тепера, та чумачка?
Петро
 Де? Пропала! Так що ж з того? Як у нього пропало, так і мої гроші повинні пропасти? Нехай бере де хоче – а нам подавай! Кругом біднота, посліднє однесли...
Бушля
 От тобі й тарань, от тобі й сіль, от тобі й чабачок – дулю з’їси!
Петро
 Забрать у нього все, що є, продать до снаги та й поділить, по чому там прийдеться.
Глечик
 Можна ж і підождать, чого так раптом хватать за горло? Дайте чоловікові до пам’яті прийти!
1-чоловік
 Щоб витрішки зостались?
Петро
 На гарячих порах, може, що й видерем, а потім, як він і сам звідціля потайно втіче, де ти його будеш шукать?
1-чоловік
 Світ широкий! Шукай вітра в полі!
Всі
 Зараз, зараз нехай віддає!
Бушля
 Ох, лишенько тяжке, ох, горенько моє! Скілько-то я недоїдала, поки ті десять карбованців відклала, і на тобі! Недурно Олексисі зелена огудина приснилася! От тобі й тарань, от тобі й сіль, от тобі й чабачок! Дулю з’їси! Та ще повинна одробить бабі Олексисі, бо я їй зосталась винна одну найбільшу тараню.
2-чоловік
 Ще де та була тараня, а ви вже, бабо, поспіли одну найбільшу продать.
Бушля
 Як де? Як де? У квиткові записано, от на, коли письменний, прочитай!
1-чоловік
 То з’їжте, бабо, квиток, все одно, що тарань.
Бушля
 Сто чортів твоїй матері. (Заховалась у гурті).
Ява ІІ
Ті ж, Чичеря і Русаловський.
Чичеря і Русаловський
 Слава богу!
 Всі
 Навіки слава!
Русаловський
 А що тут за рада?
Бушля
 Ох, яка тут рада? Десять карбованців пропало, чабак і тараня пропали, ще й сама винна зосталась найбільшу рибу Олексисі, де я її візьму тепер? Та ще хоч би прямо тараню, а то найбільшу.
Чичеря
 Нічого не розбереш! Що вона лопоче за тараню?
Петро
 Лихо сватам вашим сталося: пропала чумачка!
Чичеря і Русаловський
Як?!
1-чоловік
 Та ще й самі добре не знаємо.
Петро
 Не розчолопали: чи ограблено, чи виздихала вся скотина, чи в іншу яку біду ускочили, а тілько Віталій вернувся з батіжком.
1-чоловік
 Щось тут путав, путав нам та й пішов до Хоми, а той, кажуть, умлів.
Русаловський
 От тобі й премудрий Соломон!
Бушля
 От тобі й тараня, от тобі й чабачок.
Купи між собою балакають, потім показують на Чичерю і Русаловського.
Чичеря (до Русаловського). Вернімось зараз додому, бо я не люблю дивитись на чуже нещастя, на чужі сльози... І не так того, що свата жаль, як від того, що просить буде грошей.
Русаловський
 А коли обчухрався, та який же він нам сват?.. Ми – хазяїни, як і були, а Хома – старець! Нема рації нам ріднитись з ним.
Чичеря
 Авжеж! Де ж таки за голодрабця я віддам свою дочку, це вже всяке плюнуло б мені у вічі! Зятів не бракує... І Тетеря присилав спитать, чи не можна сватать мою Явдоху, і Гарбуз... Та мало їх хіба поквапиться на таке віно, як я даю?
Петро (одділившись від гурту, до Чичері і Русаловського). А це добре, що ви тут нагодились: чи не поможете своїм сватам розквитаться з нами?
Чичеря
 Я ж кажу, що так! Тікаймо! Бо гроші люде будуть править у Хоми, а Хома у нас стане прохать.
Русаловський
 Мерщій, подалі від ції оказії! Прощайте, люде добрі, нам немає тепер часу, зайдемо опісля.
Ява ІІІ
Ті ж, Хома, Настя, Віталій, Шкварковський, Ярина і Катря.
Настя (з порога ідучи). Ой сваточки мої милі, ой сваточки мої дорогі, сам бог послав вас у цю пору... Порайте ж ви нас, поможіть же ви нам!
Чичеря (до Русаловського). Я ж казав, що так воно й буде; зараз грошей прохать почнуть.
Русаловський
 Та й тікать нам не приходиться, однаково ж розв’язатися й з весіллям треба.
Чичеря
 Ти як хочеш, а я дочки за голодрабця не віддам.
Хома (до народу). Люде добрі! Ви знаєте, яке нас зуспіло нещастя? Підождіть мені, нехай я спродамся до снаги, то, може, там наскіпаю яких сот п’ять чи шість... чи...
1-чоловік
 Ого, розживемося!
Петро
 Що нам сот п’ять? Бач, як розщедрився! Ти забрав у нас п’ять тисяч, а хочеш відбуться сотнями?.. Митець...
1-чоловік
 Ти нас в старці пустив.
Петро
 Віддавай все разом!
Настя
 Де ж ми візьмемо, коли нас бог покарав, лишив всього... Ми й самі тепер старці! Змилуйтесь, люде добрі, будьте милосердні! Ой сваточки, голубчики, ріднесенькі, зарятуйте ж нас.
1-чоловік
 Не віримо, щоб грошей не було!
Петро
 Та й яке нам-діло! Хіба ми там були на місці? Може, премудрий Соломон розпродав все, а тепер нищиться, щоб людськими грішми покористуватись.
Всі
А й правда, правда!
Дехто
 Подавай гроші, ось квитки твої!
Шкварковський
 О лютиє діоклетіане!
Глечик
 І чого так раптом наступать на шию, гріх! Підождемо, панове, хоч до завтрього!
2-чоловік
 З кожним може буть нещастя...
Шкварковський
 І у анагриків серце зворушилось!
2-чоловік
 Пождім.
Петро
 Говори! їм треба тілько час прогаять, щоб все і тут спродать, а як утічуть звідціль на Дін в степи, то де ми їх знайдемо?
Глечик
 Так хоч день-два підождемо!
Петро
 Жди, даруй своє, а ми не подаруємо.
Шкварковський
 Скімни рикающіє!
Бушля
 Ось квиток! (До Шкварковського). Скілько ви тут поставили? Може, п’ять, то я вам і очі видеру!
Шкварковський
 Слухай, бабо, одійди від зла! Я в тебе грошей не брав, а ти вже руки простягаєш учені очі видирать!.. Одійди!.. Я лют зело в сєй час, і гляди мені, щоб я не подививсь на тебе скоса і не розбив тобі я дланію цією до юшки носа!
Бушля
 Так ви ж квиток писали?
Шкварковський
 Одійди! Ти потеряла в старості ума! Коли забула, нагадаю: у тебе гроші взяв Хома!
Бушля (кидається до Хоми). Давай зараз десять карбованців, бо я до твоїх очей доберусь!
Віталій (виступа вперед). Стій, помовчи!
Петро
 Ага! Послухаєм, що скаже Соломон.
Всі
1-а купа
Слухайте, слухайте!
2-а купа
Соломон буде говорить...
Віталій (до Чичері і Русаловського). Свати любезні! Невже ж ви ради не дасте?
Всі
 Діло... діло!..
Віталій
 Післязавтрього весілля ваших діток: ви ж багатирі на всю округу; один з вас, здається, пан Чичеря, повинен дать в придане за дочкою двадцять п’ять пар волів з возами, та й грошей стілько, щоб всі вози ходили з Криму не порожні! Так дайте нам тепер, у борг, три-чотири тисячі та дещо знайдеться у нас, так ми людям заплатимо, щоб смутком та горем лихим не покрити нам весілля ваших діток! А там, поможе бог, розплатимось, – у нас ще є надії.
Петро
 Правду каже.
Всі
 По совісті!
Русаловський
 Надії! Ха-ха-ха! Знаєш, що я тобі скажу?
Віталій
 Почуємо.
Русаловський
 Ти був премудрий Соломон тоді, коли у брата у твого Хоми тріщала калитка і більше як півтораста пар волів ревло в оборі, а тепер що ти? Тьфу! Такий же дурень, як мій послідній наймит!
Петро
 А він дума – Соломон і досі.
Всі (коротко, глузливо). Ха-ха-ха!
Русаловський
 Грошей йому дай на вічне од-дання?..
Віталій
 А чуєш, Хомо?
Хома
 Чую, брате, тепер і ти дурний.
Віталій
 А чуєш, Насте?
Настя
 Ох, чую, чую і дивую на твій розум!
Віталій
 Так не дасте, виходить, і помочі нам не зробите у цій лихій пригоді?
Русаловський
 З якої ж речі старцям голим та ще й дурноголовим гроші будем роздавать? Я ще, здається, не зійшов з ума!
Шкварковський
 Не забувайте мудрості глибокої: багатії ще вчора нині обніщаша і взалкаша!..
Русаловський
 Не до тебе, дяче, п’ють!
Шкварковський
 Не дяк, а бакаляр учений глаголить вам в отвіт: пийте самі, але не упивайтеся, та і на заднії колеса оглядайтеся! (Одходить). Анагрик туполобий.
Русаловський
 Так отже я й оглядаюся на заднії колеса. Яка радість синові моєму брать тепер у голого Хоми дочку? Хе! Таких невісток, як Хомова тепер дочка, по три на шаг, так ніхто, бач, не бере!
Віталій
 Брешете ви, пане Русаловський! Найдеться і в неї дружина, може, чесніша далеко від вас і від вашого сина! Не деріть так високо носа, а дивіться під ноги, щоб часом не спіткнулись та не впали в помийницю з тими помиями, що зараз виливаєте на голову мені, братові і його дитині! Ви одрікаєтесь від дівчини чесного та заможного роду через те тілько, що батько її, по волі божій, неждано впав в бідність, та ще й глузуєте: «По три на шаг». За віщо ж на дівчину, ні в чім не винувату, прилюдно глумливі речі сипать? «По три на шаг»! А? Ти не гордуй так, бо гордим бог противиться! Може, сам ти і шага не варт, та тілько що ніхто тобі цього ще в вічі не сказав!
Петро (до людей). Добре відчитав!
Всі (тихо). Соломон... Соломон!..
Русаловський
 Чого ти так пащеку роззявив? Та нехай тобі заціпить! Бачу я, що ти і досі Соломон, та тілько вже шмаркатий! Старці ви погані! Обірванці голодні і хочете, щоб я, я – Русаловський! – ріднився з вами! Плювать мені на таку голоту! Я з глузду ще не з’їхав, – не бувать цьому весіллю! От і знай!
Віталій
 А чуєш, Хомо?
Хома
 Чую, брате, тепер ми дурні обидва, бо обидва голі.
Віталій
 А чуєш, Насте?
Настя
 Ох, чую, чую і дивую на твій розум.
Віталій
 А може, ви, пане Чичеря, не так заноситесь у хмари з дочкою своєю, бо ви ж повинні були дать за дочкою велике віно синові Хоми; до вас найбільше йшла моя й промова, та Русаловський перебив.
Чичеря
 Ні, пане брате, і я не дам! А ти не сердься так на мене, як сердився на Русаловського.
Віталій
 Поки ще нема чого сердиться, ви хоч говорить почали не з хмари, а з землі; що ж далі скажете, почуємо.
Чичеря
 Грошей не дам!
Між людьми гомін: «І цей зрікається! Нема надії на багатих. Не поможе й Соломон!»
Чичеря
 У мене гроші не полова. Коли я віно добре обішав за своєю дочкою, то певен був, що і Андрієві від батька ще достанеться немало всякого добра й тепер, і після смерті, то мої онуки, моє плем’я, не вниз би йшло, а вгору все та вгору! Тепер же, пане брате, коли на гору ту мені вивозити приходиться самому, то я в такого воза впрягатися не хочу, а зоставляю його у вас на подвір’ї. Не сердьтеся на мене, бо й ви б та й другі зробили б так само, як і я оце роблю! Грошей тепер у вас нема, на смітнику їх не назбираєш, і треба цілий вік вам знову працювать, щоб вибитись з старців!.. Яка ж мені користь від того, що з бідними людьми я поділю своє добро! Ні, не віддам дочки своєї за Андрія і грошей вам ніяк не дам.
Ярина (до Катрі). І радісно, і страшно нам радіть! Бо тепер я б вийшла заміж за кого хотять, аби вирятувать батька.
Між людьми: «Пропали наші гроші, і багатирі відступилися від них!»
Віталій
 Так от в які ми лещата попалися, мій брате!
Хома
 Що ж нам тепер робить?
Всі
 Давай гроші!
Хома
 Нема. 
Петро
Ах ти, котолуп, вівця ти кручена...
1-чоловік
 Щетинник ти, що голки продає, а не чумак багатий.
Петро
 Ограбив нас усіх і шеляга не маєш у кишені, щоб розщитаться з людьми, поганець!
Бушля
 Деркач обсмиканий, на смітнику б тобі валяться!
1-й чоловік
Пройдисвіт!
Петро
 Шмаровоз ледачий!
Бушля
 От тобі й тараня, от тобі й чабачок. Давай десять карбованців, котолуп!
Віталій
 Та тобі стане, бабо, одійди.
Люде зробили коло і радяться.
Бушля (до Віталія). Аби мені віддали, то нехай вас бог наградить і цариця небесна помилує... Я ж, серденько, зосталася винна ще бабі Олексисі одну тараню, та ще неабияку, а найбільшу, де ж я її візьму?
1-чоловік (до людей). Так як же воно буде?
Настя
 Проси, Хомо, ще навколішках проси.
Хома (стає навколішки). Простіть, миряне, я не вкрав, я не розтринькав, я не пропив, не промотав! Самі ви бачите, що мене нещастя зуспіло... Пождіть мені! Я все продам, зберу, що є, і все віддам, а чого недостане, то виплатю згодом.
Глечик (до людей). Пождемо, пождемо... Бачите, як чоловік просить!
3-чоловік
 Я згоден ждать хоть рік.
Бушля
 І я підожду. (До Віталія). Ви ж мені, серденько, віддасте перше всіх?
Петро
 Одпустіть його сьогодня, то він завтра утіче.
1-чоловік
 Чим його вдержиш?
Дехто
 Не хочемо ждать. Утіче...
Дехто
 Давай гроші!
Шкварковський
 О, лютиє діоклетіане, розверзли пасть і проковтнуть Хому! Камо сокроєшся від них?
Петро
 В’яжіть їх, волочіть їх по селу, давіть їх, щоб хоч злість зірвать! Та що там дивитися, виганяйте його з оселі – продамо все!
1-чоловік
 А той он, Соломон Котолупович, бач який, ще й пиху гне – стоїть і усміхається...
Петро
 Радий, що обчухрав людей! Ах ти, пройдисвіт! Хоч не смійся, котолуп! Ох, дражнить же він мене своєю постаттю! Пополупить би їх, щоб подохли обидва!
1-чоловік
 Та бий їх і справді! Починай, Петре, тоді всі кинуться!
Петро
 З котрого?
1-чоловік
 Починай з Хоми, бач, яка морда, як у крученої вівці. Всі. Ха-ха-ха!
Петро
 А мені хочеться Соломона зацідить. Ух, сверблять руки! (Кидається).
Віталій (схоплює мушкет з-за плечей). Пріч! Жаби погані... Досить квакать!
Всі подались назад і збились в одну кучу.
Бо я як шарахну тут по вас з мушкета, то й очі вам з лоба повилазять.
Бушля
 От тобі й тараня! (Ховається в гущу).
Віталій
 Геть з двору, жадна голото! Не скоро ви ше наїстеся і нап’єтеся, бо звірі ви усі бездушні з кам’яними серцями! Ніщо вас не зворушить: ні гнів, ні страх господен не навчають вас нічому! Золото, одно золото сліпить ваші очі! Ось воно. (Розстіба свиту і показує черес, котрим підперезаний). Ось повний черес червінців! Навколішки, поганці, перед вашим богом!
За коном чуть крики: «Чумаки! Чумаки! Чумаки!» Разом з цими словами плине гучно пісня:
Ой чумаче, чумаче, 
Ой чумаче, чумаче, 
Життя твоє собаче і т. д.
Пісня знайома всім. 
Два чи три куплети.
Ярина
 Ой матінко, Остапів голос! (Побігла). Катерина. Андрій! (Побігла).
Пісня розлягається. Всі люде збираються в одну купу і зазирають за кон, звідкіля плине пісня. Стають навспинячки. Чуть з гурту: «Чумаки! І справді чумаки!» Хома і Настя скам’яніли.
Русаловський
 Чи ба! Уся чумачка тягнеться, як стрічка, без кінця.
Чичеря
 Це Соломон всіх обморочив і осоромив.
Русаловський
 Підвів нас під дурного хату.
Чичеря
 Тікаймо, поки від сорому не випали із лоба очі.
Тікають
Хома (кричить). Чумаки! Мої чумаки! Ох! Що це? Чи я сплю, чи, може, здурів? Ой, голова крутиться, земля крутиться! Піддержіть мене, я умліваю.
Хому садять чи на призьбі, чи на колоді. Настя біжить у хату, виносить воду, Хому піддержують Шкварковський і Віталій.
Шкварковський
 Смятєся дух, і тьма заслала очі.
Петро
 Що ж це, одурено нас?
1-чоловік
 Осоромились... 
Глечик
А я ж казав, щоб підождать. 
Бушля
Мені що: не було риби, – сердилась, прийшла риба – радію; слава тобі господи!
1-чоловік
 Як же тепер дивиться їм у вічі? 
Глечик
Позичиш у Сірка. 
Петро
Хіба нам первина.
1-чоловік
 Тікаймо звідсіля, а через ніч ми совість приспимо, вони ж забудуть свою знеьагу.
Петро
 Ні, нагрішили, то будем каяться: упадемо Хомі у ноги, як він нам падав.
Тимчасом Хома напився води, зітхнув, і помалу підвівся. Озирається кругом
Хома
 Братіку! що ж...
Віталій
 Все, що я тобі розказував про гибель нашої чумачки, – видумка моя. І все це навмисне я зробив, щоб ти побачив, брате, чого всі люде варт, для чого всі вони живуть і цілий вік свій веремію піднімають, чого всі вони хочуть, де їх правда і якому богові кланяються всі! Тепер ти бачиш, що розумних між нами немає, усі шанують тілько золото одно, до нього серцем приростають і забувають все для нього! Найкращий приятель одступиться тоді від тебе, коли ти золото стеряєш! От глянь! (Оглядається). Нема. Чичеря і Русаловський утікли від сорому. Так-то, брате! Легше наскладать повнісенький чумацький ящик самих червінців, ніж між людьми найти серце, налите правдою одною і любов’ю до всіх.
Хома
 Брате мій, коханий брате мій! Я мов у сні, а все ж таки нещастя пережив, і світ мій прояснився, полуда впала із очей. Тепер я знаю, яку ціну нам люде покладають і сам зумію ціну покласти серцеві, налитому і правдою, і любов’ю!
Цілуються
Настя
 Прости мені, мій брате! Тепер я більш боятимуся сварки, ніж моя покійна матуся, і, поки житиму на світі, не підніму ні одної вже веремії. (Цілує Віталія).
Віталій
 Дай боже! Рощот узавтра всім, я вторгував доволі грошей у дорозі, для того й забарився. Всі (між собою). Навколішки, навколішки, навколішки. (Стають навколішки, крім Глечика, 2-го і 3-го чоловіків).
Глечик, 2-й і 3-й чоловіки
Ми ні в чім не винуваті.
Петро
 Простіть нас, Хомо, наш благодітель! Простіть, дядьку Віталій! Всі. Простіть!
1-чоловік
 Ми винні, правда, але куди коза веде, туди й вівця іде.
Віталій (скида з себе черес). На, Хомо, побряж-чи їм, вони чересові кланяються, а не тобі.
Хома бере черес і бряжчить червінцями, а люде стоять на колінах, голови нахиливши всі; як забряжчить, тоді закохано, спідлоба дивляться на черес.
Чудові побрязкачі. І соловейко, певно, так дівоче серце молоде ніколи ще не чарував...
Хома бряжчить, між людьми той же рух.
Як оцей брязк чарує всіх людей, манить до себе їх серця, туманить розум їх!
Хома бряжчить, між людьми той же рух.
Хома
 На, брате, черес, заховай! Вставайте! Годі нам горювать! Годі сердиться й свариться.
Люде встають.
Я й сам від вас не кращий, а коли ми однакові усі, то чим же винні ви, що на усіх похожі?
Шкварковський
 Мудро і справедливо! Іудеї во дні они златому тельцу поклонилися... Віка не змили з нас тії вини, і днесь тому же кланяємся богу ми.
Хома
 А щоб господь простив мене за мою гордість і пиху, дочку за наймита я віддаю, а сина з наймичкою повінчаю.
Остап і Андрій, Катерина і Ярина, що раніш увійшли і стояли вглибині, кидаються при цих словах у ноги батькові і матері: «Тату, мамо, ріднесенькі, спасибі вам за вашу ласку!» Слова говорять- хапаючись, то один, то другий, а поцілувавши батьків, хутко одходять вглибину.
Коли любите одно другого, то більшого щастя й не треба. Всіх просю до себе на весілля.
Всі
 Спасибі! Дай боже вам щастя та здоров’я!
Віталій
 Та любові і милосердія всім до всіх! 
Всі
Пошли боже!
Ява IV
Ті ж і Соломія. За нею біжить чотирнадцятеро хлопчиків по ранжиру один другого менше, всі одягнені в чисту українську одежу до зросту.
Соломія
 Мужу мій! (Кидається Віталію на шию).
Діти (обступили Віталія навколо). Тату, таточку, давай гостинчика.
Настя
 Щирими сльозами обливаю і покутую свій гріх! Прости мене, сестро! 
Соломія
 Бог простить!
Цілуються.
Віталій (підіймає найменшого хлопця угору, цілує його і приговорює). Здоров, чумаче. Ти найменший, то, може, доживеш і побачиш краще життя між людьми.
Шкварковський
 Умиленія достойная картина!
Завіса
