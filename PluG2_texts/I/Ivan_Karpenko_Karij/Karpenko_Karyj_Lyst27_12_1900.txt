До Н. І. Тобілевича Декабря 27, 1900 г., Киев 27 грудня 1900 p.
...Будь здоров з Новим роком!
Щоб в цім році, котрим починається нове століття, ти скінчив якнайкраще науку, щоб нове, самостійне життя вкупі з твоєю нареченою, а скоро і жінкою – було тихе, мирне, повне достатку і користі не тільки для себе і своєї сім’ї, але й для рідного краю і всього поспільства!
...Не забувать ніколи високих ідеалів!
Ніщо в житті, мій милий сину, не дає такого задоволення, як хороша чесна сім’я, котра, крім звичайних своїх інтересів і обов’язків, не забуває служіння вищим ідеалам загального добра.
Програма ідеалів безмежна, але той, хто хоч невелику частину цих ідеалів носить в своїй душі, береже їх, як святиню, і по мірі сил своїх виповняє, той тільки має задоволення, бо тільки безконечного прекрасного в житті тяжко досягнути, а через то праця на користь прекрасного безкрая і вічно тримає чоловіка на благородній висоті життєвих задач!
Все, що я сказав, для мене ясно, як обобщеніє. А часності, конечно, бувають всякі, говорить про них в письмі – потрібно більше часу, ніж я маю. Коли захочеш з’ясувать, що в часності, то я дуже радо поможу. Може, я й сам багато не знаю, та не тільки може, а таки й справді не знаю, а все ж таки дещо шуплю.
Може, я скучний тим, що балакаю про такі матерії, ну та що будеш робить --такий стих напав!
Діла дуже добрі. Орися почала грать. У неї є способности але треба любить діло, працювать і терпеливо набиратись опиту.
«Хазяїна» мені розрішили. Він піде в першій половині января. Комедія ця дуже серйозна, і я боюся, що буде скучна для публіки , котра від комедії жде тільки сміху. «Хазяїн» же зла сатира на чоловічу любов до стяжания, без жодної іншої мети. Стяжания для стяжания! Побачимо, як то вона піде. Участь в комедії мають всі найкращі актори, крім Заньковецької. Орисі дав велику роль – Соні. Трохи боюсь за неї, але нехай попробує сили. Юрко одбува воїнську по-винність і, певно, тепер більше слухає фельдфебеля, чим батька.
І так воно все буває: не послухаєш доброго – будеш слухать злого. Він мені нічого не пише – я йому нічого не пишу. Печально!
