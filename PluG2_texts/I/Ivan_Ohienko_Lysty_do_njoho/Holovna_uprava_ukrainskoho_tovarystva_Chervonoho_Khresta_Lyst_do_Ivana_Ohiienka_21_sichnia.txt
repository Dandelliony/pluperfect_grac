Горожанська війна, що вже два роки провадиться на території України,
утворила надзвичайно тяжкі обставини життя, що в свою чергу викликало
небувале поширення пошестей серед населення; епідемії ріжних тифів

надзвичайно лютують і забирають десятки тисяч жертв. Планомірну і систематичну
 боротьбу з пошестями при сучасних обставинах вести майже неможливо;
 засоби боротьби з пошестями замісто того, щоб збільшуватись,

значно зменшуються.
Політична ворожнеча і штучний поділ України на території, підвладні
ріжним Урядам, важко відбиваються на праці санітарних Установ; багато
санітарних Установ розграбовано й зруйновано.

Єдина тільки організація Українське Т[оварист]во Червоного Хреста
серед такої бурхливої політичної ворожнечі, як організація громадська і

цілком аполітична, мала можливість провадити до якоїсь міри доцільну боротьбу
 з пошестями; тільки Установи Червоного Хреста користувались недоторкальністю;
 представники всіх перебувавших за останні два роки влад

рахувались з недоторкальністю Червонохрестних Установ і не тільки не робили
 ніяких утисків в їх праці, а навпаки допомагали в справі боротьби з

пошестями.
Здавалось би, що тим більш таке доброзичливе відношення повинно

було б бути і на території України, окупований за згодою Українського Уряду
 Польськими Військами.

На превеликий жаль, в дійсности помічається зовсім инше: так в грудні
місяці 1919 року польськими жовнірами було самочинно забрано санітарне

і господарське майно пошестного шпиталю Червоного Хреста в селі Панівцях
 біля Кам’янця, причому звертання до польської місцевої влади не дало

ніяких наслідків; 10-го січня ц[ього] р[оку] реквізовано помешкання лікарсько-харчового
 пункту ч[астини] 2 в м[істі] Кам’янці, причому зазначеному

пункту було запропоновано по наказу коменданта м[іста] Кам’янця на протязі
 12 годин звільнити помешкання для потреб господарніх польських пань;

крім того в багатьох лікарських установах Червоного Хреста, де в сучасний
[мо]мент перебуває велика кількість пошестних хорих, представниками
Польського Війська забірається по реквізіції необхідне майно.
Таке несприяюче і недоброзичливе відношення представників польської
влади і війська до Лікарських установ Червоного Хреста надзвичайно
шкідливо відбивається на праці несення медичної допомоги населенню під
час лютуючих на Україні пошестей, а тому Головна Управа Українського

Т[оварист]ва Червоного Хреста ласкаво прохає Вас, пане Головноуповноважений,
 вжити заходів перед польським Урядом в Варшаві про усунення надалі
 можливих утисків та перешкод з боку представників польської влади

на території України, окупованій польським військом, для чого необхідно
прохати польський Уряд, аби він видав розпорядження про недоторкальність

Установ Українського Т[оварист]ва Червоного Хреста на зазначеній території.


Голова Управи (підпис)
Начальник відділу (підпис)
Діловод (підпис)