З Гадяча, Полтавської губ. (Август 1861 року)
Скрізь, як у дзвін дзвонять – говорять за школи і бібліотеки. І в Гадячі об цім річ. Як почнуть розсказувать – що як би воно було добре, що зовсім би народ змінився – тільки слухай! Довго говорили, а далі – добрі люде принялися й за діло: перше, то сим, то тим побитом, відкрили городську бібліотеку, а оце недавно – женську школу. Послідню хоть не гаразд, бо ще нема на те розрішенія, а все єсть надія, що колись буде така, як і в людей. Нехай же їй, до другого часу, Бог помага та добрі люде, а ми дещо поговорим за бібліотеку.
В Гадячі, після Різдвяних Святків, охотники до теятру змовились показать спектаклі. Показали, та на ті гроші, що зібрали, відкрили городську бібліотеку. Вона виписує: «Руський вісник», «Современник», «Отечественні записки», «Библиотеку для чтения», «Основу», «Руське слово», «Драматический сборник», «Московські відомості», «Руський мір», «Іскру», «Вік», «Іностранні романи», «Художественный листок» і «Журнал вольного экономического общества», да ще послано гроші, зароблені за другі два спектаклі, щоб прислали сочиненій самих луччих писателів – Гоголя, Пушкіна й других. На українській мові тільки й є що «Кобзар»1. Нема ні «Хати»2, ні «Повістей Квітки»3; нічого нема. А таких книжок треба, та ще й дуже, бо в Гадячі народ все почти українці, – так що ж їм рідніше – чи своє, чи чуже? мабуть, своє. Бібліотека находиться на кватирі в одного з учредителів, дохтора Черниша, він нею й розпоряжає. За те, щоб брати читать додому журнали й газети, плата – дуже поцінна – три карбованці на год, а на місяць коповик. Якої ж ще дешевшої? Здається, скілько треба б бути підпишчиків, а їх тільки всього-навсього – 43, годових 39, 1 півгодовий й 4 місячних. Чого ж так? Хіба, скажуть, що роздають книжки не справно? що наперед великим панам дають? Так ні! ще, до которого часу, сього нічого нема: всяк, хто б не записавсь – чи дворянин, чи купець, чи міщанин – все одно, всі рівні. А все це від того, що є багато ще таких людей, котрі на язиці як на органі, а прийдеться до діла – й ніс під себе – зараз і назад: за що, кажуть, я буду платить 3 карбованці? що книжки дадуть прочитать? лучче проїм, або проїграю в карти, – так знатиму де дів; адже мій батько не читав, а жив на світі? так і я. Отакі!.. Хоть би ж сами не записувались, то й сількось, – а то й других піддрочують. По-моєму, лучче ж взять книжку та читать, чім цілий день виспать, а ніч в карти програть; а по їх – хто єго зна... не вгадаю...
