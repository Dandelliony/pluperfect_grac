Микола ГОЛУБЕЦЬ
МИСТЕЦТВО
КНЯЖА ДОБА
1. Початки мистецтва
Шляхами століть. Приблизно біля VI в. по Христі, коли то українські племена зайняли й почали загосподаровувати територію свого постійного осідку, починається історія української культури й образотворчості. Зумовлена вродженою талановитістю українського племені і флюктуаціями сторонніх впливів, свої підйоми, зупинки й упадки вона завдячує значною мірою географічному розташуванню українських земель. Упродовж століть тут утворюються центри й шляхи, захисти та резервуари-заповідники для культурних цінностей.
Від Південного Заходу — Карпати, від Півночі — непрохідні ліси й багна Полісся — оце найбільш консервативні області України, де раз занесена культура зберігала свій первісний характер. Південно-східна степова смуга була постійним мостом між Азією та Європою, що ним безупинно мандрували орди кочовиків і раз у раз нищили зав’язки осельно-культурного життя українського народу. Довгими періодами часу ті «молоком і медом текучі» землі лежали облогом, і лише наприкінці XVIII і з початком XIX в. український плуг здобув те, чого не могли втримати ні меч княжих дружинників, ні козацька шабля.
Зате провідну роль у творенні й поширенні культурних цінностей довелося відіграти західним і центральним українським землям — Галичині, Волині, Київщині, Чернігівщині, котрі, відмежовані від «диких полів», були природним захистом, до якого ховалася українська культура в моменти загрози від чужих наїздників. Історія України знає кілька таких припливів і відпливів не тільки культурних цінностей, але й самих мас українського населення.
Окинувши оком збережені до нас пам’ятки образотворчості, тобто архітектури — дерев’яної й мурованої, різьби, малярства й так званого ужиткового мистецтва, переконуємося, що, незважаючи на дуже некорисні геополітичні умови нашого історичного життя, були ми народом творчим і самобутнім, а рівночасно незвичайно чутливим на сторонні культурні впливи. Чужі зразки ми сприймали, не хапаючись за «останній крик моди», але з розвагою пристосовували до своїх культурних вимог і естетичних потреб ті з них, що не були запереченням нашої мистецької волі, природи і традиції.
Вже задовго до офіційного прийняття християнства процвітала в нас самобутня культура, в якій образотворчості визнано належну роль і вагу. Будівництво, особливо дерев’яне, й то не тільки ужиткове, а й монументальне, декоративна й фігурна різьба, орнаментальне й відтворне малярство поряд з ювелірством і мистецтвом щоденного вжитку існували у нас в дохристиянську й доісторичну добу. Вже тоді відчували ми сторонні впливи, причому спадщина грецьких колоністів, скіфів і готів, як і сліди, залишені на нашій землі кочовиками, відіграли тут свою роль.
Спочатку наша образотворчість розвивалася піді впливом Сходу, причому арабський вплив заслуговує на особливу увагу. Продукти арабського ювелірства, що їх привозили в Україну у великій кількості, мали переможний вплив на вироби місцевих майстерень. Срібні окуття турячих рогів із IX в., знайдені в чернігівських курганах, — це класичні зразки нашого дохристиянського ювелірства, просякнутого східними впливами взагалі, а арабським — особливо.
Рівночасно з арабським чинила на нас вплив Візантія, яка послугувалася посередництвом Херсонеса. Бронзові квадриги, що їх привіз звідти Володимир Великий до Києва, — це вказівка на шляхи, якими в дохристиянську Україну мандрували впливи і зразки старої, античної культури. Згодом, коли в Україні поширилося християнство, Херсонес ще довго не втрачав своєї ваги як передаточний пункт для культурних цінностей візантійського Півдня й часами — дуже далекого Сходу.
Вплив германської Скандинавії, очевидний із приходом «варягів» в Україну, оживив традицію готської спадщини й особливо виявив себе в орнаментації зброї та староукраїнських рукописів, а також полегшив і прискорив сприйняття романщини в українській архітектурі та різьбі.
Вплив візантійської культури, в її автентичних і посередніх виявах (Грузія, Балкани, Афон, Кріт), був у нас найсильніший і тривав найдовше; він, між іншим, насторожив нашу образотворчість проти готики, полегшивши натомість сприйняття Ренесансу, класичним пам’ятником якого є архітектурний ансамбль ставропігійських будівель у Львові.
Українське дерев’яне будівництво, яке своїми праформами й конструктивними ідеями сягає в глибину нашої праісторії, не те що витворило виїмково оригінальні, а разом із тим і незвичайно монументальні зразки, але в зустрічі із західноєвропейським бароко створило синтетичне «українське бароко». Досягнення, яким не може похвалитися жоден із слов’янських народів.
Український іконопис — це теж окремий розділ в історії всесвітнього мистецтва, так само як безпосередня участь українських митців у культурному будівництві Польщі (XV — XVI вв.) та Московщини (XVII — XVIII) — це особлива заслуга України для культурного підйому й наближення Сходу Європи до Заходу.
Нарешті, факт, що відроджена в XX в. українська образотворчість в особах і творах своїх найчільніших представників гідно виконує роль амбасадора наших державно-творчих змагань на європейському терені, разом із усім вище сказаним виправдовує наш інтерес до образотворчості як одного з провідних чинників нашого національного життя взагалі.
Культура кам’яної доби. Задовго перед тим, коли наші слов’янські предки виступили на історичну арену, жили на наших землях різні народи й племена; по них залишилися в землі сліди їхньої культури та мистецтва. З найдавнішої доби людського життя, званої палеолітом (старокам’яною добою), заціліло до нас кілька десятків так званих стоянок. Найцікавіші з них дві: одна — в Мізині на Чернігівщині, друга — в Києві, на Кирилівській вулиці. І тут, і там знайдемо багато крем’яного знаряддя разом із кістками різних звірів, які вже не живуть на наших землях (мамонт, носоріг), а також того, що нас особливо цікавить у тих знахідках, — мистецьких спроб людей тих часів. Вони є вже й там як проречистий доказ того, що людина ніколи не могла жити без мистецтва, навіть у своєму дуже примітивному, полутваринному стані. Так, приміром, у мізинській знахідці маємо намисто з черепашин та кістяні нараменники, на яких дуже правильно виритований геометричний орнамент, подібний до пізнішого грецького меандра. Крім цього, в Мізині знайдені ще якісь ближче неокреслені кістяні різьби, що їх дехто з дослідників назвав «пташками». Київська палеолітична стоянка менш багата на мистецькі твори, але й тут знайдені мамонтові ікла, вкриті ритованим орнаментом, подібним до того, що його зустрічаємо в пам’ятках так званої «мадленської» культури у Франції.
Куди більше документів мистецьких зусиль зустрічаємо в знахідках пізнішої неолітичної (новокам’яної) доби. Останки неолітичних осель, майстерень, могил та цілих цвинтарищ розкинуті широкою смугою від Кубані до поріччя Дністра й Сану. Упродовж тисячоліть, коли неолітична культура панує на наших землях, не вгаває мандрівка племен, культурну спадщину яких наука доволі ясно окреслює й чітко розмежовує.
На особливу увагу, з огляду на високий рівень прикладного мистецтва, заслуговує так звана трипільська культура, котра цвіла на наших землях від 2500 до 2000 р. перед Христом. Засяг тієї культури дуже широкий — від водозбору долішньої Десни на Чернігівщині до Галичини й Бессарабії. Найбагатшу її знахідку відкрито в Трипіллі на Київщині (з чого й пішла її назва) та в Більчі Золотому й Кошилівцях на галицькому Поділлі. Характеристикою тієї культури є її кераміка, багата формами та орнаментикою, й модельовані в глині статуетки людей і звірят.
Трипільські гончарні вироби, прозвані «порцеляною неоліту» (Я. Пастернак), виконані на гончарному крузі з добірної глини й чудово випалені. Вони покриті характеристичною лінійною та фігурною орнаментикою, виводженою брунатною фарбою на ясному й чорною на брунатному тлі. Розводи, спіралі й завитки тієї орнаментики, витримані в тоні й композиції, як і схематичні зображення тварин, мимохіть нагадують старогрецьку «мікенську» кераміку. Тому-то й саму трипільську культуру нерідко звуть «передмікенською».
Глиняні тваринні й людиноподібні статуетки, що їх знаходимо на стоянках трипільської культури, репрезентують собою два різні типи: одні з них схематизовані з умовним позначенням реальних форм, другі — так би мовити, реалістичні — виконані з чималим смаком й обсерваційним змислом. Призначення тих статуеток трудне до окреслення. Правдоподібно, статуетки першого схематизованого типу були дитячими іграшками, тоді як «натуралістичні» могли мати якийсь зв’язок із релігійним чи поховальним культом трипільців.
Крім гончарних виробів і статуеток, залишилися ще глиняні моделі їхніх домівок. На сухих місцях трипільці вкопували свої хати в землю, на вогких — ставили їх на палях. На горі Федор біля Бучача в Галичині знайдені останки неолітичних хат, ударяюче подібних до сучасних подільських «мазанок», будованих «на стовп».
Про расову належність трипільців поміж дослідниками нема згоди. Коли одні вважають їх попередниками семигородських фракійців, другі визнають їх прагреками, а треті — праслов’янами. Але в усякому разі в умовах неолітичної доби це було плем’я дуже високої культури й незвичайно сильної тяги до мистецтва.
Доба переселення народів. Із металів першою в уживання увійшла мідь, пізніше — мішанина міді з оловом, цинком та ін. (бронза). Так звана бронзова доба доісторичної культури тривала на наших землях доволі коротко. Мідь і олово, як копалини, з’являються в нас тільки на окраїнах — південнозахідних (Карпати) й південно-східних (Донеччина й Чорномор’я), через що бронзові вироби в нас дуже рідкі й переважно немісцевого походження. Бронзові гривни, намиста, пряжки до одежі, шпильки та гребені до волосся, тільки у виїмкових випадках — зброя й ужиткове знаряддя, — ось скромні залишки бронзової доби на українських землях. Привозили їх до нас із чорноморського узбережжя, з Малої Азії, Туркестану й Персії, а також із Придунав’я (Семигороду й Угорщини) та з територій, заселених германами, котрі тоді жили в безпосередніх зв’язках із римлянами й кельтами.
Доба заліза, яка в Західній Європі виповнює останнє тисячоліття перед Христом і ділиться на старшу (гальштатську) та пізнішу (латенську) культури, починається в нас дуже пізно й охоплює собою так звану «протоісторичну» добу нашого краю, освітлену вже писаними відомостями чужинецьких подорожників про наш край і його населення.
Від VIII в. перед Христом починаючи, грецькі колоністи почали заселювати чорноморські й азовські узбережжя України. Тіра при гирлі Дністра, Ольвія при гирлі Буга, Херсонес на південно-західному й Феодосія — на південно-східному березі Криму, Фанагорія над протокою між Азовським і Чорним морями (пізніша староукраїнська Тмутаракань), Танаїс при гирлі Дону, Пантікапей (пізніше Керч), — оце найпомітніші грецькі колонії, що їхня культура й посередництво з рештою світу мали непереможний вплив на культуру тогочасного й пізнішого населення України. Як далеко в глибину України сягав вплив грецьких чорноморських колоній, свідчать знахідки тогочасного грецького посуду не тільки на Півдні України, але й і в околицях Києва, Харкова, Полтави та на галицькому Поділлі. Особливо багаті залишки грецької архітектури, різьби, малярства, ювелірства й кераміки збереглися в могилах і румовищах Херсонеса, Ольвії та Пантікапея. На них можна простежити не тільки еволюцію мистецьких форм, яка проходила в корінній Греції, але й силу впливу, що їх мали на греків їхні «варварські» сусіди — іранські «скіфи» та наші прапредки, котрі сусідили з ними від півночі.
Іранське плем’я скіфів, яке з’явилося на Півдні України в VII в. перед Христом, при зустрічі з греками витворило дуже характеристичну — євразійську — культуру. Вони защепили грецьким колоністам замилування до пишних одягів і блискучих металевих окрас, переймаючи від них досконалу різьбарську й ювелірську техніку, — разом із багатьма елементами орнаменту й тематики. Специфічно скіфською ознакою мистецької культури була їхня тваринна металопластика, в якій дуже гармонійно об’єднався обсерваційний змисл із декоративною стилізацією. Засяг скіфського «тваринного стилю» обіймає простір від Азії по Галичину й навіть Шльонськ.
У III в. по Христі в Україну з прибереж Балтики примандровують германські племена готів, їхня східна гілка — остроготи — творить над Дніпром сильну державу із столицею Данпарштад. Уже в VI в. вони прийняли християнство — одні з перших поміж «варварами», переклали Біблію на свою мову. По двохсотлітній гостині готів в Україні залишилися їхні плоскі скрипкові могили з останками зброї, кінської упряжі, окрас та предметів буденного вжитку. В орнаментиці тих знахідок вдаряє особливий «готський стиль»; їхні металеві, здебільшого золоті окраси покриті прорізами й інкрустацією із шляхотних і напівшляхотних каменів, нерідко — з емалі і скла. Все зусилля готських митців спрямоване на викликання якомога сильних колористичних ефектів.
Починаючи з IV в. по Христі через Південну Україну почали мандрувати азійські кочовики. Під тиском гунів розпадається могутня Готська держава, услід за чим через Україну проходять авари, хозари, печеніги, турки та половці. В боротьбі з ними зустрічає наших предків історія. Криві шаблі, знайдені в кочівницьких могилах, і так звані кам’яні «баби», розсіяні уздовж шляху кочівницької мандрівки, — оце й уся спадщина по наших непроханих гостях.
Кам’яні «баби», тобто кам’яні стовбури, які раз слабше, раз сильніше нагадують людські — мужеські й жіночі — постаті, у своїй більшості пов’язані з поховальним обрядом кочовиків. На просторі між Доном і Дніпром знайдено багато кам’яних «баб» з окресленими ознаками жіночої статі, в стоячій або сидячій поставі, з посудиною на зразок плескатої коробки в руках. Меншість «баб» зображує чоловіків-войовників із гостроконечними шапками й шоломами на головах. У Галичині не знайдено «баб» того типу, зате в с. Заздрість на Теребовельщині, в Звенигороді та в Підгородді біля Рогатина виявлені кам’яні бовдури з якимись загадковими рисунками і знаками. Ці бовдури нагадують кам’яних «баб» Центральної Азії, а знаки й рисунки на них — це так звані тамги, або ознаки власності, щось подібне до рунічного письма.
Початки слов’янської культури. Слов’янські землі лежали У віддалі від центрів старовинної культури, й тому розвиток слов’ян ішов значно повільніше. Перші пам’ятки слов’янської культури дослідники знаходять на так званих поховальних полях Київщини, Волині й Галичини. Посуд, знаходжуваний на території поховальних полів, вироблювався вже на гончарному крузі; форма його присадкувата, але витримана у пропорціях, орнаментика примітивна, але згармонізована з формою посуду в цілості й подробицях. Грубе скло та запинки (фібули) римської форми свідчать про культурні зв’язки наших прадідів із далекими краями. Серед прикрас звертають увагу коралики — чотиригранні з «очками» або круглі з розводами у формі «нескінченної лінії». В орнаментиці металевих окрас слідне замилування до прорізів (ажуру) й точкування так званої зерні.
Крім поховальних полів, Північна Україна засіяна високими могилами, найбільше яких знаходимо на Чернігівщині. Ховали в них сіверянських вельмож та богатирів, причому вживали троякого способу поховання — цілопального, на костирях з попільницями й без вогню, з цілими кістяками. В самому Чернігові зберігся найбільший з тих курганів — Чорна могила. Походить вона з IX в. Поміж великою кількістю останків зброї та металевих частин одягу в ній знайдені два турячі роги з різьбленим срібним окуттям. На одному окутті бачимо мотив лілей, на іншому — складне зображення ловів із лицарями в кільчатках, собаками, грифами й півнями. Крім цього, знайдені там фрагменти кістяних гребенів із прецизно різьбленими руків’ями.
В іншому чернігівському кургані, прозваному «Могилою княжни Черни», теж знайдене срібне окуття турячого рога — різьблене й цизельоване, причому закінчення рога прикрашене срібною орлиною голівкою.
На знайдених у чернігівських курганах окрасах турячих рогів, на біжутерії і зброї, вкритій фантастичними рисунками, слідний вплив арабської та грецької культур.
Слов’янські храми та ідоли. В дохристиянській Україні не було, мабуть, остаточно оформленого культу богів, а також не усталені була єрархія і взаємний зв’язок між ними. Те, що бачимо в такій досконалій формі у грецькій міфології, в Україні тільки оформлювалося й, не дійшовши до остаточного завершення, було припинене християнством. Не знаючи докладно українського «Олімпу», не знаємо також, наскільки цей Олімп відбився у староукраїнському, дохристиянському мистецтві.
Про те, щоб у поганській Україні існували храми, не маємо безпосередніх відомостей. Можемо тільки здогадуватися, що, крім горбів, гаїв і полів, серед яких наші предки поклонялися своїм богам (котрі уособлювали сили природи), могли бути в нас і храми. «Капища» і «требниці» нашого літопису — це, правдоподібно, місця, а може, і спеціальні будівлі, присвячені нашому поганському культові.
Про існування в нас поганських ідолів маємо вже деякі відомості. Арабський подорожник X в. Ібн-Фадлан оповідає, що коли «руси» допливали до цілі й виходили на берег, то приносили жертви своїм богам, підходячи до високого дерев’яного стовпа, який мав обличчя, подібне до людського. За тим головним ідолом стояли менші, як висловлювалися про них «руси» — «сини й дочки нашого пана». При нагоді опису староукраїнського похорону той самий подорожник оповідає, як «руси вбили в землю чотири березові підпори й довкола них розставили великі дерев’яні ставники з людиноподібними зображеннями». В 954 р. Ігор, переговорюючи з греками, клявся на бога Перуна, а коли його онук Володимир засів на великокняжому столі в Києві, то «постави кумири на холму, вні двора теремного: Перуна деревяна, а главу єго серебряную, а ус злат, і Хорса і Дажбога і Стрибога і Симаргла і Мокоши». Коли ж він післав свого боярина Добриню до Новгорода, то цей «поставив кумир Перуна над рікою Волховом». З того, що Володимир ставив і доручав ставити ставники богам, виходило б, що їх досі не було й що він, обійнявши владу, в той спосіб запроваджував щось подібне до офіційної, державної релігії. Зрештою, ненадовго, бо вже в 988 р. він прийняв християнство і зробив його державною релігією України.
Як бачимо, староукраїнські поганські ідоли були переважно дерев’яні, роблені «ножем і сокирою» (як каже літописець), але й були бодай частинно різьблені з металу (Перун Володимира), а може, й з каміння. В одному з пізніших літературних джерел читаємо, що поганські ідоли були не тільки різьблені, а й мальовані. «Руси», які вже по офіційному прийнятті християнства не могли розлучитися зі своїми поганськими богами, за словами того джерела, «в неділин день кланяються, написавше жену в чоловічий образ твар».
Пам’яток українського поганського культу, можна сказати, нема. Ті, що нібито збереглися, не визнані остаточно наукою як автентичні документи нашого поганського світогляду.
Збручанський Світовид. У 1848 р., в добу Весни Народів і розбурханої нею всеслов’янської романтики, дідич с. Коцюбинчик над Збручем витягнув із річки поблизу Личковець і гори Соколихи кам’яний людиноподібний ставник. Відкривець звався гр. Мечислав Потоцький; був він археологом-аматором і охрестив ставник «Світовидом». У 1851 р. пожертвував свою знахідку краківській Академії наук, а її гіпсовий відлив — львівському музеєві Любомирських. З того часу стоїть ця кам’яна загадка в холі Краківської академії і скупчує довкола себе гіпотези та сумніви.
Знайдений — чи, як дехто з дослідників запевняє, підроблений гр. М. Потоцьким «Світовид» — це високий, на 2,7 м, моноліт із місцевого вапняка, покритий з усіх боків доволі примітивною плоскорізьбою. Цілість поділена поземими смугами на три нерівні кондигнації, з яких долішня, висока на 63 см, зображує чотирикратно повторену подобу людини навколішках, яка піднесеними вгору руками наче підтримує сам корпус колони. В середущій кондигнації, високій на 46 см, бачимо на кожний зі стінок маленьку людську подобу в довгій по коліна одежі. Усі постаті злучені разом руками, наче в якомусь танковому хороводі. Третя, найвища кондигнація (160 см) зображує чотириобличну молодечу постать, накриту круглим капелюхом чи шапкою з хутряним обрамуванням. Руки всіх чотирьох постатей однаково схематично уложені: права піднесена з пальцями на грудях, ліва — напівопущена. На одній стінці бачимо в правій руці перстень, на другій — ріжок, а на двох інших стінках руки порожні. Від пояса горішньої постаті вниз три стінки ставника гладкі, а тільки з одного боку вирізьблений мініатюрний коник, над яким звисає на двох ременях шабля в піхві з легко закривленим руків’ям.
Широка й бурхлива дискусія, котра знялася довкола відкриття гр. М. Потоцького, остаточно ще не закінчена. Найновіша англійська студія праісторика А. Захарова про Світовида стає на становищі автентичності нашої пам’ятки, але майже виключає причетність слов’янського племені до його створення. На його думку, збручанський ставник є наслідуванням дерев’яної різьби й виявляє схожість із типом кам’яних баб, знайдених на Алтаї й Кубані. Творцями Світовида були турські племена, в нашому випадку — печеніги або угри. Остаточно його могли створити й українці, але під умовою, що на їхню міфологію діяли східні впливи з не меншою силою, як вони відзеркалюються в матеріальній культурі того часу (IX — X вв.), тобто в одязі і зброї.
Як пам’ятка мистецтва Світовид не є мірилом технічної досконалості й засобу форм тогочасної різьби на наших землях. Його варварський примітивізм у порівнянні з тогочасною різьбою й пластичною орнаментикою видається свідомою архаїзацією, зумовленою вимогами культу.
Крім збручанського Світовида, маємо відомості ще про дві аналогічні, але досі неопрацьовані науково знахідки. Так, у 1850 р. з ріки в с. Липиця біля Рогатина був здобутий кам’яний ідол з чотирма головами і стількома ж ногами. Місцевий парох звелів перекувати його на хрест, що й донині стоїть на чотирьох ногах в с. Лопушня біля Рогатина.
У стіни дрогобицького костьолу вмуровані фрагменти (голова й руки) якогось поганського ідола, що, як і лопушанська знахідка, досі не обстежений як годиться.
Поза тим український історик і археолог В. Антонович відкрив у печері біля с. Буша на зазбручанському Поділлі плоскоріз, що його він окреслив як залишок поганського культу в Україні. На тому плоскорізі зображене безлисте дерево з чотирма розсохами. На одній із них — півень. Під деревом зображено чоловіка навколішках, з чашею в молитовно піднятих руках. Позаду чоловіка на підвищенні стоїть олень. Поза Антоновичем дуже довго ніхто не зацікавився ближче бушською знахідкою. Тільки пок. Д. Щербаківський, описуючи плоскоріз св. Онуфрія, вирізьблений у дикій скелі під Касперівцями в Галичині, спробував захитати твердження Антоновича про дохристиянське походження бушського плоскорізу. Це, на його думку, теж св. Онуфрій, тільки куди грубіше виконаний, а тематично не зовсім згідний з іконографією того святого пустельника.
2. Мистецтво Києва й Чернігова
Християнство. Офіційне прийняття християнства Україною за Володимира було зворотною точкою в політичному й культурному житті нашої Батьківщини. Та оскільки в поганську добу Україна не встигла виробити й устійнити ні міфології, ні богослужебного, релігійного культу, остільки й рішення Володимира на прийняття християнства й піднесення його до рівня офіційної, загальнозобов’язуючої релігії мало естетичне підложжя. Вимовно свідчить про це оповідання Начального Літопису. Висланники Володимира, повернувшись із пошуканок за найвідповіднішим для України віросповіданням, засудили його в болгар і німців, бо не знаходили в них «красоти». Зате захопила їх грецька віра, бо «ність на землі такого вида, ні красоти такоя», як у грецьких церквах. Тому-то й запал, з яким новоохрещені українці кинулися будувати й розмальовувати свої церкви, зродився з одного непереможного бажання — якомога дорівняти красі грецьких церков і рівневі візантійської образотворчості взагалі. В самому Києві в княжих часах зросло більш як 80 мурованих Церков та цілий ліс дерев’яних. Мерзебурзький єпископ Титмар нарахував їх у 1018 р. аж 400, саксонець Адам Бременський — 300, а наш літописець начислює їх аж 700!
Зрозуміло, більшість тих церков чи, може, тільки вотивних капличок-одноднівок була дерев’яна і зберігала у своїх формах старі, дохристиянські традиції. Зате перші муровані церкви України мали візантійський характер. Його не слід ототожнювати зі стилем церков власне Візантії, бо в оформленні християнської культури України брала участь не тільки сама Візантія та випливаючі з неї знаки християнської Вірменії, Грузії чи Балкан, але й впливи нехристиянських культур Ассирії, Аравії, Персії та Індії. Тому-то назви «грецький» чи «Греція» в розумінні «візантійський» чи «Візантія» слід поширити на весь простір безпосередніх і посередніх спадкоємців старої грецької чи то пак елліністичної культури.
Десятинна церква. Найранішою з церков, що їх збудував Володимир Великий у Києві, була дерев’яна Василівська. Та вже від 989 р. Володимир узявся за будову великої мурованої церкви, яку «доручив Настасієві корсунянинові й приставив служити в ній корсунських попів, та вивінував усім, що взяв був у Корсуні, — іконами, посудом і хрестами». Була це славна Богородицька церква, прозвана Десятинною, бо на неї призначив Володимир десятину своїх доходів.
Прототип Десятинної церкви слід шукати не в Корсуні й не в Царгороді, а радніше на Балканах, точніше кажучи, в церкві абобського городища в Болгарії. Бо ж за часів Володимира й Ярослава українська церква підлягала, правдоподібно, не царгородському, а болгарському патріархові на півострові Охриді. Відсіля прийшли в Україну перші богослужебні книги, відсіля перейшла до Києва система кладення фундаментів на дерев’яній підмостці, тут теж треба шукати прототипи поземого плану й елевації Десятинної церкви.
Збудована в 996 — 998 рр., вона вже в 1017 р. впала жертвою пожежі й була оновлена при Ярославі. В 1230 р. сколихнув її основи землетрус, а в 1240 р. вона завалилася від напору народу, що шукав на її хорах захисту від татар. В румовищах простояла вона до часів митрополита Могили, який в її південно-західному куті збудував церкву св. Миколи. В 1824 р. московський архітектор Стасов розібрав її румовища й на тому місці збудував зовсім нову, «візантійсько-руську» будівлю. Західну й південну стіни нової будівлі Стасов опер на старих фундаментах, але характеристичну для княжої доби кладку стін знищив ущент. Більшовики остаточно розібрали цей ніби візантійський дивогляд і до решти затерли слід по церкві Володимира Великого.
На щастя, перед будовою Стасова довкола старих стін були проведені археологічні розкопки, які зберегли для науки останки настінних мозаїк, шматки фрескового стінопису і фрагмент грецького напису на кам’яних плитах, вмурованих у південну стіну будівлі. Крім цього, в румовищах старої церкви знайдено багато відламків декоративної різьби (колон, капітелей, різьблених плит) та полив’яних і вигадливо орнаментованих кахлів, що ними була викладена долівка. На особливу увагу поміж ними заслуговують ті, що покриті загадковими тризубами, відомими нам із монет Володимира.
Первісна Десятинна церква мала тринавне заложення з притвором і боковими крилами, котрі творили її опасання. Довга на 45, широка на 35,5 м, вона мала грубі, метрові мури й на 2 — 2,5 м глибокі підвалини. Під церковною долівкою були вміщені пивниці з гробницями. Загалом вона наближувалася до базилічного типу й, мабуть, не мала центральної бані. Цей базилічний план різко відбиває від центробанних заложень пізніших київських церков, віддалюючи її від корінно-візантійських прототипів.
Кількадесять різнобарвних золотих і срібних кубиків, що залишилися по мозаїках Десятинної церкви, дали змогу дослідникові Айналову висловити думку, що ті мозаїки «були виконані з великим майстерством і досконалістю, що їм не дорівнюють софійські мозаїки». Так само шматок фрескового стінопису, на якому вціліла горішня частина обличчя якогось молодого святця, привів дослідника Сичова до таких висновків: «Розбираючи стиль цього шматка, дивуєшся його глибокій старовинності, що переносить нас далеко поза межі візантійської мистецької культури Х-го віку. Витворюється окреслене враження, що творцеві тої фрески не були чужі традиції і прийоми енкаустичного малярства, що своєї мистецької освіти набрався він у тому середовищі, в якому ще не втратилися традиції єгипетсько-елліністичного портрета. І тут помітні сліди візантійського іконописного ригоризму, але нема ще того трафарету, що запанував у візантійському іконописі XI віку».
Київська Софія. Велич Царгородської Софії цісаря Юстиніана мимоволі була натхненням для князя Ярослава Мудрого, котрий, ставши в Києві твердою ногою, вже в 1037 р. береться до будови своєї кафедри. Будова тривала довго, аж до 1061 чи навіть 1067 р., та коли Ярослав «прикрасив її золотом і сріблом, посудом та многоцінними іконами», то «не було для неї пари на всій півночі, від сходу до заходу».
Київська Софія первісно мала п’ять нав і стільки ж вівтарних апсид від сходу. Середня нава й апсида були ширші й далі висунені на схід, аніж бічні. Впоперек усіх нав посередині проходив трансепт, на перехресті якого з головною навою підносилася головна баня на високому підбаннику. Від заходу до нав притикав партеровий притвір (нартекс), опертий на дуже пишно декорованих колонах і луках. По боках нав бігло таке ж партерове «опасання» з галереєю. На північно-західному розі кафедри здіймалася вежа з вужеподібними сходами на опасання й хори. Другу вежу з південно-західного рогу було прибудовано в XII в. В цілому Київська Софія виповнювала прямокутник 39×34 м. Внутрішню конструкцію склепінь і луків, над якими здіймалося дев’ять, а може й 13 бань, підпирали 12 стовпів-пілонів. У противенстві до базилічного заложення Десятинної церкви Софія мала синтетичний, центро-базилічний характер як у поземому плані, так і в надбудові (елевації).
Після сучасного стану науки треба погодитися з поглядом, що Київська Софія, за всієї своєї ноторійної візантійськості, була не результатом механічного перенесення на київський ґрунт котрогось з готових візантійських зразків, а твором настільки оригінальним, наскільки невізантійськими були ґрунт і атмосфера її українського оточення. А треба ще тямити й це, що будував її володар, який хоч жив у живих зв’язках із Візантією, але мав у своїх жилах норманську кров, а сам був «тестем Європи».
Софійські фрески й мозаїки. Ще в 1848 р. в Софії були відкриті фрески часів Ярослава, що їх при могилянській обнові забілили. Та тут же знайшовся «старець Іринарх», який узявся їх ґрунтовно «оновити». Дивом урятувалися від «обнови» фрески, котрі були тоді під іконостасом та в Михайлівському приділі. В 1885 р. були відкриті мозаїки головної бані та на стовпах «переможної арки». Були це сяк-так збережені фрагменти Христа Пантократора, архангела, погруддя апостола Павла та Богородиці й архангела Гавриїла у сцені Благовіщення. Мозаїки пресвітерії (так звана Нерушима Стіна з Богородицею-Орантою, Тайною Євхаристії й Отцями Церкви) були відомі й обстежені давніше. Крім цього, були відкриті фрагменти Деісуса на самій переможній арці, первосвященика Арона й п’ятнадцять медальйонів із циклу Сорока Мучеників на підбанних арках.
Мозаїками були прикрашені головні частини кафедри: головна баня, переможна арка і пресвітерія, тоді як решту стін укривали фрески. «Житіями» Богородиці, св. Михайла, Петра та Юрія були розмальовані бокові апсиди; стіни головної нави покривалися сценами зі Старого й Нового Заповіту, тоді як стіни бічних нав були виповнені постатями й погруддями святих. У цілому в малярській декорації кафедри витримано тематичний розподіл, устійнений дотогочасною візантійською традицією.
Та малярська декорація Софії цінна для нас ще однією, дуже характеристичною подробицею: крім мозаїк і фресок із біблійними зображеннями, є там фрески з побутовими сценами, ба навіть спроби портретного малярства. Внутрішні стіни наріжних башт кафедри вкриті циклом картин (понад 130 фігур), які передають сцени з життя княжого двора, — воєнні виправи, лови, сміховинні продукції скоморохів і т. п. Одні з дослідників бачать у тих сценах життя на дворі київського володаря, другі схильні бачити в них зображення побуту на імператорському дворі в Царгороді. В порівнянні з іншими фресками кафедри мальовила веж збереглися куди краще, а при тому дають вони нам уявлення про те, як тогочасне малярство підходило до «світських» тем, не зумовлених канонами іконописної формалістики.
У головній наві кафедри, де тепер бачимо Софію-мученицю з дочками, пишався колись збірний портрет родини кн. Ярослава, що його намагався зреконструювати сучасний український маляр Василь Кричевський. Хоч характер цього репрезентаційного портрету був монументально-іконописний, сам факт його існування свідчить про зацікавлення тогочасного нашого малярства реальними постатями, яке, крім того, знайшло свій вираз і в ілюмінації рукописів.
Розподіл картин, типи постатей і стиль софійських мозаїк — суто візантійські. «Виконані вони не одним майстром, а гуртком митців. Були в ньому першорядні сили й другорядні майстри. Перші з них дали твори викінченої досконалості, інші дали слабші, наче невирішені форми зображень. Працею одного, мабуть, головного митця, є частина вівтарного фризу святців, у першу чергу зображення Лаврентія, Василя Великого та Йвана Золотоустого. Обличчя Лаврентія — це, поза сумнівом, сирійсько-елліністичний портрет, близький до мозаїчних портретів VI в. у Сан-Віталє в Равенні. Не менш портретні й голови Василя В. та Йвана Зл., пройняті глибокою психологією. Блиск фарб, ясних і яскравих, що переливаються ніжними, блакитно-зеленими відтінями в півтонах і рожевими у світлах, чіткість конструкції форми й незвичайна зручність в укладанні самої мозаїки кажуть бачити в авторі цих подиву гідних портретів майстра, що вийшов із першорядної мистецької школи» (Н. Сичов).
Ярославова домовина. В пресвітерії Володимирського приділу Софійської кафедри стоїть величава мармурова гробниця, відома з давніх давен під назвою «домовина Ярослава». Це величезна скриня з мармурового блоку, перекрита двоспадним віком з акротеріями, виконаними теж із суцільного блоку. Стіни гробниці прикрашені плоскорізьбою символічних розцвілих хрестів (так зване «дерево життя»), кипарисів, пальм, риб, птахів та Христових монограм (хризм), виведених у дусі і стилі старохристиянського мистецтва. На зразок античних гробниць Ярославова домовина має форму дому (яка, до речі кажучи, збереглася як незрозумілий пережиток у скринях наших гуцулів). У цілому й подробицях, виконаних рукою першорядного майстра, пробивається глибока старовина, й тому, на думку одного з дослідників нашої різьби в княжу добу (М. Макаренка), Ярославова домовина є не українського, а малоазійського походження, й постала вона не в XI в., коли помер Ярослав, а куди раніше, — може, в VI, найпізніше — в VII в. «Зроблено її на замовлення інших осіб, аніж ті, про які ми думали, а потрапила вона до Києва через кількасот літ по своєму народженню. Тут їй удруге довелося відіграти свою роль, приймаючи в себе тіло великого князя Ярослава».
З інших залишків різьбарської декорації Київської Софії слід підкреслити капітелі колон у кафедральній хрещальні. їхні трапезоїдні масиви декоровані плоскорізними хрестами й листками аканфа й мають окреслений візантійський характер.
Дуже цікаві, з огляду на свою орнаментику, є лупкові та мармурові поручні софійських хорів. У тій орнаментиці переважає стяжка, яка, раз у раз переплітаючись, творить кола, ромби, вузли й декоративні рамці для хризм, розеток і символічних птахів у центрі композиції. Трапляються тут і чисто геометричні комбінації. Техніка їх виконання тонка й майстерна. На думку М. Макаренка, орнаментальні мотиви софійських плит «прийшли до нас через Болгарію з культурного греко-італьського світу, занесені сюди, як і решта мистецько-декоративних ідей, з малоазійського культурного центру».
Золоті ворота. З мурованих укріплень, якими князь Ярослав оточив Київ, залишилися всього-на-всього румовища славних Золотих воріт, Збудовані в 1037 р., вони складалися з двох 15 — 17-метрових довгих стін, сполучених між собою «комарами» (склепіннями), розвішаними на ширині 7 м. Над брамою була церковця Благовіщення, від золоченої покрівлі якої й самі ворота прозвано «золотими».
З історії Золотих воріт знаємо, що в 1320 р. їх було ґрунтовно перебудовано. В 1649 р. через них до Києва в’їздив Богдан Хмельницький. Польські історики хочуть, щоб крізь них в’їздив польський король Болеслав Хробри, але фактом є те, що коли він у 1018 р. був у Києві, то Золотих воріт ще не було. По приєднанні України до Московщини Золоті ворота підперли дерев’яними підпорами, але коли вони погнили, ворота в 1783 р. засипали й над ними збудували нові. Вони простояли до 1799 р., в якому їх було розібрано, а матеріал використано в іншому місці. Коли в 1832 р. руйнували старі київські вали, в них відкрили румовища старих Золотих воріт. Останків церкви і склепінь тоді вже не було. Архітектор Міхович зв’язав із середини рештки двох вцілілих стін залізними запрутами, а ззовні підпер полукруглими цегляними контрфорсами.
Те, що з Золотих воріт збереглося донині, це вже тільки два фрагменти стін, котрі, не даючи нам ніякого уявлення про первісну форму будівлі, все ж таки становлять для нас цінний документ будівельної техніки XI в.
Велика церква Печерської лаври. За словами Патерика, Успенську церкву Печерської лаври в Києві будували (в 1073 — 1078 рр.) грецькі майстри — «чотири мужі багаті, вельми», які привезли з Царгорода гроші й мощі святих. До будови причинився ще й багатий «варяг Шимон», що мав прийти до Києва не сам, а з цілим родом, — «до 3000 душ і з священиками своїми». Поміж дорогоцінностями, що їх він привіз із Скандинавії, мав бути й золотий пояс, який його батько колись повісив у Скандинавії на хресті, шанованому «латинянами». Цим поясом мали вимірювати площу під Успенську церкву.
Хоч яким легендарним є це оповідання, все ж таки варто звернути увагу на замкнений у ньому момент зустрічі двох різних культур на київському ґрунті: греко-візантійської та нормано-латинської, що їх виразниками були фундатори й будівничі Печерської церкви. В перехрещенні з автономічними прагненнями української церкви (в 1051 р. київським митрополитом було обрано першого українця) вони створили підложжя під цей своєрідний центр культурно-національного життя, що ним увесь час була Печерська лавра в Києві. Можна припускати, що Успенська церква Лаври й за формою була викладником цього перехрещення візантійсько-романських елементів з місцевими, українськими.
На жаль, стан збереження церковної будівлі настільки оплаканий, що перевірити слушність таких припущень неможливо. З мурів старої Успенської церкви вціліли тільки дві вівтарні апсиди (середня й північна) та західна стіна, прислонена пізнішими добудовами.
При кінці XI чи на початку XII в. при церкві збудували мініатюрну тринавну й однобанну каплицю Івана Предтечі, яка потім увійшла до поширеного прибудовами корпусу власне церкви. В 1230 р. церква «розсілася начетверо» внаслідок землетрусу, а по 1240 р. деякі її частини розібрали до висоти вікон. Тільки в 1470 р. відбудував її князь Семен Олелькович, а в 1516 p. оновив князь Костянтин Острозький. За митрополита Могили, гетьмана Мазепи й у 1722 — 1729 рр., по великій пожежі, Успенську церкву розбудували до нинішніх п’яти нав, причому було устійнене її барокове зовнішнє оформлення. Безслідно пропала первісна поліхромія церкви, виконана в 1083 р. печерським ченцем Олімпієм — визначним українським малярем, відомим із княжої доби.
Успенська церква Лаври первісно була тринавною, центробанною й мала характеристичний рисунок вівтарних апсид: круглий усередині і гранчастий знадвору. Свій нинішній вигляд, включно до перекриття й настінних декорацій в дусі українського бароко, церква завдячує обнові XVIII в.
Два Михайлівські монастирі. У 1088 р. у Києві постав над дніпровою кручею славний Видубицький монастир із церквою св. Михайла, а в 1108 р. князь Святополк-Михайло Ізяславич збудував Михайлівський Золотоверхий монастир (насупроти Софійської кафедри). Рівночасне постання тих двох Михайлівських монастирів у Києві історики зв’язують із поширенням у нас дуалістичної науки болгарських «богумилів» (боротьба добра й духа зі злом і матерією, героєм якої є архістратиг Михаїл) та послабленням впливу Царгорода у нас за Ярослава Мудрого.
Центром нових впливів уже в XII в. стає Афон, а через Балкани, тобто Болгарію й Македонію, в українську образотворчість уже тоді починають проникати найраніші впливи західноєвропейської романщини.
Первісна Михайлівська церква Видубицького монастиря була тринавна й триапсидна, з вежею від північного заходу. Часто руйнована ворогами й безупинно підмивана дніпровими хвилями, вона вже в 1199 р. вимагала реставрації й забезпечення перед дальшою руїною. Для цього придворний архітектор князя Рюрика Ростиславича — Милоніг — сконструював масивну бетонну платформу, підперту могутніми підпорниками, на якій опер вівтарні апсиди. Та Дніпро не спочивав і нарешті довів до того, що в XVI в. вівтарна частина Михайлівської церкви таки обвалилася. Митрополит Могила заступив її дерев’яною конструкцією, а в 1765 р. на старій підставі Милоніга відбудували середню апсиду — в камені, але куди коротшу від первісної. Крім вівтарних апсид, вціліла до нас уся решта первісних мурів Михайлівської церкви, причому збереглися й характеристичні для старого київського будівництва форми вікон у вигляді кладених одна в одну заглибинніш. У 1937 р. більшовики зруйнували весь Видубицький монастир.
Михайлівська церква Золотоверхого монастиря первісно теж була тринавна й у цілому нагадувала Успенську церкву Лаври з її гранчастими апсидами. На своєму північно-західному розі вона первісно мала вежу, як Софійська кафедра й церква Видубицького монастиря. Зруйнована татарами, вона була оновлена в XVI ст., після чого, з ходом часу, її безупинно розбудовували й переформовували зовні, аж поки вона не дійшла до сучасного стану з сімома навами, стількома ж апсидами й банями, з яких тільки центральна походить із княжої доби. Сьогодні вона вже не існує: в 1935 р. її розібрали більшовики, щоб зробити місце під будинок Совнаркому...
Подібно як Софія, церква Михайлівського Золотоверхого монастиря була вся вкрита фресками й мозаїками. Та з того стінопису збереглося в ній куди менше, як у Софії. До наших часів з михайлівських мозаїк збереглася тільки середня смуга з Євхаристією, а з циклу святців — тільки постаті св. Степана з кадилом у руках і тонзурою на тімені та св. Димитрія зі щитом і списом. Напис над Євхаристією — слов’янський, із помилками, над святцями — грецький. Із михайлівських фресок обстежені Благовіщення на переможній арці головної апсиди та постаті пророків Захарії й Самуїла, двох святителів і двох мучеників.
Стиль михайлівського стінопису відмінний від софійського. В ньому помітні нові на київському ґрунті — афонські й західноєвропейські, романські впливи. «Розмірений і важкий ритм композиції сцени Євхаристії в Софійській кафедрі змінився тут новим ритмом, відмінним від первісної одноманітності постатей і їхніх рухів. Їхні пози, повороти й саме групування повні різноманітності. Їхні рухи стали легкі. Митці намагалися встановити психологічне взаємовідношення між окремими учасниками процесії, надаючи обличчям постатей різні вирази, більш людські й реальні. Обличчя детально й м’яко модельовані, відмінні від декоративно й плоско трактованих облич софійських мозаїк» (Сичов).
«Мистецтво тих мозаїк, — говорить академік Кондаков, — як і в київській Софії, було візантійське, але виконання було вже українське, а й саму мозаїку, мабуть, виконали українські учні греків». Айналов окреслив їх як спадок царгородської школи, приписуючи їх виконання печерському ченцеві Олімпієві. Нарешті, Сичов висловив переконання, що михайлівські мозаїки — це вислід мистецьких досягнень македонської школи, — як у своїх архаїзуючих формах (Дмитро Солунський), так і в нових формах, романізованого македонського мистецтва, виявлених у композиції Євхаристії.
У зовнішні стіни церкви Михайлівського Золотоверхого монастиря були вмуровані дві шиферні плити (з місцевого серацитового лупака), вкриті плоскорізьбою двох святих войовників на конях. Один із них — ніби св. Юрій, другий — св. Димитрій. Дехто з дослідників думає, що це портретоікони княжих дружинників, а дехто шукає для них родоводу аж у староіранській скульптурі. Але в усякому разі провенієнція тих двох плоскорізів залишається загадковою, а їхня тематика і стильова належність — не з’ясованою.
Спас на Берестові й Кирилівська церква. «Сію церков созда великій і всея Руси князь і самодержець, святий Владимір. По літах же многих і по разоренії от безбожних татар, обновися смиренним Петром Могилою АХМГ [1643] года». Такий напис над дверима старого притвору Преображенської церкви на Берестові під Києвом змусив декого з дослідників визнати Спас на Берестові пам’яткою українського будівництва часів Володимира Великого. Тільки пильніші досліди (П. Покришкіна в 1909-1910 рр.) над кладкою стін і технікою дерев’яних підвалин пересунули час постання церкви на XI і навіть XII вік.
Щоправда, Спас на Берестові мав своїх попередників. Уже за Ярослава Мудрого на його місці стояла Петропавлівська церква, а під 1072 р. літопис згадує тут «монастир германеч», прозваний так від свого ігумена Германа. Коли ж у 1096 р. він був зруйнований половецьким ханом Буняком, за його відбудову взявся князь Володимир Мономах, який примістив у ньому гробниці для свого сина, дочки й унука. Крім цього, Мономах збудував собі на Берестові «новий двір». Більш-менш у той час постала й Спаська церква на Берестові, котру Могила приписав фундації Володимира Великого.
Як і більшість церков княжої доби, Спас на Берестові не вцілів до нас без змін. До київського землетрусу 1230 р. була то тринавна, триапсидна й трибанна будівля з притвором і двома баштами від заходу. В одній башті була дзвіниця, у другій — церковця-гробниця з нішею для саркофагу і трьома апсидними закапелками в товщі східної стіни. Крім чолового, до церкви вели два бічні входи з притворами. Головна баня була оперта на чотирьох могутніх стовпах-пілонах у центрі будівлі. Вівтарні апсиди були круглі зсередини і гранчасті знадвору.
Реставрація, проведена Могилою, обійняла не всю церкву, а тільки її західну половину. Зі стін башт і притвору та частини нав по першу пару центральних пілонів Могила збудував типову для пізнішого українського будівництва хрещату церкву й перекрив її п’ятьма придавленими банями з ліхтарнями й маківками. Решту спаських румовищ було знесено до решти у XVIII в. при побудові київської фортеці.
Збережені фрагменти первісної будівлі легко відрізнити від могилянських прибудов за характеристичною для великокняжої доби кладкою стін. Тепер вони розчищені від тинку й на них можна легко студіювати техніку й мулярську декорацію старого будівництва.
Єдиною з церков великокняжого Києва, яка зберегла свій первісний корпус незабудованим пізнішими прибудовами, є заложена коло 1140 р. князем Всеволодом II Олеговичем «отня» (родова) церква св. Кирила в Дорогожичах під Києвом, її зовнішнє барокове оформлення, надане їй за реставрації гетьмана Мазепи й митрополита Ясинського (п’ять барокових бань і трикутна барокова фасада від чола), не порушило україно-візантійського поземелля, й тому вона краще, аніж інші церкви XI — XII вв., надається до студій над нашим тогочасним будівництвом. У 1860 р. в цій церкві були відкриті фрески, в 1881 — 1883 рр. оновлені під доглядом проф. Прахова. Очевидно, вони не вціліли до нас в ідеальному стані, але деякі дають доволі приблизне уявлення про їхній первісний стиль і характер. Найкраще збереглися фрески південної апсиди (наприклад, «Кирилівського приділу»), котрі ілюструють «діянія» св. Кирила й Афанасія Олександрійського.
Як у Михайлівському Золотоверхому монастирі, так і тут є слов’янські написи, що наводять нас на думку місцевої провенієнції фресок. Стильово вони належать до тієї доби візантійського стінопису, в якій змагалися два напрями — мозаїчний, тобто монументальний, з простотою композиції, фронтальністю постатей, єратичністю драперій, і малярський, тобто реальний, живий. Кирилівські фрески належать саме до того другого напряму.
Будівництво Чернігова. У порівнянні з київськими пам’ятками чернігівські церкви виявляють доволі окреслені самобутні ціхи. Тмутаракань, як первісний осідок Мстислава Сміливого, і східно- та малоазійські впливи, помітні в його культурі, не могли не відбитися на будівництві Чернігова. Крім того, чернігівські пам’ятки виразніше, ніж київські, відбивають на собі впливи західноєвропейської романщини. Лицарський суперник, а потім вірний союзник великого князя Ярослава Мудрого — князь Мстислав (помер у 1037 р.) заснував у Чернігові закінчену вже по його смерті Преображенську кафедру, прозвану популярно Чернігівським Спасом.
Тринавна, триапсидна, п’ятибанна, куди старша і збережена краще від Київської Софії, чернігівська кафедра, з виразним позначенням свого хрещатого заложення, найближче підходить до Київського Спаса на Берестові. В XII в. з південного заходу до неї прибудували одну вежу, а в 1708 р. — другу. В 1675 р. церкву було помітно оновлено, причому закрито тинком або просто-таки знищено подробиці її первісної — візантійсько-романської — декорації. Все ж таки, незважаючи на реставрацію, чернігівська кафедра зберегла свій основний корпус із виразною доосередністю архітектонічних мас і просторів. Цінні в ній залишки первісної різьбарської декорації. Характеристичним її зразком є мармурові поручні хорів, в основі подібні до софійських, але куди простіші в композиції й грубіші виконанням.
Із Борисоглібської церкви, побудованої в Чернігові князем Давидом Святославичем (1120 — 1123), збереглася західна частина й середуща баня. Із залишків різьбарської декорації Борисоглібської церкви на особливу увагу заслуговує знайдена в 1865 р. капітель колони (чи, може, хрестильниця), укрита дуже характеристичною різьбою. Її трапезоїдна форма, як і ажурна орнаментика трьох її боків (четвертим вона притикалася до стіни), — типово романська. Вона нагадує почасти скандинавську плетінку орнаментики староукраїнських рукописів, а почасти — різьбарську декорацію західноєвропейських — німецьких та французьких — костьолів X — XIII вв. Основним своїм мотивом (плетінкою рослинних бил чи змій) борисоглібська капітель підходить до капітелей костьола Готгарда в Гільдесгеймі.
Фундована князем Святославом у 1060 р., Успенська церква Єлецького монастиря в Чернігові в 1671 р. була оновлена чернігівським полковником Василем Дуніним-Борковським і тоді набрала свого зовнішнього барокового оформлення.
Типовою для мініатюрних однонавних і центробанних каплиць XI в. є Іллінська церква в Чернігові, яка, збудована в 1072 р., зберегла свій первісний характер доволі повно.
Поза оборонними валами Чернігова стояла й тому дуже погано збереглася П’ятницька церква, збудована наприкінці XII в.
Характеристика києво-чернігівського мистецтва. Пам’ятки києво-чернігівського будівництва, за всієї різноманітності деталей, мають однорідний стильовий характер, який виділяє їх в окрему групу. Основним типом церковного будівництва тут є синтез центробанної, круглої чи багатокутної будівлі з базилікою. Поземий план такого типу творить форму «грецького» хреста в середині й наближеного до квадрата прямокутника — згори.
Центральна баня з круглим або гранчастим, одразу розмірно низьким, а відтак чимраз вищим підбанником, спиралась на чотири внутрішні стовпи-пілони, об’єднані між собою повнолукими арками. Проміжки між луками були виповнені сферичними трикутниками (парусами), що є важливим конструктивним досягненням і характеристикою техніки візантійського будівництва. Стисле підпорядкування зовнішніх форм внутрішній конструкції — це питоменність будівель того часу. Поздовжнім навам відповідали напівкруглі або гранчасті апсиди від сходу й розчленування західної стіни пілястрами. Пілястри, що були в рівній мірі декоративним, як і конструктивним елементом будівлі, позначували поперечні нави на бічних стінах. Покрівлі клалися безпосередньо на склепіннях, через що й набирали пливких, хвилястих ліній. Обрамування вузьких, повнолуких вікон творила система вкладуваних одна в одну ніш-заглиблень. Зовнішня декорація стін була скромна й витримана, обмежуючись до обрамування вікон, пілястрів і напівколонок на підбанниках, глухих арнатурів і легко виступаючих гзимсів. Різьбу для декорації зовнішніх стін у києво-чернігівському будівництві не вживали.
Характеристичною для києво-чернігівського будівництва була будівельна техніка. Занесені до нас з Балкан та Вірменії, тобто з країн із кам’янистим ґрунтом, способи кладення фундаментів на дерев’яних підмостках у нас виявилися непридатними. Десятинна церква завалилася цілком, Спас на Берестові — до половини.
Самі фундаменти києво-чернігівських церков, глибокі на 2 — 3½ м, широкі на метр, укладалися з двох рядів грубих каменюк, які засипалися грузом і заливалися своєрідним цементом. Форма й розмір цегли допомагають нам в устійненні хронології тих або інших будівель. Найстарша українська цегла була дуже тонка і квадратна за формою, й чим далі, тим вона наближується до сучасної, тобто грубшає й видовжується.
Стіни церков укладалися з тонких полос цегли напереміну з грубшими полосами цементу. Києво-чернігівський цемент, особливого хімічного складу, був дуже тривкий і видержливий, тому його вживали раніше як цеглу, хоч і вона була беззакидна. За стільки століть вона не встигла збутвіти й ще нині дзвонить під ударом, мов нова. Тинком покривали тільки полоси цементу, залишаючи цеглу нетинкованою, через що старі українські церкви були пругасті, жовто-рожеві. Для певності стіни зв’язували дерев’яними та залізними шпугами, а для зменшення тягару склепінь в міжаркадні вітрила (межилучники) клали глиняні горщики. В деяких будівлях клали такі горщики й у стіни, а дехто з дослідників вважає їх голосниками-резонаторами. Долівки кладено з кам’яних, деколи мармурових плит або мощено різнобарвними, деколи орнаментованими кахлями.
Під стильовим оглядом києво-чернігівські церкви належали до засягу візантійського стилю, хоча тут і там, головно в скульптурній декорації чернігівських церков, помітні впливи західноєвропейської романщини. Літописні відомості і збережені пам’ятки нашого малярства християнської, домонгольської доби підкреслюють його залежність від візантійських зразків, під оглядом як форм, так і техніки.
Візантійське малярство, яке пережило добу свого величавого розквіту за цісаря Юстиніана в VI в., протягом більш як століття (726 — 842) покутувало від іконоборської реакції. Обмежене майже виключно орнаментальними мотивами, візантійське малярство того часу мало вплив на перевагу орнаментального над фігурним розписом Десятинної церкви. Доба нового розквіту за Македонської династії й Комменів (X — XII вв.), що до 1000 р. позначилася вироблюванням форм, а відтак удосконаленням техніки, дала в результаті те, що звемо «візантійським стилем» у малярстві: змагання до абстракту, монументальність і кольористична насолода. Тільки для тваринного світу тогочасне візантійське малярство зробило виїмок і передавало його з гідним подиву реалізмом та бистрою обсервацією. Та власне друга доба розквіту візантійського малярства, зійшовшись хронологічно з народинами християнської культури й образотворчості в Україні, відбилася в її пам’ятках.
3. Галицько-волинське мистецтво
Володимирські будови. Безупинна степова тривога й монгольська навала в першій половині XIII в. доводять нарешті до того, що Київ — «мати городів українських» — падає разом з усією Наддніпрянщиною. Слідом за славою й могутністю його покидають вищі верстви громадянства — духівники, купці, промисловці, митці й письменники. Одні з них емігрують до північного Суздаля, другі — переносяться на захід, де на порозі XIII в. починає формуватися й могутніти Галицько-Волинська держава. Ій-то і вдалося ще на протяг цілого століття продовжувати великодержавні аспірації Києва та стати захистом для культурної творчості, для якої на Подніпров’ї було чимраз менше місця.
Золоту добу своєї культури західноукраїнська гілка української великодержави переживає за князювання Данила Романовича та його братанича Володимира Васильковича. Завдяки своєму географічному становищу й живим зв’язкам з європейським Заходом західноукраїнська держава витворює в себе культуру, дещо відмінну від києво-чернігівської. Романщина, що тільки злегка торкнулася образотворчості Східної України, виступає на західноукраїнському ґрунті куди виразніше, створюючи, наприклад, у будівництві синтетичний візантійсько-романський тип, класичним зразком котрого можна вважати церкву св. Пантелеймона в Галичі. Романщина проникає тут у стару візантійсько-українську традицію, як у різьбі й малярстві, так і в прикладному мистецтві.
Та оскільки галицькі столиці — Перемишль, Галич, Холм, а потім Львів — стають осередками, в яких західноєвропейська культура перемагає східну, остільки культурні осередки Волині, географічно ближчі до Сходу, грають роль перехідних мостів між східною й західноукраїнською культурою. Так, тогочасна архітектура Володимира Великого куди ближча до східноукраїнської, києво-чернігівської, аніж до галицької.
Володимир, що донині носить ім’я «рівноапостольного» володаря України, пишається також традицією найстаршої на всьому просторі Західної України церквою. Вже в 992 р. тут постала перша кафедра, але по ній не збереглося нічого, крім історичного спогаду. Місцева традиція називає «старою кафедрою» останки фундаментів невеличкої тринавної церкви над р. Лугою, але вони походять тільки з XII в. Донедавна вони ще виставали на метр понад поверхнею землі, а тепер, зрівнені із землею, дожидають свого печаливого дослідника. Зате збереглася до нас безпосередня її наслідниця — Успенська кафедра, збудована в 1160 р. князем Мстиславом Ізяславичем.
її історичні доля й недоля такі ж, як і в більшості пам’яток княжої доби. Раз у раз руйнована й оновлювана, вона збереглася до нас тільки частинно. Вже в 1491 р. її зруйнували татари, а три роки згодом владика Васіян оновив її і вивінував новою обстановою, іконами, посудом, ризами й богослужебними книгами. В 1683 р. кафедра знову погоріла, а в 1753 р. її оновлено, власне перебудовано фасад у бароковому стилі. В 1782 р. в одному з її стовпів-пілонів були пробиті сходи. Пілон не витримав тягару й завалився разом із частиною склепіння. В 1829 р. завалилася головна баня. Коли ж у 1886 р. московські дослідники Прахов, Суслов і Котов обстежили її як пам’ятку архітектури княжої доби, було вирішено привернути їй «первісний» вид із-перед барокової перебудови. Доволі поверхове обстеження румовищ Успенської кафедри привело названих дослідників до висновку, що вона як своїми архітектурними формами, так і кладкою стін і характером декорацій належить до києво-чернігівської групи пам’яток. Тим часом архітектор В. Січинський, спираючись на рисунки кафедри з-перед її останньої перебудови, прийшов до переконання, що, коли відкинути на рисунку з-перед реставрації передню, поверхову прибудову й детальну обробку стін, яка постала в 1750 p., то в загальних масах залишається типова романська будівля з двома квадратними вежами, котрі у верхній своїй частині переходять у восьмерик із високим трикутним фронтоном поміж ними. Про романський характер первісної кафедри названого дослідника переконують не тільки історичні звістки з 1586 р. й описи пожежі в 1683 р., але й фрагменти старих мурів, зібрані перед війною в невеличкому музеї, розташованому у дзвіниці біля церкви.
Архітектор Котов, відновлюючи кафедру в 1886 р., оперся, правда, на її первісні фундаменти, але, розібравши загрожені руїною стіни й склепіння, усунув заразом обидві чолові вежі, воздвигаючи на перехресті нав і трансніту нову баню в нібито україно-візантійському стилі. По такій ґрунтовній перебудові сьогодні вже ніхто не зможе відповісти на запитання — як саме виглядала первісна Успенська кафедра у Володимирі-Волинському. Чи справді була вона тільки реплікою києво-чернігівського будівництва, чи, може, була переходовою ланкою між візантійщиною Києва й романтикою Галича, — важко сьогодні сказати.
Галицька архітектурна школа. Географічне становище й безпосередні зв’язки Галичини з латинським Заходом спричинюються до поступового ослаблення старих, візантійських традицій на користь нових, спочатку романських, а потім готичних впливів на її образотворчість.
Нові стильові елементи й конструктивно-технічні прийоми проникають у галицьке мистецтво спроквола: потрапивши на ґрунт зі старою, високорозвинутою культурою, вони не приймаються безрозбірливо й некритично, як це буває звичайно з «останнім криком моди» в культурно недорозвинутих громадянствах. Навпаки, галицькі архітектори, різьбарі й малярі засвоюють нові мистецькі ідеї та свідомо й органічно втілюють їх у свої творчі досягнення.
Так звана галицька архітектурна школа, що нею дослідник Йосиф Пеленський об’єднав групу пам’яток середньовічної архітектури Галича, — це справді вірне окреслення для того явища, в якому україно-візантійська традиція об’єдналася із західноєвропейськими формально-конструктивними й технічними ідеями в нову життєздатну, запліднюючу й оригінальну цілість. «Усі віднайдені й досліджені дотепер румовища церковних будівель у Галичі, — говорить названий дослідник, — характеризує однакова техніка й стиль: тесаний камінь, однакові різьби й поздовжньо-базилічний або доосередній, переважно квадратний, чотиристовпний, триапсидний план. Ті будівлі були твором одної архітектурної школи, що об’єднала дві творчі стихії, приписувані дотепер двом різним стилям, тобто візантійську конструкцію й романську декорацію. Квітла та школа на Галицькій Україні й у самому Галичі в XII — XIII вв.»
На тлі історії середньовічного мистецтва ця школа творить окрему архітектонічну групу, відрубну від східноукраїнської (києво-чернігівської й почасти волинської) та від інших найбільш споріднених з нею груп — московської (суздальської) й південнослов’янської. Різьби й деякі архітектонічні деталі галицької школи нагадують головно південнонімецькі й мадярські зразки того часу. Безпосередня участь будівничих і каменярів західноєвропейського походження у створенні цього західноукраїнського архітектурного напряму дуже правдоподібна, хоч поки що незадокументована.
Одною з найстарших візантійсько-романських будівель Галицької землі був, мабуть, собор св. Івана в Перемишлі, збудований князем Володарем Ростиславичем (помер у 1124 р.). Цю будівлю описує польський історик Длугош. Вона була побудована з тесаного каміння в «прегарний спосіб». З його оповідання знаємо також, що перемишльський собор мав підземну крипту, що була неодмінною подробицею романських будівель. Коли в 1412 р. через Перемишль переїздив польський король Ягайло, якийсь німець закинув йому, що він «підтримує схизматиків», оскільки спокійно дивиться на такі величаві церкви, як собор св. Івана. Щоб змити з себе цю «ганьбу», король-неофіт відібрав собор в українців і передав його латинникам. Латинники розібрали святойванський собор й, обмивши кожний його камінь «від схизми» в Сані, збудували з нього пресвітерію нинішньої латинської кафедри в Перемишлі...
З нагоди оновлювання латинської кафедри в Перемишлі в землі знайшли нагробну плиту з вирізьбленою на ній постаттю чоловіка в боярському ковпаку. Дехто з дослідників висловив думку, що це нагробник князя Володаря Ростиславича, після чого ця цінна пам’ятка пропала без сліду.
Княжий Галич. На просторі княжого Галича дотепер знайдені останки фундаментів до 30 церковних будівель, а одна єдина церква Пантелеймона (нині — костьол св. Станіслава) вціліла до нас бодай до висоти покрівлі. По старій галицькій кафедрі Богородиці залишилися тільки пам’ять в історичній традиції та сліди в документах. Збудована в XII в. на Крилосі, вона мала три, а може, й п’ять нав, склепіння, сперте на луках, і була пристосована до оборони. По 1255 р. слух і слід по ній гинуть. На початку XVI в. на її церквищі шляхтич Марко Шумлянський збудував нову церкву, а потім коло 1702 р. її зреставрував єпископ Йосиф Шумлянський. Ця церква дуже потерпіла від обстрілу під час світової війни; тепер її перебудовано.
На горі, званій Карпиця, знайдені добре збережені фундаменти Спаської церкви, що належала до найпросторіших церков княжого Галича (19,7×17 метрів!). Збудована в XII в., вона була тринавною й триапсидною, причому її поземий план наближувався до квадрата. В її румовищах знайдено багато відламків різьбарських окрас, а між ними — олов’яну печатку владики Кузьми з XII в.
Мабуть, найбільшою галицькою церквою (20×14,5 м) була та, добре збережені підвалини якої знайдені в 6 км на захід від нинішнього Галича, над р. Лімниця під лісом, званим Дібровою. Кладка фундаментів, дуже сильна й дбайлива в доборі матеріалу, переконала Шараневича, що на таких фундаментах мусила стояти найвища й найвеличавіша, а може, й найстаріша церква княжого Галича.
Аж до XVIII в. збереглася княжа церква Іллі, яка стояла біля самого Крилоса. Ще в 1786 р. стояв її цілий зруб, хоч і непокритий. Розібрали його тільки на початку XIX в., а матеріал з нього вжили на будову митрополичої палати. План Іллінської церкви незвичайний — її центральну наву творила ротонда з пресвітерією в три чверті кола, а від заходу до ротонди притикав прямокутний бабинець. Вся вона була з тесаного каміння й у цілості засклеплена. «Коли відкинемо прямокутний бабинець, — каже проф. В. Січинський, — то матимемо перед собою тип західнороманської ротонди. План цієї тридільної кам’яної церкви старокнязівської доби для нас дуже цінний й може вказувати на якісь зв’язки українського кам’яного будівництва XII — XIII вв. з дерев’яним будівництвом, де основним типом є теж тридільна (тризрубна) будова у вигляді трьох квадратів чи восьмикутників, розставлених по одній лінії, зі сходу на захід».
У румовищах Іллінської церкви знайдені останки різьбленого одвірка у вигляді восьмигранних колонок і валків з архівольти, вкритих рослинним орнаментом.
Фундаменти однонавної Благовіщенської церкви в урочищі Церквиця між Крилосом і присілком Четвертки розкривають перед нами той же тип тридільної, однонавної церкви, складеної з прямокутної центральної частини, дещо вужчої пресвітерії й напівкруглої вівтарної апсиди. У 1884 р. тут відкрито добре збережений фрагмент долівки, мощеної полив’яними кахлями на зразок складного килимового узору. Крім цього, в румовищах церкви знайдені відламки різьбарської декорації, а між ними — різьблений левиний маскарон, щось подібне до романо-готичної «химери», якими закінчувались кам’яні ринви тих часів.
На залуківській височині, у Карповім Гаю, відкопані фундаменти багатокутної будівлі (так званого «полігону»), що була або невеличкою каплицею, або вежею.
Церква св. Пантелеймона. Єдиною з будівель княжого Галича, котра збереглася до нас повище вкопаних у землю підвалин, є збудована коло 1200 р. церква св. Пантелеймона. Первісні мури церкви, кладені з тесаного каміння (що мимоволі нагадує перемишльську кафедру), збереглися до висоти покрівлі, її пізньоренесансова чи то пак барокова надбудова з цегли, перекрита бляшаним дахом із типовою «сигнатуркою» посередині, походить із XVI в., в якому церква перейшла до рук латинників і була перейменована на костьол св. Станіслава.
Поземий план Пантелеймонівського храму (19,50×17 м) — тринавний, центробанний, типовий для українсько-візантійського будівництва. Головна (й єдина) баня спиралася на чотири масивні стовпи, що розділяли тягар бані й дев’ять суміжних склепінь аркадами на стіни, чи то пак виступаючі з них пілястри. Характеристично, що закреслений стовпами центральний простір (6,10×6,6 м) має форму не квадрата, а видовженого в східному напрямі прямокутника, й тому можна б припускати, що оперта на цей прямокутник баня мала злегка еліптичну форму. Подібне явище завважуємо в підставі центральної бані княжої церкви св. Миколи у Львові.
По збереженій долішній частині храму, по аналогії з іншими пам’ятками середньовічного українського будівництва, можна доповнити її первісну цілість. Найправдоподібніше, над цілістю царювала баня на високому підбаннику, освітленому стрункими, повнолукими вікнами. Як і зовнішні стіни трьох вівтарних апсид, підбанник прикрашений стрункими напівколонами, сполученими між собою глухою аркатурою. Саме перекриття бані могло бути або з-візантійська сферичне, або з-романська шатрове чи конусове. Більшість попередників св. Пантелеймона мала сферичне перекриття бань і склепінь, але можливо, що на західноукраїнському ґрунті ця традиційна форма перекриття була закинута. З низки вікон, котрі розмірно освічували невелику церкву, збереглося до нас тільки одне, — на чоловому фасаді. Входів було два: головний — від заходу й бічний — від півдня, обидва обрамовані різьбленими романськими порталами.
Головний портал Пантелеймонівського храму, витриманий У стилі й досконалий у пластиці, становить рівночасно характеристику нашої пам’ятки. Його утворюють два виступи і дві пари колон, з’єднані між собою почвірним луком (архівольтою), що наче кам’яний вівтар висувається з фасаду будівлі. Перша пара його колон, оперта на аттичні «підошви» (бази), має кісткові капітелі, утворені з чотирьох напівкруглих щитів, вершками донизу. Капітелі другої пари колон «кошикові», створені з різьблених листяних китиць. Власне капітелі єднаються з «подушкою» (плінтою) в органічну цілість: орнаментика плінт є логічним продовженням орнаментики капітелей.
Черепи другої пари колон творять в’язку гладкого пруття, з-романська перев’язаного посередині. На капітелі колон і виступи порталу спирається «пошевка» (гзимс), густо цяткована рослинною орнаментикою. На гзимс спирається напівкругла архівольта, розчленована згідно з колонами й виступами долішньої частини порталу. Колонам відповідають різьблені валки архівольти, один — прикрашений мотивом спіралі, другий — мотивом переплетених ліній і розеток між ними. «Загальний характер орнаментики — дрібнолистий, відданий чисельними й густими насіками та жолобленнями в зручний і тонкий спосіб, на перший погляд живо нагадує арабські зразки» (Й. Пеленський).
Бічний портал куди скромніший від головного, хоч стилістично з ним споріднений. Капітелі струнких напівколон, що ними розчленовані зовнішні стіни головної апсиди, нагадують схему листяних капітелей спрощеного корінфського типу. Стіни церкви кладені із старанно оброблених прямокутних квадр вапняку, які біжать правильними смугами та споєні між собою тонкою заправою з вапна, піску й рини. Старанний уклад квадр і специфічний спосіб в’язання викликає враження сили, гармонії і краси.
Холм. З княжого будівництва Холма, закладеного князем Данилом Романовичем, до нас збереглося дуже мало, але Галицько-Волинський літопис закріпив на своїх сторінках сам процес його постання й розбудови, що має для історика української образотворчості вагу історичного документа. З літописного заподання довідуємося, якими шляхами йшли на західноукраїнські землі сторонні культурні впливи та якими силами розпоряджалися наші володарі у своєму культурному будівництві.
У 1237 р., подає літописець, Данило збудував у Холмі «градець мал», відтак поширивши й укріпивши до того, що «его татарове не возмогоша пріяти». «А коли Батий, — читаємо далі, — всю українську землю зайняв, тоді згоріла холмська церква св. Трійці, яку відбудовано наново. Бачучи це, Данило, як Бог помагав цьому місту, почав закликати захожих німців і Русь, інородців і ляхів: ішли [вони] день у день і вночі, майстри всякі тікали від татар — сідельники й лучники й тульники й ковалі заліза, міді й срібла, та завелося життя й наповнило двори довкола городу, поля і села (...) І збудував Данило церкву св. Івана — гарну та розкішну; а будівля була така: комор 3, з кожного кута лук, опертий на чотири голови людині, вирізьблені якимось митцем [«от нікоєго хитреца»]. Вікна прикрашені римськими склами [вітражами!]; при вході до вівтаря стояли два стовпи з одностайного каменю, а на них комора й виспр (?), а верх розмальований золотими зорями на лазурі. В середині церкви була долівка, вилита з чистої міді й олова [в шахівницю?], що блищала, мов дзеркало. Двоє церковних дверей [порталів] були прикрашені білим каменем галицьким і зеленим холмським, різьбленим в узори митцем Авдієм. Ті плоскорізи [приліпи] були розмальовані й позолочені. Спереду [на чоловому порталі] був вирізьблений Спас, а на північних одвірках — св. Іван. Ікони Данило привіз із Києва, прикрасив самоцвітами й золотим бісером. Ікони Спаса й Богородиці дала йому сестра Федора з монастиря Федора, з Угрівська [він] привіз Стрітення, а всі були диву подібні: всі вони погоріли в церкві св. Івана, й тільки один Михаїл уцілів із тих прегарних ікон. Одні дзвони [Данило] привіз із Києва, а інші вилив на місці. Все те вогонь попалив...»
Крім цього, Данило збудував посеред міста вежу, підмуровану каменем на 15 ліктів, з дерев’яним поверхом, всю побілену, яка виблискувала на всі боки, «мов сир». Далі Данило збудував церкву «святим Безмездникам у честь», що мала чотири одностайні стовпи, які підтримували баню (верх); у церкві був вівтар св. Димитрія перед бічними дверима — «красен, принесен іздалеча». «Поприще города» Данило збудував кам’яну вежу з різьбленим на ній кам’яним вірлом, у 10 ліктів заввишки, а з головами й підніжками — 12 ліктів.
У 1260 р. Данило звів «церкву превелику св. Богородиці, величністю й красою не меншу від старовинних», та прикрасив її прегарними іконами. З Угорщини привіз чашу з багряного мармуру, «ізваяну мудростю, чюдну», зі зміїними головами довкола. Поставив її перед царськими вратами, «створи же в ней крестильницю, крестити воду на святоє Богоявленіє».
З усього холмського будівництва Данила збереглися тільки останки двох веж, згадуваних у літописі: одна — в селі Білявино, у 2-кілометровому віддаленні від теперішнього Холма, друга — в Столп’ї, віддаленому на 10 км від міста. З білявинської вежі вціліла тільки північна стіна з незначними залишками суміжних. У стіні є ще двоє гостролучних вікон, обрамованих добре шліфованими кам’яними лиштвами. Мури вежі виведені із синього, білого й жовтого каміння й мають гнізда по дерев’яному руштуванню. Повище третього, зруйнованого, вікна збереглися сліди склепінь. Вежа в Столп’ї, квадратна згори, кругла в середині, збереглася краще від білявинської. Від заходу до неї веде вхід з гостролучним завершенням, а над ним — два, одне над другим, поздовжні вікна. Біля вікон слідні гнізда по дерев’яних галереях для стрільців. Столпенська вежа не стояла колись самітньо, як тепер. У віддаленні 8 — 10 кроків від неї відкопані фундаменти якоїсь більшої будівлі (може, замку).
З того, що про будівництво Данила Романовича говорить літописець, переконуємося, що на ґрунті новозакладеного Холма подали собі руки тогочасні Схід і Захід. Ікони і дзвони приходили сюди з Києва, різьби — з Мадярщини, майстри — з Польщі й Німеччини, а разом із тим місцеві будівничі, різьбарі й малярі, не відриваючись від старих українсько-візантійських традицій, переймалися подувами західноєвропейських мистецьких напрямів, будуючи свої візантійські церкви з романськими різьбами й готичними обрамуваннями вікон і дверей.
Пам’ятки XIII — XIV вв. Про Данилового братанича — князя Володимира Васильковича говорить Галицько-Волинський літопис як про «філософа великого», митця й мецената, який більше, ніж державною політикою, цікавиться культурою і як такий прийшов до історії. «Князь Володимир, — читаємо там, — за свого князювання збудував [«сруби»] багато городів: Бересть, Кам’янець [Литовський], а в обох побудував кам’яні вежі, на 17 сажнів високі, кам’яну церкву Благовіщення, котру прикрасив золотокованими іконами, книгами й посудом. Книгами й іконами обдарував церкву в Більську, а у Володимирі розмалював стіни церкви св. Димитрія». До свого монастиря і в Перемишльську єпископію подарував книги, які «сам же списал бяше». У Любомлі Володимир Василькович збудував кам’яну церкву св. Юрія, прикрасив її іконами, обдарував книгами й посудом, причому сам на місці змалював ікони св. Юрія й Богородиці на золотому тлі. Почав розмальовувати стіни, й вже були готові три вівтарні апсиди, як занедужав.
На жаль, з будівництва Володимира Васильковича вціліла до нас лише одна вежа в Кам’янці-Литовському на Берестейщині. Вона округла, з цегли, триповерхова, з частинно збереженим вінчальним окапом. Висока на 27 м, має 13 м у промірі. Повнолукі вікна, окап і сама її форма як цілості надають нашій пам’ятці суто романського характеру.
Наймолодший із княжих городів — Львів (заснований у середині XIII в.) зберіг усе-таки одну з найавтентичніших пам’яток будівництва княжої України — замкову (придворну) церкву св. Миколи. В противенстві до традиційного тринавного центробазилічного заложення більшості староукраїнських церков, миколаївська церква у Львові має окреслено центральне триапсидне, але хрещате заложення. Загалом це є так званий «графовий» тип, змодифікований відтак у нашій дерев’яній архітектурі, але в мурованій доволі рідкий. Тесаний камінь як будівельний матеріал, легко загострена форма підбанних луків і нарешті сам план, запозичений із Балкан (Істрія, Далматія), свідчать про те, що під час будови миколаївської церкви давні традиції вже втратились, а нові здобутки західноєвропейського будівництва приймалися з ваганням (очевидно, за посередництвом православного Півдня). Час будови можна окреслити кінцем XIII або початком XIV в. У цілому святомиколаївська церква у Львові ще слабо досліджена.
Ротонди в Україні. Незалежно від синтетичного центробазилічного типу церков княжої доби у нас існували типи ротонд (так само як не обходилося й без чистих базилік). Одні й другі були з природи невеликі за розмірами, нерепрезентативні й тому не звертали уваги сучасників, а відтак і дослідників. Про існування ротонд, чи полігонів, знаємо у Вишгороді (1115), Галичі (XII — XIII вв.), Володимирі-Волинському (Васильківська) й, нарешті, в Горянах на Закарпатті (XII — XIII вв.). Ротонди будувалися в нас і пізніше — у Лаврові (XV в.), Кам’янці (1575), Мукачеві (1661), а згодом, на переломі XVIII і XIX в., форма ротонд була улюблена в так званому «ампірному» будівництві.
Теперішній латинський костьол у Горянах (селі, віддаленому на 4 км на південний схід від Ужгорода) складається з пресвітерії-ротонди й готичної нави, прибудованої в XIV — XV вв. Будівля стоїть на горі й обведена довкола земляними валами — останками колишнього замку.
Сама пресвітерія-ротонда, яка нас тут виключно цікавить, іззовні кругла, в середині має п’ять напівкруглих закапелків зі сферичними склепіннями. З накрівлі ротонди виростає шестикутний, невисокий підбанник із шестикутною при насаді і сферичною вгорі банею, перекритою в 1912 р. гостроконечним шоломом. Вікна, що освітлюють нутро ротонди, новішого походження й ані формою, ані розміщенням не відповідають первісним. Перероблені також вікна підбанника. Вся будівля покрита тинком, до того ж з’єдинена з пізнішою — готичною — прибудовою, й обстеження кладки та збережених під тином познак її старовинності вельми утруднене.
У сучасному стані обстеження нашої пам’ятки дослідники погодились на тому, що в основу її станового характеру лягли східні, візантійські, а не західні, романські, елементи. «Ясні й логічні форми будівлі, доосередність заложення й просторового об’єму, важкий підбанник, спосіб перекриття зі сферичною банею, відсутність дрібних прикрас — усе це промовляє за візантійським стилем пам’ятки», — каже у своїй розвідці В. Січинський.
При повній недостачі документальних даних час постання Горянської ротонди можна окреслити тільки приблизно XII — XIII вв. У той час на галицькому ґрунті квітло будівництво, а зв’язки Закарпаття з Галичиною були дуже живі. Характеристичне, що західнороманські впливи на тогочасне Закарпаття були куди слабші, ніж на тогочасне галицьке будівництво.
Розмірно добре збережена Васильківська церква у Володимирі-Волинському, цікава не тільки своєю загадковою традицією, але й архітектонікою. Місцевий переказ оповідає, що коли Володимир Великий повертався з переможного походу на хорватів, то спинився на відпочинок у Володимирі-Волинському. Кожний із його дружинників приніс по одній цеглі, й упродовж одного дня зросла незвичайна своїми формами Васильківська церква. Та історичні джерела не підтверджують слушности тієї легенди. Вони знають Васильківську церкву починаючи тільки від XIV в., коли її коляторами були Сангушки та Загоровські. На XIV і навіть XV в. назначили дату її постання такі дослідники волинської старовини, як Вол. Антонович, Орест Левицький та Прахов. Тим часом найновіші її польські дослідники — Бачиньський та Валіцький — запевняють, що вона постала не пізніше XIII в.
Збудована первісно у формі восьмилистої ротонди, Васильківська церква була згодом підперта готичними контрфорсами й поширена прибудовою прямокутного притвору. Останки романської орнаментики її порталів споріднюють її з такою ж орнаментикою будівель княжого Галича. Тип поземого плану церкви (октоконхоїд), витворений у вірменській архітектурі, поширився в середньовіччі на всю Західну Європу по Франконію й Ломбардію, причому зразок середньовічних мадярських ротонд міг відбитися на формі Васильківської церкви. Але в усякому випадку це гідна уваги дослідників пам’ятка.
4. Малярство й золотарство
Іконопис. Як виконавцями найстаріших фресок у церквах Києва й Чернігова були чужинці, так із чужини до нас привозили й перші ікони. Дослідник Петров начислив до сорока ікон грецького й корсунського походження, що збереглися до нас з домонгольської доби, але поміж ними підмітив ікони місцевого «київського письма». На основі фрагментарично зібраного й несистематично опрацьованого матеріалу він не наважується витягати задалеко йдучих висновків, та все ж таки каже, що «український іконостас домонгольської доби був не зліпком ікон, занесених із чужини, але гілкою живого мистецтва, що захоплювала чимраз ширші кола місцевого життя, заглиблювалася в нього й пристосовувалася до його найрізнорідніших вимог». Вже хоч би те, що візантійська іконографія, перенесена в Україну, збагачується українськими постатями, як Антоній та Феодосій Печерський, князі Борис і Гліб та інші, свідчить про органічний розвиток українського іконопису на рідному ґрунті.
Під формальним оглядом, на думку Петрова, «староукраїнський іконопис ніколи не можна називати одноманітним у порівнянні із західними зразками. Навпаки, перед нами мистецтво з великою силою колориту, композиційною помисловістю й високою досконалістю виконання. Все в ньому, починаючи від глибоко своєрідної техніки, дихає незвичайно старими й міцними традиціями».
Найулюбленішою темою староукраїнського іконопису була Богородиця. Традицією свого домонгольського походження славляться кілька Богородиць, з яких згадаємо помітніші. Це: Смоленська, привезена із Царгорода чернігівським князем Всеволодом Ярославичем; Ченстохівська, що дісталася з Царгорода в Західну Україну — до Белза, а відтак до Львова, звідкіля її вивіз до Польщі князь Володислав Опільський (у 1382 р.); Холмська, яку мав привезти до Києва Володимир Великий, а до Холма завіз Данило Романович; Володимирська, що її привіз до Києва Мстислав Мономахович, а, поміщену у Вишгороді, забрав Андрій Боголюбський до Володимира над Клязьмою; Ігорівська Богородиця Києво-Печерської лаври має бути та сама, що перед нею молився князь Ігор перед смертю з рук збунтованих киян.
Поза Богородицею, яка була найпопулярнішою моделлю наших іконописців, багато старих ікон присвячено святим — Миколі, Юрієві, Димитрієві Солунському, Феодорові Тиронові й Феодорові Стратилатові, пророкові Іллі, архангелам Михайлові й Гавриїлу, євангелістам, Кузьмі й Дем’янові й нарешті святим української провенієнції — Борисові й Глібові та Антонієві й Феодосієві Печерському. Поряд із постатями чи групами святих іконописці малювали сцени зі Старого й Нового Завітів, беручи за зразки то церковний стінопис, то мініатюрні картини рукописів. Тим-то одні ікони зберігають сувору монументальність фрескових і мозаїчних зображень, а другі є більш вільні в композиції, реалістично-побутові й малярські.
Мініатюра. Ілюміновані грецькі й болгарські рукописи богослужебних книг дуже скоро знайшли собі дбайливих і талановитих наслідувачів на українському ґрунті. Крім церковного, було на них і світське запотребування: більшість українських князів і вельмож складали поважні бібліотеки, а такий, приміром, князь, як Володимир Васильковим, сам писав та ілюмінував рукописи.
Очевидно, з наших старих рукописних скарбів збереглося дуже мало, але те, що збереглося, могло б бути окрасою культури хоч би найбагатшого народу. Кращі з наших ілюмінованих рукописів — це Остромирове Євангеліє 1052 р., прикрашене трьома мініатюрами євангелістів; Збірник Святослава 1073 р. з мініатюрами Христа на престолі, собором святих і портретом Святослава з родиною; нарешті, Трірський Псалтир, або Молитовник Гертруди, 70-х років XI в., що поряд із мініатюрами німецького походження має п’ять мініатюр, зв’язаних з Україною походженням, тематикою і стилем. Остромирове Євангеліє і Збірник Святослава постали в Києві, українські мініатюри Трірського Псалтиря — на Волині, точніше, в Луцьку або Володимирі-Волинському.
Мініатюри Остромирового Євангелія характеристичні тим, що їхні золоті контури, виповнювані інтенсивними барвами, нагадують техніку перегородчастої емалі, що в ній проміжки між золотими дротами обрисів заливалися різнобарвним скливом. Поза тим тут, як і в Збірнику Святослава, звертає на себе увагу спосіб обрамовування мініатюр схематичним зображенням церкви, чого не бачимо в неукраїнських мініатюрах. «Мініатюри цього Євангелія, — каже K. K. Герц, — належать до одного митця, точніше маляра, й були виконані спеціально для цього рукопису, а не взяті з якого-небудь іншого, приміром, грецького рукопису, що поза тим часто траплялося. Старовинна пам’ятка українського малярства є разом із тим кращою пам’яткою нашої мініатюри».
Збірник Святослава як літературний твір був копією з болгарського оригіналу, зладженого для царя Бориса в X в. Мініатюра п’ятиверхої церкви, зображеної ніби в поперечному прорізі, прикрашена з боків зображеннями птахів. Змальовані з живим натуралізмом, вони настільки близькі до сирійсько-елліністичних і коптських зображень пташиного царства, що про македонське походження їхньої стилізації годі й говорити (Сичов). З історичного боку цінним є родинний портрет князя Святослава, який хоч і відданий іконописним стилем, але виявляє всі риси індивідуальності й костюмів портретованих.
Трірський Псалтир чи пак Молитовник Гертруди, який зберігається тепер у кафедральній скарбниці в Чівідел’я (Північна Італія), складається з кількох частин. Найстарша (аркуші 15 — 208), тобто сам Псалтир, була написана й розмальована німецькими ченцями з Райхенау для трірського єпископа Егберта в 984 — 990 рр. Незабаром по її написанні до Псалтиря було долучено аркушики з різними молитвами (219 — 233), й нарешті в XV в. з початку кодексу пришито шість аркушів (5 — 10) із латинськими молитвами Гертруди й п’ятьма мініатюрами східного, візантійського типу. До молитов долучено чотири аркуші (1 — 4) календарика й пам’ятника.
Власничкою молитовника, вшитого до Егбертового Псалтиря, була Гертруда, «княгиня ляховиця», мати князя Ярополка-Петра Ізяславича, котрий княжив у Володимирі-Волинському й загинув у боротьбі з Ростиславичами (1085) від рук насланого душогубця.
Німецький дослідник нашої пам’ятки Газельоф висловив переконання, що мініатюри були виконані в Києві в 1078 — 1087 рр., коли там уже існували мистецькі майстерні при Печерській лаврі. На думку цього дослідника, в тих мініатюрах збереглися — з незначними відхиленнями — візантійська композиційна схема та іконографія, й вони, цінні для староукраїнського мистецтва й побуту, стоять близько до мініатюр Остромирового Євангелія і Збірника Святослава. У противенстві до Газельофа Кондаков висловив переконання, що текст і мініатюри Молитовника Гертруди були виконані не в Києві, а в Західній Україні — у Володимирі, Луцьку, а може, й у Галичі. Виконавцем їх був не грек, а німець або слов’янин, що користувався напіввізантійськими й напівзахідними зразками. Нарешті, Сичов запевняє, що мініатюри Молитовника є твором не одного, а трьох митців. Один із них малював романо-візантійську мініатюру апостола Петра, другий домальовував до неї портрети Ярополка та його дружини Ірини. Ці мініатюри є явним синтезом візантійських форм із формами німецької мініатюри райхенавської й регенбурзької шкіл часів цісаря Оттона. Третій мініатюрист був автором Богородиці печерського типу, виконаної в стилі греко-македонських мініатюр. Де саме виконані ці мініатюри — важко сказати. Напевне, в середовищі, в якому з’єдинення східних традицій із західноєвропейськими формами й технічними прийомами було можливе. Це, власне, промовляє за те, що мініатюри були виконані на території Західної України.
Інші рукописи західноукраїнського походження, як Кристинопільський Апостол XII в., Кримське Євангеліє 1144 р., Холмське Євангеліє XIII в., Галицьке Євангеліє, писане пресвітером Георгієм «при князі Льві й сині його Юрії» в 1266 р., й нарешті Перемишльське Євангеліє роботи єромонаха Василя з початку XIII в. з мініатюрами чотирьох євангелістів, — відзначаються характеристичною простотою і стриманістю в багатстві рисунку й колориту своєї орнаментики. Не бачимо в них тієї багатої фауни, яка в східноукраїнських рукописах засвідчує своє східне походження. Рисунок західноукраїнських орнаментованих (рідше — ілюмінованих) рукописів — простий, колорит не виходить поза жовту, червону й синю фарбу, до якої в XII в. приєднується ще й зелена. Соколовський підмітив, що ця орнаментика «безумовно найбільш убога з-поміж усіх слов’янських, що вживали кирилицю, але хто знає, чи не найменш сувора й варварська». Стильово вона найближче підходить до болгарської.
Патріархи української образотворчості. Християнська культура й образотворчість, насаджувана на українських землях чужинецькими руками, не одразу могла розраховувати на використання для цього місцевих сил. Бо хоч усі роди мистецтва існували в нас уже в поганську добу (а деякі з них, як дерев’яне будівництво чи ювелірство, розвинулися дуже високо), все ж процес втаємничення місцевих сил у схованки візантійського, в першу чергу культового, мистецтва вимагав досить тривалого часу, й не дивно, що перші українські церкви, перші різьби, ікони та стінопис були творами чужинців, біля яких спроквола починають виринати місцеві сили.
З українських архітекторів великокняжої доби знаємо одного-єдиного Петра Милоніга — надвірного будівничого і «приятеля» князя Рюрика Ростиславича, на замовлення якого він, як знаємо, забезпечив фундаменти Михайлівської церкви Видубицького монастиря. Про інші його роботи не знаємо, але дуже правдоподібно, що він був виконавцем інших будівель Рюрика Ростиславича, відомого з літопису як такого, що мав невситиму любов до будування.
Печерський Патерик та Начальний Літопис згадують таких малярів великокняжої України, як Мойсей, Григорій, Авраам Смоленський та Олімпій Печерський, з яких найбільш відомостей маємо про останнього.
У «житіях» печерських угодників оповідається, що Олімпій Печерський вже змалку виявляв хист до малярства. Хлопцем батьки віддали його на науку до «грецьких» майстрів, котрі в той час розмальовували Успенську церкву Печерської лаври. Тут він «учився й майстрам своїм допомагав». Коли ж роботи над розписом церкви були закінчені, Олімпій вчився і працював далі, спочатку малюючи ікони для печерського ігумена й чернечої братії, а потім і для сторонніх замовників. Як і личить печерському угодникові, він не пристращався до грошей. Свій заробіток ділив на три частини: одну роздавав убогим, другу віддавав на потреби монастиря, а за третю купував матеріал. За такий спосіб життя його висвятили, а по смерті (14 серпня 1134 р.) визнали «преподобним».
Згодом довкола особи Олімпія постало багато легенд, які свідчать про пошану, з якою сучасники ставилися до його мистецтва. Між іншим читаємо в Патерику, що Олімпій оздоровив прокаженого, помазавши його рани малярськими фарбами. Там же оповідається, що в тяжких ситуаціях, коли Олімпієві не вдавалося вчасно виконати замовлення, йому допомагали в роботі ангели. Коли ж Олімпій помер, то ангел докінчив за нього розпочату ікону Успення Богородиці.
Автентичних праць Олімпія важко сьогодні дошукатися. Є тільки легенди про деякі твори, приписувані його пензлю. До них належить Богородиця, пожертвувана князем Володимиром Мономахом до Ростова, та Христос-Пантократор в іконостасі Успенської кафедри в Москві. Остання, на жаль, сильно перемальована К. Улановим у XVIII ст. Айналов висловив припущення, що Олімпій був творцем мозаїк Михайлівського Золотоверхого монастиря.
Христос-Пантократор в іконостасі Успенського собору в Москві сидить на високому престолі в священичих ризах, у митрі, хрещатому сакосі й омофорі. Двома пальцями правої руки він благословляє, у лівій тримає жезл із перекладиною. Підніжок Христа — у вигляді кола в чотирикутнику. Біля Христа — Богородиця в короні й самоцвітній одежі та св. Іван у власяниці із сувитком у лівій руці. І. Петров завважує, що деякі мотиви цієї ікони повторюються в одній грецькій іконі Деісуса XV або XVI в.
У тому ж печерському Патерику згадується чернець Григорій, котрий як співробітник Олімпія малював ікони, що розходилися по всій Україні. Крім цього, літописець оповідає про ченця, проповідника й маляра XII в. Авраама Смоленського, який малював «Страшний Суд», «Проби воздушних спокус» та «житія» Василя Нового.
Факт, що до нас збереглася порівняно велика кількість імен і прізвищ митців княжої України, свідчить не тільки про розуміння й пошану тогочасного українського громадянства до мистецтва та його творців, але й про різко індивідуальне ставлення самих митців до свого покликання. Західноєвропейське середньовіччя радніше ховало в тінь прізвища й індивідуальності своїх митців.
Емаль. Цікавою гілкою українсько-візантійського малярства була емаль, що прийшла до нас із Візантії як спадщина культури стародавнього Сходу. Її тонка, вибаглива техніка й естетичні вальори могли витворитися тільки в такому середовищі рафінованої культури, якою була тогочасна Візантія. Була вона двояка: віконцева й перегородчаста. В першому випадку на золотій чи срібній платівці видовбували жолобки чи пак віконця, що їх заповнювали різнобарвним скливом, у другому до платівки прилютовували золотий або срібний дротик, який обігав контур бажаного рисунку. Скливо заливали в жолобки чи поміж контурні дротики в розтопленому стані або насипали в порошку і з усією платівкою нагрівали на вогні. В Україні вживали обидві техніки, але віконцева переважала над перегородчастою.
Найбагатші скарби емалі знайдені на території Києва й Поросся (Княжа Гора в Каневі, Сахнівка), куди менше _ на Чернігівщині, зовсім мало — в Західній Україні. З кращих пам’яток, зібраних у збірці Ханенка в Києві та Звенигородського, що знайшлися в колекції Моргана в Америці, згадаємо найцікавіші: так звана київська діадема, складена із семи емальованих огнив, а саме Деісуса посередині та двох архангелів й апостолів Петра й Павла; нашийник із Кам’яного Броду, що теж має сім огнив, а поміж зображеними на них святими — українських святих Бориса й Гліба; оправа Євангелія князя Мстислава Мономаховича з емалевими іконками євангелістів; сахнівська діадема, що на її центральному огниві зображений Олександр Македонський на грифах, а решта огнив вкрита декоративними арабесками. Найбільше поширення в княжу добу мали емальовані ікони, поміщувані скрізь — на діадемах, намистах, оправах богослужебних книг та на мініатюрних переносних вівтариках.
Князь Володимир Василькович пожертвував перемишльській кафедрі «євангеліє-апракос, мальоване золотом, оковане золотом і жемчугом, а серед нього Спаса з фініфтю» (емаллю); до любомльської церкви той же князь пожертвував євангеліє, що його «окував усе золотом і дорогим камінням і перлами, і Деісус на ньому був викований із золота, цяти [ланцюги] великі з фініфтю, прекрасні на вигляд, а друге євангеліє-апракос — вкрите оловітом [оксамитом], і цяту поклав на нього з фініфтю, а на ній святі мученики — Гліб і Борис».
Фігурною й орнаментальною емаллю декоровані такі вибагливі вироби староукраїнського ювелірства, як колти, тобто золоті коробочки з пахощами, що їх жінки чіпляли над вухами, пришпилюючи до кіс чи очіпків, або носили на грудях. Емаллю покривали ланки княжих та боярських ланцюгів (барм) і, нарешті, нагрудні хрести (енколпіони) та медальйони.
Дорогоцінність матеріалу, вживаного в емал’ярському рукоділлі, вимагала високої майстерності у виконанні та композиційно-орнаментальної помисловості.
«Тепер уже доведено, — говорить Грабар, — що найбільш тонкі, мистецькі вироби існували в Києві та що знахідка предметів візантійського стиля не завжди означає грецький імпорт, а, навпаки, буває пам’яткою місцевої роботи в добре засвоєному стилі, зі зрозумілою для митця орнаментикою й особисто важливим для нього змістом».
Золотарство. Розвиток культури княжої доби значною мірою спирався на господарський добробут тодішньої України. З різних джерел знаємо, що визначні князі розпоряджалися великими засобами золота й дорогоцінностей. Коли князь Ізяслав Ярославич старався здобути собі допомогу німецького цісаря Генріха (1075), то надіслав йому в дарунках «безцінні багатства в золотому посуді й безцінних одягах». Не залишався позаду і його суперник Святослав, який дав цісареві «стільки золота, що його ніхто з живих не затямив у такій кількості в Німеччині». Коли Володимир Василькович смертельно занедужав, то, за словами літописця, «роздав убогим усе своє майно: золото й срібло й дороге каміння й пояси золоті й срібні свойого батька й свої, і підноси великі срібні сам перед своїми очима потяв і поламав на гривни, й намиста великі своєї бабки й матері всі перетинав, і розіслав милостиню по всій землі».
Знаємо, як польського короля Болеслава Хороброго дуже засліпила розкіш київського двора, та скільки добра в золоті, багряницях і коштовних хутрах вивіз польський король Казимир, пограбувавши осиротілий Львів у 1340 р. Польський хроніст Траска розповідає, що до рук Казимира потрапили тоді дві княжі діадеми, золочений престіл, саджений самоцвітами, багата мантія, багато хрестів із щирого золота, з яких один мав у собі великий шматок Господнього хреста. Усі ті скарби ввійшли до складу коронної скарбниці у Кракові. У кафедральній скарбниці на Вавелі донині зберігається золотий хрест чудової роботи, за одним з описів середини минулого віку — «високий на лікоть, греко-руської роботи, з частицею дерева Св. Хреста, весь закритий мережею, сплетеною з безлічі малесеньких листків, пташенят, звірят і людських фігур, вироблених із відмінною поставою, виразом, одягом, але з неодмінною дбайливістю у виконанні. Серед тієї чарівної мережі — 60 самоцвітів і 100 перлів». Ці й інші подібні літописні відомості переконують нас, що в княжій Україні золотарство було однією з преважливих ділянок мистецької культури та що крім привізних предметів розкошів й вибагливості воно займало чимало місцевих сил при золотничих верстатах.
Про те, яку велику роль у староукраїнському золотарстві відігравала емаль, мова вже була. Крім емалі, в орнаментації золотарських виробів уживався «рисунок черню», тобто техніка оксидування. Широко була поширена філігрань, тобто дрібножолоблений чи витиснений орнамент. Досить рідким засобом декорації було дороге каміння, таке характеристичне для готичного золотарства.
До нас збереглося чимало зразків староукраїнських срібних нараменників, котрі, складені з двох зігнутих пластинок, сполучених шарнірами, були вкриті гравірованим рисунком фантастичних фігур та арабесок, деколи ажурно різьблених.
Типовими для нашого золотарства й дуже поширеними були ковтки у формі металевої рурки з нанизаними на неї трьома перлинами або металевими ажурними чи емальованими галками. Дехто з дослідників назвав ці ковтки «київськими».
Цікаві своїм напівхристиянським, напівпоганським характером були змійовики. Це круглі, пишно декоровані медальйони, що на лицьовому боці мали зображення якогось християнського святого, а на відвороті — плетінковий, змієподібний орнамент (від чого й походить назва). Їх носили як талісмани й амулети проти недуг і чарів, що свідчило про доволі нез’ясований ще релігійний світогляд наших предків. Дуже гарні змійовики знайдені в Чернігові й Білгородці під Києвом. Золотий чернігівський змійовик мав належати князеві Володимиру Мономаху. На його лицьовому боці зображений архангел Михайло, а на звороті — голова, подібна до античної Горгони Медузи.
Розкоші й пишнота княжого двора в Західній Україні, як це бачимо із грабунку короля Казимира й принагідних знахідок, мало в чому поступалися київському двору. А знахідка так званого Молотівського скарбу переконує нас у тому, що й з огляду техніки і стилю в золотарстві всієї княжої України панувала однорідність. У 1896 р. в с. Демидів, присілку с. Молотів, біля Миколаєва над Дністром, було знайдено срібний скарб, збережений у невеликій глиняній посудині, вкопаній у землю. Горщик розсипався при копанні, а срібні предмети перейшли до Ставропігійського музею у Львові. У скарбі знайдені один браслет, складений із двох частин споєних разом обручок, пара менших і пара більших нараменників зі срібної спіральне зігнутої стяжки, пара ковтків до підвішування з трьома галками, пара навушниць подібної ж форми, три персні з печатками, один перстень із геометричним рисунком черню на щитку, один перстень із випавшим камінцем та 65 чеських монет XIII і XIV вв., що творять рівночасно кінцеву дату закопання знайдених предметів. Найцікавішим із них для нас є той срібний двоскладний нараменник із гравірованим орнаментом. Кожна половинка нараменника розділена накладеними на неї декоративними аркадами на три поля. Середуще поле однієї половинки має схематичний рисунок лілеї, відповідне їй поле другої частини — рисунок чоловіка в гостроверхій шапці, який в одній руці тримає спис, а в іншій — якусь здобич. Бічні поля обох половинок прикрашені симетричними зображеннями голубів із піднятими вгору головами й крилами.
«Молотівська знахідка, — говорить М. Грушевський, — показує, з одного боку, ще раз, що й західні окраїни української землі входили в круг того мистецтва, що витворилося на Наддніпров’ї, як і те, що це мистецтво було ще в силі в нас у XIV в. та зникло, мабуть, під новими впливами, що їх принесли з собою XIV і XV віки. Були це східні впливи, але вже відмінні від давніших, а ще більше перевага західної культури».
Російська дослідниця Полонська в цілому так характеризує староукраїнське золотарство: «Дивлячись на його пам’ятки, ми мимоволі дивуємося ніжності й красі роботи, чарові, якому могли б позаздрити сучасні ювеліри перед своїми попередниками з княжої доби. Нема тут грубості, що визначає вироби Сибіру, важкості й схематичності латинських пам’яток, убогості фантазії окрас фінів і литовців. Тут усе гармонійне, чарівне, яскраве й свіже колоритом».
СЕРЕДНЯ ДОБА
5. Століття XIV — XV
Переходовість архітектурних форм. Занепад української церкви не змінив одразу старого укладу суспільних сил на українських землях. Так само й українська образотворчість, хоч і позбавлена опіки власної держави й виставлена назустріч новим культурним впливам, не відразу змінила свою внутрішню структуру й обличчя. Старі, глибоко закорінені традиції оберігаються в релігійному мистецтві як палладій давньої величі предківської віри й національності. В добу, що в ній католицька Польща засвоює форми західноєвропейського готицизму, українське церковне будівництво додержується всіма силами візантійсько-романських форм. Для цього воно старається наслідувати форми вцілілих на місцях пам’яток будівництва княжої доби, підтримуючи рівночасно живі зв’язки з країнами східної культури — Афоном, Молдавією та Балканами.
Правда, як сама Україна, так і балканські країни не в силі були відгородитися від впливу нових напрямів у західноєвропейському мистецтві. Поволі, але вперто проникають туди елементи готицизму, що в пристосуванні до старих візантійсько-романських форм дають у результаті дуже цікаву та органічну цілість. Якась своєрідна переходовість характеризує тоді українське будівництво.
Характеристичним зразком того переходового стилю в українському будівництві XIV в. може послужити пам’ятка, вціліла на терені середньовічного Львова, — первісний корпус вірменської кафедри, що, як відомо, був точним повторенням середньовічної церкви св. Юра. Львівський літописець Зіморович, нотуючи під 1363 р. початок будови кафедри львівських вірмен, двічі підкреслює, що її будував архітектор Доре, в тому самому стилі й на однаковому плані, що перед тим ним же самим за містом була збудована святоюрська церква.
Середньовічну святоюрську церкву було розібрано в 1743 р. на те, щоб зробити місце новій, в стилі пізнього бароко, але первісний вірменський собор уцілів до нас у цілості й по ньому можемо виробити собі приблизне уявлення про те, який дух панував у тогочасному будівництві не тільки православного Львова, а й решти українських земель.
Первісна вірменська кафедра у Львові, яка сьогодні творить її вівтарну частину, — це тринавна, триапсидна, центробанна будівля. Бокові нави куди вужчі від середньої, середня апсида сильно виступає поза бічні. Баня в плані овальної форми, не кругла, а 12-кутна, перекрита гранчастим стіжком. Луки й вікна злегка загострені («кільові»), що разом із профілюванням пілонів свідчить про вплив готицизму. План вірменської кафедри в цілому дає повну аналогію до планів українсько-візантійських церков як у Східній, так і в Західній Україні, причому найближчим прототипом для нього можуть бути церкви св. Юрія в Каневі (1144) та Успенська на Києво-Подолі (1131 — 1136). Того ж типу є Різдвянська церква в Галичі, побудована дещо пізніше від вірменського собору.
Досліди над останками фундаментів старої святоюрської церкви довели правдивість заподань В. Зіморовича, так що ми за недостачею самої святоюрської церкви можемо вважати вірменську кафедру за її стильову репліку. Як би аналогія львівської вірменської кафедри з церквами вірменського материка (Ані) не насувалася сама по собі, обстеження її в цілості й подробицях переконує нас у тому, що на ґрунті середньовічного Львова вціліла пам’ятка не вірменського, а західноукраїнського будівництва переходової доби.
Будівничий святоюрської церкви й вірменського собору, що його Зіморович зве «Доре», направду звався Дорінг і прийшов до Львова зі Шльонська, де вже наприкінці XIV в. готичний стиль будування був добре поширений. Очевидно, якби його львівські замовники — українці й вірмени — не були визнавцями східної церкви, то він побудував би їм хрести у модній тоді готиці. Але православні замовники накинули йому і плани, й стиль будівлі, згідні з їхніми культовими традиціями. Через те в обох пам’ятках вплив готицизму слідний тільки як легкий налет на канві українсько-візантійської традиції.
Церкви XV в. Документом афонських впливів на українську архітектуру того часу може послужити монастирська церква св. Онуфрія в с. Лаврів у Старосамбірщині. Василіанська традиція зв’язує лаврівський монастир з особою князя Льва Даниловича, але його головна — Онуфріївська — Церква постала не раніше XV в. Вона невелика за розмірами, зате дуже характеристична своїм поземим планом. Він сьогодні вже перемінений, але є документи, за якими можна легко відтворити його первісну форму. Його утворювали прямокутний бабинець, кругла ротонда — як центральна й суттєва частина церкви — та притикаюча до неї від сходу пресвітерія з трьома апсидами-конхами навхрест. Церкви з подібним заложенням пресвітерії, хоч і пізнішого походження, збереглися в нас головно на Поділлі (Кам’янець, Могилів, Зіньків, Межибіж, Тернопіль) та на Буковині (Серет). План спорідненого типу має Миколаївська церква в Сокалі. Всі вони разом і кожна зокрема є кам’яним документом жвавих зв’язків Західної України із православним Сходом, тобто дороги через Семигород і Молдавію на Афон.
Поза характеристичним («трефовим») заложенням лаврівської пресвітерії, поряд з її візантійськими й романськими елементами трапляються тут і готичні мотиви у вигляді гостролучних підбанних арок та готичних відпірників-контрфорсів. На самій межі поміж українсько-візантійською традицією і впливами західноєвропейського готицизму стала Богородицька церква в Рогатині. Збудована в XV в., вона має в собі дуже багато елементів провінційного готицизму. Висока башта від чола, гостролучні вікна й такі ж склепіння головної нави, оперті на дві могутні восьмигранні пілони, не дуже гармонують з її поземим планом і триапсидною візантійською пресвітерією. Поза тим незвичайно грубі мури, як і чолова вежа-башта, надають їй твердинного характеру, так типового для того часу.
Посестрою рогатинської церкви (оскільки йдеться про зустріч двох світів і світоглядів в одному архітектурному творі) є Богоявленська церква в Острозі на Волині. Хоч і збудована доволі пізно (в 1521 р.), вона мала візантійсько-романський тринавний п’ятибанний план, а в подробицях своєї елевації прибрала багато з готичних елементів. Гостролучні склепіння, вікна й контрфорси, а в парі з тим — стрільниці в її грубих цегляних мурах надавали їй багато середньовічної романтики. Та не простояла вона довго. Під час Хмельниччини попала в руїни, аж поки наприкінці XIX в. московські «специ» не перебудували її в казенно-візантійському «стилі». Порівняно найкраще збереглася північна стіна церкви з готичними вікнами і стрільницями.
Типовою пам’яткою провінційного готицизму є збудована Сапігами в першій половині XVI в. церква в Кодні на Підляшші. Це тринавна базиліка з багатокутною апсидою й типово готичним ступінчастим фронтоном.
Оборонні церкви. Характеристичною прикметою українського будівництва переходової доби є велика кількість церков-твердинь, фундатори й будівничі котрих мали на увазі вимоги релігійного культу й безпеченства рівночасно. Сутківці на Поділлі, Зимне й Дермань на Волині можуть послужити нам типовими зразками таких «інкастельованих» церков.
Покровська церква в Сутківцях на зазбручанському Поділлі, збудована в другій половині XV в. (1476), може послужити класичним зразком церковного з’єднання вимог культу й інкастеляції. Її ідеальна доосередність послідовно проведена як у поземому плані, так і в елевації. Довкола її центральної квадратної нави зосереджені чотири полукруглі башти, з яких три закінчені широким зубчастим карнизом і стіжковим перекриттям із ліхтарнею й маківкою згори. Західна — чолова — башта мала колись прекрасну дерев’яну надбудову (з XVIII в.), типову для українських дерев’яних дзвіниць, але її знищено невмілою реставрацією в 1903 р. Центральна нава (властива церква) перекрита двоспадною покрівлею з характеристичними для готичного будівництва ступінчастими фронтонами. У своїй внутрішній конструкції сутківецька церква двоповерхова. Приземелля із круглими фортечними вікнами й амбразурами, перекрите складною системою жолобових і гостролучних склепінь із готичними нервюрами, що «вистрілюють» із масивного пілону посередині нави. Горішній поверх церкви-твердині, призначений на поміщення оборонців, має цілу систему стрільниць-амбразур. Стіни церкви збудовані з ламаного вапняку, залитого своєрідним цементом, склепіння — з цегли. «Загальна концепція цілої будівлі, простірний розподіл мас, конструкції та склепіння, перекриття, окремі архітектурні форми та деякі деталі цілком ясно говорять, що маємо тут до діла з готикою» (В. Січинський). Візантійсько-романським залишилися тут тільки поземий план та оформлення вікон і амбразур.
Пам’яткою інкастельованої готичної церкви була до реставрації монастирська церква, збудована в 1495 р. в Зимному біля Володимира-Волинського. Невміла її реставрація, проведена в середині минулого віку, затерла майже весь її середньовічний характер; знищено тоді дві фортечні башти від чола, готичні обрамування вікон та характеристичні двоскладні контрфорси. Сьогодні вона тільки оточуючими її фортечними мурами й баштами нагадує бурхливе середньовіччя, в якому постала.
Башта-дзвіниця Дерманського монастиря, з гостролучною в’їздною брамою й такими ж вікнами та фризом із гостролучної глухої аркатури, — це, на жаль, усе, що залишилося до нас з готицизму того інкастельованого монастиря, закладеного князем Василем Острозьким у XV в. «У партері вежі сама брама з пізнішим порталом, другий поверх глухий, в третьому прорізано готичні вікна, четвертий прикрашено легкою орнаментальною готичною аркатурою, й, нарешті, п’ятий поверх, зовсім легкий, бо великі готичні прорізи майже заповнюють увесь стінний простір, а замість стін залишаються тільки легкі простінки. В цьому розподілі поступово більшої легкості в кожному з вищих поверхів проявляється уже повне опанування майстром духу готичної архітектури й декоративності. В тім і лежить головна краса й принада цеї вежі, незважаючи на її дуже монументальні форми й, здавалось би, важкі маси» (Д. Антонович).
Замки. Саме собою зрозуміло, що в добу, яка залишила по собі низку церков-твердинь, були час і потреба на будову оборонних замків, котрі по всій Україні заступили досьогочасні дерев’яні «городки» з валами й палісадами старого типу.
Типовим для середньовічного фортечного будівництва українських земель, а при тому розмірно добре збереженою пам’яткою є славний замок Любарта в Луцьку. Його будову почав князь Любарт у середині XIV в. на зразок могутніх німецьких «бургів». Докінчили його й поширили Вітовт і Свидригайло.
Первісно наш замок складався із двох комплексів — горішнього, властиво замку, й укріпленого пригороддя, що сягало по нинішню Домініканську вулицю. Серед мурів горішнього замку стояла величава готична палата з червоної цегли, в якій у 1429 р. відбувся многоважний з’їзд монархів. Та вже в 1552 р. цю палату було заступлено новою, ренесансовою, але й вона до нас не збереглася. З десяти башт первісного замку й пригороддя до нашого часу вціліли тільки три — Любартівська з в’їздовою брамою, Свидригайлівська й найгірше збережена Владича. Всі вони, збудовані з дуже добре випаленої цегли, лученої знаменитою заправою, мають монументальні форми романо-готичного характеру.
Крем’янецький замок, перебудований польською королевою Боною в ренесансовому стилі, був на початку XV в. збудований князем Вітовтом у готичному стилі. В 1648 р. його здобули українські козаки під проводом Кривоноса, й тому крем’янецьке замчище належно звуть «Замком Кривоноса». Донині вціліли тільки останки внутрішніх мурів замку — готична брама, одна башта й фундаменти другої. Готична брама, куди вів колись головний в’їзд до замку, виходить тепер на провалля з боку Чернечої Гори. Можливо, над проваллям колись був збудований зводжений міст, що тим самим скріплювало оборонність замку.
Лубенський замок, заложений у середині XV в. князем Василем Острозьким, наприкінці XV в. був перебудований у камені князем Костянтином І Острозьким у готичному стилі. На початку XVII в. князь Януш Острозький оформив старе замчище в ренесансовому стилі. З того ж часу походять дві вежі на рогах замку — від боку міста. Свого часу лубенський замок належав до наймогутніших на Волині.
Найромантичніший із волинських замків — в Острозі — був первісно заложений у готичному стилі князем Данилом Острозьким у середині XIV в. Сто літ згодом його поширив і розбудував князь Василь Острозький. Великий литовський гетьман князь Костянтин Острозький збудував на початку XVI в. новий мурований замок, з якого донині збереглася тільки одна частина. За часів князя Костянтина II Острозького замок перебудовано в ренесансовому стилі. По готичному замку в Острозі збереглася невелика поверхова будівля у формі квадратної башти, підперта могутніми контрфорсами. При вході від подвір’я вцілів готичний портал.
Порівняно скромнішу від волинських князів Ольгердовичів та Острозьких будівельну діяльність розвинули тоді ж подільські князі Коріатовичі. Все ж гідною противагою любартівському замку в Луцьку є романтичне замчище Кам’янця-Подільського. Будова кам’янецьких укріплень почалася ще в XIV в. (спочатку з дерева, а відтак із каміння) за співучасті найкращих тогочасних інженерів фортифікації, що їх спроваджували сюди із Західної Європи. Велетенська і складна кам’янецька фортеця, збудована на скельному півострові р. Смотрич і Корвасарки, складена з десяти кількаповерхових башт, об’єднаних поміж собою грубими й високими мурами. В основу цілості споруди ліг готичний архітектурний стиль, на якому слідні пізніші ренесансові й мавританські стильові нашарування.
У цілому замкове будівництво середньовічної України як образотворче зусилля мало небагато зв’язку із ґрунтом, на якому в давнину зростали дерев’яні «городки», типові для місцевого естетичного смаку й технічної вмілості. Кам’яні замки князів литовської династії ставилися здебільшого чужими руками й чужими архітекторами, тому-то нові архітектурні форми, що їх вони защеплювали на українському ґрунті, сприймалися спроквола, з ваганням і недовір’ям. Саме готика належала до тих західноєвропейських форм архітектурного вислову, що його так байдуже прийняла й неорганічно сприйняла українська образотворча культура.
Різьба XV в. Українська різьба пізнього середньовіччя залишила по собі всього кілька, та й то не першорядних, пам’яток. Страх східної церкви перед «поганським ідолопоклонством» не сприяв розвиткові цієї ділянки мистецтва на Церковному ґрунті, а поза церквою розвиватися їй було нікуди. Куди більше пам’яток збереглося по тогочасному відливництві, що було здебільшого професією осілих по наших містах німецьких майстрів-відливників.
З нагоди оновлення й нового розмалювання Успенської церкви Києво-Печерської лаври князем Семеном Олельковичем у 1470 р. було вирізьблено плоскорізний триптих Богородиці із «предстоящими» Антонієм і Феодосієм Печерськими. В усильному змаганні до збереження старої іконографічної традиції (тип Богородиці-Оранти) в тій пам’ятці уже помітний нахил до нового, готичного оформлення людської постаті.
У збірках бібліотеки Київської Духовної академії збереглася різьблена в церкві ікона св. Софії, цікава для нас не так своєю примітивною технікою, як іконографічною композицією. Всупереч візантійському символічному зображуванню св. Софії в постаті ангела, тут бачимо характеристичну для західного середньовічного мистецтва ілюстрацію до слів притчі про Премудрість Божу. Ця ілюстраційна, анекдотично-побутова риска починає тепер перемагати в українській образотворчості, що й бачимо на зразках українського стінопису по середньовічних костьолах корінної Польщі.
Зразком німецької середньовічної різьби й відливництва може послужити львівська статуя св. Михайла з драконом (тепер в історичному музеї Львова); сам дракон, твір відливника Каспера Франковича, походить із XV в., тоді як статуя св. Михайла на ціле століття пізніша. Дракон, модельований із великою експресією й розумінням натуралізму, нагадує нам тогочасні «химери» і весь той світ людино-тваринних потвор, котрі обсіли башти західноєвропейських готичних соборів. Пізніша від нього статуя Михайла куди більш умовна у формі й виразі.
Стінопис XIV — XVI вв. Українське малярство XIV — XV вв., а в першу чергу стінопис, заповнює одну з найпочесніших карт історії нашої образотворчої культури. Правда, через виїмково бурхливі умови тогочасного життя на українських землях збереглося розмірно мало й до того ж не першорядних пам’яток українського малярства. Куди вимовніше про рівень нашого середньовічного стінопису свідчать його пам’ятки, збережені на етнографічно польських землях.
До щасливо збережених місцевих пам’яток українського стінопису XIV в. належить поліхромія Кирилівської церкви в Києві. В «Різдві Христовому» й «Успенні Богородиці» з того часу бачимо вже сліди західноєвропейських впливів, висловлених у втягненні до композиції краєвидних та побутових мотивів. Сцени вмивання немовляти, різдвяної зорі й співаючих ангелів та поклону трьох волхвів у «Різдві» — це вже засіб нових тематичних мотивів, що ними під західним впливом збагачується наша середньовічна іконографія.
Поза Києвом із його кирилівським стінописом можемо вказати ще на Львів, в якому староукраїнські мистецькі традиції були в XIV — XV вв. дуже живі й запліднюючі (це стосується рівною мірою як українського, так і німецько-польського й вірменського малярства).
Найціннішу пам’ятку тієї доби відкрив у 1925 р. пок. Богдан Януш у вірменській кафедрі у Львові. В тій єдиній будівлі старого середньовічного Львова, що зберегла у своїй архітектурі українсько-візантійський стиль, вціліли фрагменти стінопису, українсько-візантійський характер і технічна фрескова фактура якого переконують нас в одночасності з будовою цієї частини храму.
По усуненні барокового вівтаря від південної стіни старого храму тут відкрито недбайливо замуровану готичну віконну нішу. Коли були вийняті цегли і зняті побіла й заправа зі стін ніші, виявилося, що вся вона вкрита фресковою поліхромією, вкомпонованою в заломи ніші. Вгорі, на переломі віконного остролуку, вміщено круглий медальйон із погруддям благословляючого Христа з книгою в лівій руці. Праворуч від Христа — висока на 1,5 м постать Івана Богослова зі св. Прохором, що сидить біля його ніг і пише. На лівій стінці ніші — така ж постать якогось святого паломника, біля ніг якого бачимо якогось вельможу навколішках. Правдоподібно, це портрет ктитора вірменського собору у Львові — Якова з Каффи, про якого згадують місцеві документи від 1363 р.
Косий трапез підстави ніші покритий квітяним орнаментом, що нагадує декорацію вірменських ілюмінованих рукописів візантійського середньовіччя. Один із таких рукописів, а саме євангеліє XIII в., зберігається у скарбниці вірменської капітули. Тло фігурних зображень нашої поліхромії темно-синє (шафір), уся цілість обведена плоским темно-червоним поясом; домінуючий тон у колориті поліхромії — червонавий у кількох ступенях інтенсивності, обриси фігур та орнаменту — чорні, вірменські написи (з помилками!) — білі. Немає сумніву, що описаний фрагмент стінопису є тільки сяк-так збереженою частиною цілості, що покривала нутро головної нави середньовічного храму.
Фрагменти фресок кінця XV та початку XVI в., збережені у василіанській церкві в Лаврові, мають суворо візантійський стильовий характер, в дечому навіть анахронічний на тлі епохи, в якій вони постали. На жаль, збережені вони надто фрагментично й майже зовсім не обстежені. Поза ствердження їхньої належності до кола українсько-візантійського малярства, підсичуваного впливами слов’янського Півдня й Афона, поки що не можна про них сказати нічого більше.
Галицькі малярі XIV — XV ст. Творцями візантійського стінопису вірменського собору у Львові були, очевидно, українські малярі середньовічного Львова. Вони не тільки можуть входити тут у рахубу як єдиний не тільки у Львові, а й широко поза ним елемент, що йому візантійська стінописна техніка, композиційно-тематична й декоративна фактура, як і вимоги східного релігійного культу, не були чужі, — у Львові мусив бути один із центрів середньовічного українського малярства. Про це говорить уже один із перших дослідників львівського малярства Ф. Бостель: «Раніші часи, прим., XIV-ий вік, для нас цілковито невідомі. Ані про львівське малярство зокрема, ані про українське на львівському ґрунті не маємо з тих часів ясного уявлення, а мусило чейже українське малярство стояти в XIV в. на доволі високому рівні розвитку, коли Ягайло в 1393 р. спроваджує українських малярів до Кракова. А коли малярство цвіло на Русі, то перш за все цвіло воно у Львові».
До аналогічних висновків приходить пізніша польська дослідниця Харевічова: «Мимоволі насувається думка, що ці ягайлівські „руські малярі“ — це були львівські ремісники, бо треба сумніватися, щоб інший центр у тому часі міг достарчити працівників тої назви на краківський замок».
Згадки про цих малярів зустрічаємо у тодішніх актах. У 80-х роках XIV в. згадується, приміром, якийсь маляр Йоаннес, що не міг собі дати ради з претензіями вірителів, а його суспільне становище хіба найкраще окреслює те, що він був комірником... Щасливіший від нього інший маляр — Лука, згадуваний на початку XV в. як «посесіонатус». З його праць знаємо про якісь вітражі та про проведену ним реставрацію ікони В’їзду Христа до Єрусалима, що була у львівській ратуші.
У львівських консулярних актах маємо під 1470 р. цікавий причинок до умов, серед яких жили і працювали львівські малярі того часу. Якомусь маляреві Бартошу мешканці Судової Вишні замовили за 14 гривен ікону для головного вівтаря свого костьолу. Вишенці дали Бартошеві 8 гривен і 4 флоріна завдатку, але забезпечили собі завдаток на підміському домі маляра на випадок, якби ікона не сподобалася замовникам. Коли б Бартош, закінчивши ікону, продав її кому іншому, то вишенці мали право ревіндикувати її як свою власність. З інших нотаток про цього Бартоша довідуємося, що крім ікон малював він напрестольні свічки й торгував старими іконами, що їх сам оновлював.
Поза тим довідуємося з міських актів про Мелеша Габершрака, що його львівські райці спровадили із Кракова, щоб він намалював їм Марію Магдалину для львівської кафедри. Маляр Михайло Дропан прикрасив заставками й мініатюрами біблію, пассіоналі та збірки папських декретів. Йоганнес Шефер ілюмінував у 1486 р. біскупський требник, а якийсь франціскус був придворним малярем львівського старости. З малярських творів того часу знаємо (з актів) про картину Страшного Суду, котра як пересторога для несправедливих суддів висіла в лавничому залі ратуші.
Щасливим випадком збереглася до нас майже повна й автентична біографія одного з позальвівських наших малярів того часу — Петра Ратенського, уродженця Равщини в Галичині. В його «Житії» читаємо між іншим: «Петр бисть от Волинскія землі, благочестиву родителю син, отца іменем Теодора; 12 літ си, пострижеся во іноческій чин і бисть діякон, потому єрей і ігумен, ізвиче іконному художеству і Атанасієм, патріярхом, поставлен в митрополити; і приїха з Владиміра к Москві в літо 6816 [1307]. Пас церков божію літ 18 і 6 місяців, преставися в літо 6834 [1326] місяця декабра в 21 день, в неділю в 3 часа ноші». «Житіє» московського митрополита Петра з-над волинської Рати (донині там є поляна, звана «Петровою долиною») не говорить, у кого й при якій нагоді він «ізвиче іконному художеству». Можливо, був при розмалюванні котроїсь із пізніших західноукраїнських церков, біля якої працювали майстри, ознайомлені з тогочасним західноєвропейським та італо-грецьким малярством. Можливо також, що у Володимирському монастирі, в якому він із послушника вийшов на ігумена, а відтак був покликаний на становище московського митрополита, була іконописна майстерня чи навіть школа. В усякому випадку різниця між іконами, приписуваними пензлю києво-печерського ченця Олімпія, та іконами, що їх мав малювати південноволинський чернець Петро, сама кидається у вічі.
Богородиця володимирської кафедри та Богородиця мінського Петропавлівського собору, приписувані Ратенському, хоч і споріднені іконографічно і стильово з українсько-візантійськими зразками, овіяні вже подихом нового часу. Зникають у них давня строгість, монументальна фронтальність постатей, оживає рух, відкликаються спочутливість до людських почувань та зацікавленість буденними турботами людини. До іконопису вливається та характеристична для дальшого розвитку західноєвропейського, головно ж італійського, малярства інтимність, яка в добу Ренесансу нахилила небо до землі, хоч, може, й не підняла землі до неба...
Станкове малярство. На жаль, автентичних, тобто датованих і не знищених пізнішими реставраціями, пам’яток станкового малярства тої доби ми майже не маємо. Ті, що їх такими вважають у літературі, здебільшого нерозчищені й непростежені до того, щоб на їхній основі можна було вже нині доходити до якихось окреслених і непохитних висновків.
За традицією найстарішими пам’ятками цього роду, зв’язаними ще зі княжим Львовом, є дві ікони Богородиці, одна з яких від століть уже є атракцією Павлинського монастиря в Ченстохові, а друга зберігається на місці, в головному вівтарі домініканського костьолу. Про обидві оповідає місцева традиція, що вони походять зі скарбниці українських князів, куди дісталися з Царгорода. Авторство обох традиція приписує св. Луці-євангелістові; обидві мали знайтися у Львові як дарунок чи депозит князя Льва Даниловича. Не прив’язуючи, очевидно, надто великої ваги до правдоподібності легенд, якими ці ікони повиті, все ж таки можемо твердити, що іконографічний тип цих пам’яток є ноторійно-візантійським, що його в середньовічному Львові ототожнювали з українським, та що засяг поширення творів українсько-візантійського іконопису з давніх давен простягся далеко поза межі культових потреб українського живла на Заході. Наплив ікон українського походження й пензля на етнографічне польські землі потверджений у цілій низці канонічних візитацій польських костьолів на українських землях і далеко поза ними ще в XVII і XVIII в. Характеристичним під тим оглядом є голос якогось Петра Рисінського — автора книжечки про ченстохівську Богородицю 1523 р., який, покликуючись на українські іконописні зразки, закидає тогочасним польським малярам каригідне нехтування традицією. Не менш проречисто висвітлює цей стан переможного впливу української іконографії на польську рішення краківського дієцезіального синоду 1621 р., в якому забороняється «видумувати надто світським способом» Богородицю, а малювати й шихувати її на зразок ченстохівської ікони.
В Національному музеї і збірці ікон Музею Наукового Товариства ім. Шевченка у Львові зберігається кілька ікон, що їх можна сміливо визнати творами цієї переходової доби. Це — «Деісус» середини XV в. (Нац. музей, ч. 185), «Царські Врата» з Домажира (ч. 14, там же), «Преображення Господнє» к. XV в. з Цеперова (там же, ч. 339), «Преображення» з Бусовищ (ч. 14710, там же), «Плащаниця» з Жиравки (там же) та ікона Нерукотворного Спаса у збірці Наук. тов. ім. Шевченка. Крім цього, за престолом парохіальної церкви в Жидачеві висить ікона «Воплощення», датована 1406 роком, а в латинському дієцезіальному музеї в Перемишлі зберігається ікона В’їзду Христа до Єрусалима з Липник, запідозрена в походженні з XV в.
Богородиця на жидачівському «Воплощенні», хоч тематично споріднена з Орантою Нерушимої Стіни в Київській Софії, формально куди ближча до західноєвропейських, готичних зразків зображення Мадонни. В цеперівському «Преображенні» йде боротьба поміж двома стихіями — традиційною єратичністю й симетрією в будові горішньої частини композиції й повним життя рухом її долішньої частини. Так само Євхаристія Апостолів на Царських Вратах із Домажира вже не повторює символічної сцени з київських запрестольних мозаїк, а намагається передати картину реальної події апостольського причастя. Поза тим тут і там в іконах, приписуваних XV вікові, озивається вже не так стара традиція, як її змодифікована форма, установлена тоді ж афонськими іконописними підручниками, але український іконописець трактує своє завдання надто індивідуально, щоб засклеплюватися в бездушному повторюванні завчених форм.
За браком краще збережених стінописних циклів і пам’яток станкового малярства XIV — XV вв. дещо світла кидають на тогочасну нашу образотворчість два ілюміновані рукописи того часу — «Житія» Бориса і Гліба та Радзивіллівський літописний кодекс. «Лебединою піснею тонкої й майстерної української мініатюри» визнали дослідники малюнки-ілюстрації рукописного «Житія» Бориса і Гліба, що постало в XIV в. У порівнянні з аналогічними французькими пам’ятками того часу наша пам’ятка зискує: «Французький рисунок має більше гостроти й пікантності, але далеко уступає українському в умілості, досконалості рисунку, а головно в композиції» (Д. Антонович). Куди пізніші своїм постанням від рисунків до «Житія» Бориса і Гліба ілюстрації до Радзивіллівського літописного кодексу не такі вже досконалі в рисунку й композиції, зате живі й переконливі правдою моментів, заобсервованих із самого життя. Під тим оглядом вони навіть випереджають свою епоху.
Українське мистецтво у Польщі. Візантійсько-українська культура на етнографічно польських землях, що з такою силою розквітла за короля Ягайла та його нащадків, уже мала тут свою традицію й вироблену славу. Найстаріші польські костьоли пястівської доби будувалися, різьбилися й розмальовувалися здебільшого «грецьким способом» («more Graecorum»), замислом і працею єдиних на тогочасному Сході Європи кваліфікованих українських майстрів. Уже на монетах Болеслава Хороброго зустрічаємо схематичні зображення храму у візантійському стилі. «Формою і способом греків» були збудовані середньовічні костьоли в Тинці, Сецехові, на Лисій Горі, Плоцьку, Кракові (св. Андрія) та ін. «Русь, яка мала у візантійському цісарстві зразки з першої руки, в образотворчості випередила Польщу й уже в XV в. могла виказатися не тільки творами письменства, але також монументальними мозаїками і фресками. В пізніші віки вплив української образотворчості відбився особливо в станковому малярстві, й то не тільки на українсько-польському пограниччі, але й у межах коріннопольських земель», — говорить дослідник польського малярства проф. В. Подляха. Про перевагу української образотворчої культури тих років над польською і про повне узалежнення останньої від нашої говорять із виїмковою однозгідністю й інші польські дослідники.
Одним із найстаріших творів українського мистецтва на землях корінної Польщі був, без сумніву, костьол св. Михайла у Вроцлаві, по якому, на жаль, зберігся тільки рисунок причілка, що був колись завершенням його входового порталу. Костьол збудовано в 1146 — 1161 рр. коштом польського вельможі Якси Грифіти та його жінки-українки Агапії. Розібрано його в XIII в., але щасливо збережений рисунок різьбленого причілка розкриває перед нами таємницю стильового характеру й походження творців тієї пам’ятки. Посередині напівкруглого щита-причілка бачимо Христа на веселці слави із книгою в лівій руці й правою рукою, піднятою до благословіння. Праворуч стоїть князь Болеслав Кучерявий із сином Лешком, ліворуч клячать Якса та його дружина Агапія. Напис на околі причілка латинський, але ім’я Агапії в ньому виписане кирилицею. Східний, візантійський характер різьби й іконографічної композиції, як і кирилична частина напису, переконала польського дослідника Войцеховського, що не тільки різьбарі — виконавці причілка були українського походження, але й увесь костьол міг бути твором українських будівничих.
Зрештою, не був би це відокремлений випадок. За запевненнями польського хроніста Длугоша, «грецьким способом» були збудовані монастирський костьол у Лисці й колегіатський — у Вислиці (обидва фундації князя Болеслава Кривоустого). Той же Длугош згадує у своїй «Історії», що одна з каплиць кафедри на краківському Вавелі, фундована королем Казимиром у 1340 р., славилася своїм розписом, що його, на думку Войцеховського, мали виконати українські малярі, бо тогочасні польські «пікторес вміли тільки мазати стіни синькою й золотити на них зірки...».
На дворі Ягайла. До найбуйнішого розвитку українського малярства на землях корінної Польщі прийшло за часів короля Ягайла (1386 — 1434) та його безпосередніх нащадків. Дехто з польських істориків пробував пояснити це явище особливими «симпатіями» Ягайла до української культури. Та ми знаємо, що Ягайло, хоч і був вихований в атмосфері староукраїнської культури, як типовий «неофіт» був непримиренним ворогом усього, що східне й українське, а коли для своїх церковних фундацій і світських будівель все-таки користувався українськими митцями, то тільки тому, що поміж поляками не знаходив кращих.
Польські хроністи й тогочасні рахункові книги вичислюють цілу низку праць українських малярів, виконаних на замовлення Ягайла у польських костьолах на Лисці в Кракові, Вислиці, Сандомирі, Любліні та Гнезні. Так, рахункова книга Ягайлового скарбника Гінчки із Пшемянкова дає деякі пояснення про те користування Ягайла українськими митцями. Найраніша позиція тих рахунків (із 3 липня 1393 р.) говорить про вислання малярам до Лисця клепаного золота, друга — про дві півбочки вина, третя знову говорить про золото й червону фарбу («рубрику»). По піврічній перерві, в червні 1394 р., зустрічаємося з дальшими видатками на малярів і їхню роботу. З них довідуємося, що, крім мальовил у костьолі на Лисці, вони розмальовували ще й королівську спальню у краківському замку. Коли ж у листопаді 1394 р. вони закінчили роботу і збиралися додому, за дорученням короля їм куплено двох коней, дві шуби й виплачено по дві гривни на дорогу. З пізнішої позиції довідуємося, що роботами кермував якийсь «Владика». Чи це було прізвище маляра, чи, може, він справді був духівником, що в тогочасних українських малярів не було рідкістю, — важко сказати.
Про «грецькі» мальовила колегіати у Вислиці довідуємося з канонічної візитації краківського єпископа Задзіка з 1633 р. Він мав іще змогу оглядати візантїйсько-український стінопис зі сценами з життя Богородиці. Про цей стінопис згадують ще й пізніші польські історики — Ваповський, Кромер і Бєльський.
Польський хроніст Дамалевич бачив ще в XVII в. візантійсько-українські мальовила в гнезненській кафедрі й назвав їх «мальовилами, подібними до українських і московських, що в різних фарбах відтворювали постаті святих».
По мальовилах фундованої Ягайлом Марійської каплиці на Вавелі не збереглося до нас ані сліду, але ще Длугош У своїй «Книзі бенефіцій» занотував, що Ягайло «каплицю мансіонарів на грецький спосіб доручив розмалювати».
Нарешті, до фундованих Ягайлом поліхромій належала й поліхромія Троїцької каплиці на Вавелі. Побудована в 1433 р., вона була спочатку згори донизу вкрита постатями отців східної церкви, однак невміла реставрація, проведена в середині минулого віку, знищила ягайлонську поліхромію, покриту відтак модерним розписом пензля польського маляра В. Тетмаєра.
З часів Ягайла походив і стінопис княжого замку в Нових Троках. Ще в 1822 р. на замкових стінах можна було бачити злинялі фрагменти фресок, що облітали на очах відвідувачів. Залишені без догляду й консервації, вони облетіли зовсім.
Польський хроніст XVIII в. Стрийковський занотував, що «у Вітебську на вищому замку в церківці» бачив на власні очі портрети Ольгерда і його дружини в довгій мантії, мальовані «грецьким способом».
Як на бурхливу й завалену працею добу одного володаря, це дуже поважний реєстр мистецьких імпрез, виконавцями яких були українські малярі. На жаль, із того реєстру збереглося дуже мало, але те, що збереглося, свідчить з усією вимовністю, що не особисті симпатії короля-неофіта до культури, якої він зрікся, а безконкуренційність українських митців XIV — XV вв. дозволила їм відіграти таку багатоважливу роль у насаджуванні мистецтва на польських землях.
Люблінська поліхромія. На перше місце поміж збереженими пам’ятками українського стінопису XV в. на землях корінної Польщі висувається поліхромія Троїцької замкової каплиці в Любліні. Вона найраніша з відомих, розмірно добре збережена, а її українськість задокументована не тільки стильовою фактурою, а й підписом автора й точною датою. Поза тим це в цілому і в подробицях твір високорозвинутої малярської техніки й насправді оригінальної творчості.
Вперше натраплено на слід того стінопису ще в 1875 р., коли то було випадково відкрито, розчищено і скопійовано так звану «вотивну ікону» у пресвітерії каплиці. Богородиця на престолі в оточенні духовних достойників, а перед нею — король Ягайло навколішках, на тлі з-візантійська стилізованої архітектури, зупинили випадкових відкривців. Потім були відслонені дальші фрагменти стінопису, аж поки в 1917 р. не виявилося, що поліхромією вкрита вся каплиця згори донизу, не виключаючи й центрального пілона, яким підперта система готичних склепінь каплиці. Все галерея картин зі сценами з Нового Завіту відома в традиційно-візантійському оформленні, але з такою свободою в підході й творчим полетом, які міг собі дозволити тільки першорядний митець свого часу. Наскільки той митець був свідомий вартості свого твору, свідчить той факт, що всупереч середньовічним звичаям він зважився покласти під ним свій підпис, і то не де-небудь у глухому куті, але в самій пресвітерії, тут же під постаттю благословляючого Христа. З цього напису збереглося всього шість здекомплетованих стрічок, з яких усе ж таки довідуємося, що Троїцьку каплицю в люблінському замку розмальовано «за короля Ягайла, багатьох земель господаря», 15 серпня 1418 року, «рукою Андрієвою». Графічний стиль напису, як і м’яка вимова окремих слів, переконує дослідників-палеографів, що той Андрій був західноукраїнського походження. Те саме стверджують з іще більшою переконливістю стильові ознаки його стінопису.
Реставратор люблінського стінопису, покійний проф. Макаревич, обстеживши пам’ятку, дійшов таких висновків: «Творцем люблінського стінопису був надвірний маляр короля Ягайла, людина світського стану. З походження він був, очевидно, українець. Поляки не мали ще тоді малярів тієї міри. У своєму творі маляр Андрій виявив себе небуденним новатором, що в рамах візантійської іконописної традиції зважувався на помітні тематичні й формальні відхилення. Оригінальним є, наприклад, рух благословляючої руки Христа-Пантократора, новим є зображення Тайної Вечері, свіжістю віє від багатства рослинної орнаментики, а продуманість композиції стінопису як цілості дозволяє нам визнати маляра Андрія за Джотто Півночі».
Саме собою зрозуміло, що цілість поліхромії Троїцької каплиці в Любліні наш митець Андрій виконав не сам, а з помічниками. Останні декорували стіни нави, в той час як сам він працював у пресвітерії. Змальоване ним тут «Причастя апостолів», на якому з постаті Бога-Отця вилонюються направо й наліво напівпостаті Христа, який причащає апостолів, виявляє вплив тогочасного західноготичного малярства, тоді як зображення на стінах нав позначені меншою свободою в доборі форм вислову й більшою консервативністю в технічно-малярській фактурі. Тим не менш декоратори нави «створили галерею сцен, що своїм екзотизмом фасцинують у мурах готичного костьолу. На непорушному темно-блакитному тлі розвивається архітектонічний пейзаж, представлений після правил подвійної перспективи, багатий зварваризованими елементами елліністичного мистецтва. Перед ним, неначе на просценію, пересуваються постаті в ієратичних, частинно антикизованих одягах, обдаровані шарпаною вимовою жесту й руху, позбавлені маркантніших вальорів світлотіні. Зате, як уже незрозумілий відгомін пізньоантичного ілюзіонізму, кладуться кольорові рефлекси на одягах і краєвиді. Цілковита недостача подуву фізичної дійсності надає тим картинам у наві характеру майже мозаїки, у противенстві зображенням У пресвітерії, натхненним уже готичним реалізмом» (Валіцький).
Сандомир і Краків. Другий із хронологічної черги український стінопис доби Ягайла на польських землях — у Сандомирській кафедрі — своїм архаїчним характером дуже чітко відбивається від люблінської поліхромії. Єдиною поступкою на користь західноготичної культури Польщі, як висловлюється польський дослідник Валіцький, тут є хіба двомовні — кириличні й латинські — написи (пояснення зображень). Виконавці сандомирського стінопису, розпоряджаючись велетенськими площами стін готичної кафедри, зважилися на широко закроєні, монументальні композиції. Таким є, приміром, «Успіння Богородиці», для якої використано цілу стіну, від долівки до готичного межилуччя кафедри. Вона — один із найвимовніших документів української іконографії й іконописного стилю першої половини XV в. «Іконографічна редакція збірних сцен має прикмети пуризму; частинно вона сперта на творенім рівночасно кодексі малярських приписів під назвою „Герменеї“. При розбудові сценарію в ній узгляднені апокрифічні мотиви, що збагачують драматичну скалю акції. Високий інтелектуальний співчинник, що просвічує в тих сценах, високою мірою причинюється до помислової, не раз просто глибокої режисерії зображень. Обійняті в холодні, на око дещо сухі пластичні форми, більш нараційні, як чуттєві, ті мальовила викликають враження творів уяви, відрізаної від світу, контемпляційної, може, просто чернечої. Гостра, графічна лінія, пружне, м’ясисте тінювання, незвичайна стилізаційна справність поряд із рівночасним шаржуванням жесту і скалі постатей кажуть здогадуватися в тій поліхромії твору, мабуть, третього десятиліття XV в., яке оберігало старі, хоч уже дещо схематизовані, традиції. Сандомирські мальовила наближуються до чолових творів молдаво-волоського мистецтва, а зі свого боку, можливо, мали вплив на поменші мистецькі центри сучасної Румунії» (Валіцький).
Українсько-візантійська поліхромія Чеснохресної каплиці вавельської кафедри в Кракові — найпізніша з черги відомих нам пам’яток. Постала вона з доручення короля Казимира Ягайловича і його дружини Єлисавети в 1470 р. Відчищена й відновлена в 1904 — 1905 рр. професором Макаревичем, вона виявляє гармонійний синтез старих, візантійсько-українських традицій із свіжішими подихами західноєвропейського, готичного малярства. Як і в попередніх стінописах, тематика краківської поліхромії не виходить поза межі Нового Завіту. Нарізно розкинуті постаті старозавітних пророків із розвинутими пергаментами в руках — це тільки натяки на те широке пристосування тем Старого Завіту, що характеризує дальший розвиток української іконографії.
Труднощі в питанні, як розмістити окремі сцени, котрі висувала перед українськими стінописцями готична структура каплиці, вони розв’язали в той спосіб, що призначені для візантійської бані й підбанника хори ангелів, пророків та апостолів розмістили по склепінних вітрилах, поміж нервюрами, а на стінах розмістили сцени, які в східних церквах були призначені для головної нави і пресвітерії. Загалом на стінах і склепіннях Чеснохресної каплиці вміщені 43 картини зі сценами з євангельського тексту — від Благовіщення до Успіння, а поміж ними на вільних місцях розкинуті поодинокі постаті святих, євангелістів та ангелів.
Помітні відхилення від старої іконографічної традиції бачимо в Тайній Вечері та інших зображеннях. Св. Дух у сцені Благовіщення не спливає на Богородицю небесним промінням, але подібно, як цей момент зображено на Заході, над Богородицею зринає маленьке немовля в сяйві. На голові Розп’ятого Христа бачимо терновий вінок, а Богородиця під хрестом не хилиться, як перше, приклавши руку до лиця, а ломиться під тягарем надмірного болю. Майже скрізь візантійська монументальність й ієратичність поступається місцем драматизмові зображуваних подій і анекдотизмові, що силкується дослівно ілюструвати текст св. Письма.
Багатоважливою метрикою краківського стінопису є об’ємистий напис, в якому читаємо: «Благословінням, мудрістю Бога Отця всемогучого розмальовано цю каплицю за наказом великодержавпресвітлого Казимира, з божої милості короля польського й великого князя литовського, жомоїтського і княжати пруського, пана й дідича, інших багатьох земель господаря, та його королевої, пренайяснішої пані Єлисавети, з покоління цісарського онука, переможного цісаря Жигмонта, пана землі Австрійської, Чеської й Угорської, в році від народження Господнього 1470».
Чеснохресні мальовила у Кракові є поки що найпізнішою з відомих дотепер пам’яток українського середньовічного малярства на польських землях. Та на них не кінчається співпраця українських митців над підвалинами польської культури, а тим менше вплив українського мистецтва на польське. «Не можна заперечити, — каже польський мистецтвознавець В. Подляха, — що поруч впливів, які з Польщі або за її посередництвом проникають до українського іконопису XVI — XVII в., відбувається рівночасно в межах польських земель помітний процес українізації естетичних поглядів і мистецтва».
Маляр Андрій, який підписав своїм іменем стінопис пресвітерії Троїцької каплиці в Любліні, та маляр «Владика», згадуваний у рахунках Ягайлового підскарбія, — оце й усі імена, що вціліли по цілому поколінню українських митців на услугах польського двора. Та крім цього зберігся документ, з якого про одного з українських малярів Ягайла довідуємося дещо більше. У грамоті, що її Ягайло видав у Городку піді Львовом у 1426 р., говориться про українського священика з Перемишля Гаїла, котрому король надав парохію Різдва Христового в Перемишлі над берегом Сяну за «малярські роботи, виконані ним у королівських землях, — Сандомирській, Краківській, Серадзькій та інших». Саме ім’я чи прізвище нашого митця й духівника пишеться в королівській грамоті різно, й важко відтворити його первісну, автентичну форму. Найправдоподібніше, це ім’я було «Йоіл».
«Український епізод» в історії середньовічного польського малярства — це рівночасно одна з найпочесніших карт нашої культури й образотворчості. Мимоволі насувається історична аналогія поміж Україною і Старою Грецією, яку переміг всевладний Рим, — той закутий у сталь, іще напівварварський Рим, що схилив голову перед культурною перевагою переможеного племені...
6. Ренесанс в Україні
Культура у XVI в. Доволі довго по упадку української державності українська культура трималася силами й засобами старих боярських родів. Особливо ті з них, які опинилися в межах Литовсько-Української держави, затримавши свої маєтності і впливи на внутрішньополітичні справи, могли з успіхом підтримувати рідну церкву, школу й культуру взагалі. Та коли поміж Литвою й Польщею дійшло нарешті до тісної унії в Любліні, польський тиск на наших вельмож і шляхту скріпився. Побачивши, що за вірність старим українським традиціям, тобто вірі, мові й політичній окремішності, вони можуть утратити свої маєтності і впливи, українські вельможі почали відставати від рідного пня. Зрада національних інтересів почалася від вельможних верхів, спроквола, але безупинно поширюючись на загал української шляхти. Протягом XVI в. від української нації відстали всі великі українські роди й дуже багато дрібної шляхти. При нації залишилися здебільшого селянство, духовенство та найбільш самостійне міщанство.
Український культурно-національний рух іде як би хвилею з українського Заходу на Схід. Спочатку стає до праці й боротьби українське міщанство Перемишля, потім іде український Львів, а далі — Луцьк і нарешті Київ як духовна столиця України, оперта вже на сили не тільки свого міщанства й духовенства, але й козаччини.
Велику роль у тому культурному, а відтак і політичному відродженні українства XVI — XVII вв. довелося відіграти українському образотворчому мистецтву. У Західній Європі, в першу чергу в Італії, мистецтво пережило великий переворот. Він розпочався з письменства, в якому запанував так званий гуманізм, тобто зворот від сухих, богословських тем до світських, у центрі яких стала жива й життєрадісна людина з усіма своїми земними турботами, мріями й пориваннями. Письменників перестає цікавити «потойбік» людського життя, що досі було метою всіх зусиль і всіх самозречень. Те саме бачимо в малярстві і різьбі. Аскетичні, одуховлені постаті й обличчя святих перемінюються поволі на рожеві й повні, осяяні радістю життя обличчя людей із цього світу. Малярі вже не перемальовують старі зразки, а студіюють природу й відтворюють світ і все на ньому таким, яким воно є насправді. Золоте чи узористе тло картин поступається тепер краєвидним і архітектурним перспективам, в яких кожний предмет, живий чи мертвий, заслуговує на увагу й печаливе відтворення митця. В будівництві зникає сувора, змагаюча до неба готика й повертаються погідні форми античного, греко-римського будівництва, з його гармонією просторових мас і орнаментикою. В житті, літературі й образотворчості центром стає людина, повна своєї фізичної краси й сили та духовного здоров’я. Цей напрям названо Відродженням, або Ренесансом, а випадок хотів, щоб його поява в нас зійшлася з нашим культурно-національним і політичним відродженням.
Ренесанс в Україні. Стиль італійського Ренесансу прийшов в Україну розмірно скоро, й то трьома дорогами. Найраніша вела через Польщу та Закарпаття. Вже в 1510 р. польський король Жигмонт І закликає до Кракова форентійського архітектора Франческа делля Лоре, а відтак Береччія, творця величавої «Жигмонтівської» каплиці на Вавелі. З Кракова ренесансова «мода» поширилася на схід. Другий посередній шлях ішов з півдня, через Словаччину й Закарпатську Русь. Ратуша в Бардієві в Пряшівшині, почата в готичному, а закінчена в 1511 р. в ренесансовому стилі, була чи не першою на українських землях будівлею з ознаками нового стилю. Та був ще третій шлях — безпосередній, що його промостила пожежа, жертвою якої впав у 1527 р. Львів. Відбудова міста дала можливість праці цілій низці архітекторів і каменярів, а що тоді славилися як найкращі італійські майстри, то й не диво, що їм припала почесна роль започаткувати життя нового стилю в столиці Галицької волості.
Та не тільки Львів потребував будівничих. Розвиток торгівлі й добробуту в XVI в. уможливлював розбудову й поменших осередків. Архітектори-італійці, переважно уродженці Тесинського кантона Швейцарії, Ломбардії, Феррари, Болон’ї й Рима, напливають в Україну цілими гуртами, вступають у місцеві цехи і приймають не тільки місцеві «пришинки», а й питоменності місцевої культури. Італізуючи обличчя галицького будівництва, вони в не меншій мірі українізуються — формально й фактично. Невтаємниченому важко погодитись із фактом, що всі ті Прихильні, Щасливі, Нескори, Красовські й Капіноси, побіч своїх суто сарматських прізвищ, — ніякі не українці з уродження, а родовиті, хоча в основному акліматизовані італійці. Українськими були їхні цехові прозвища, але українським ставало й саме мистецтво тих синів Італії.
З’явившись у першій половині XVI в. у Львові, ті італійські архітектори розходяться звідтіля по Галичині (Старе Село, Жовква, Перемишль, Ярослав, Глибока, Старий Самбір, Поморяни, Бережани, Тернопіль, Єзупіль, Язловець), Волині (Луцьк, Володимир, Острог) і нарешті просякають на Подніпров’я. Працюють для всіх місцевих «націй» та віроісповідань, але коли в католицьких будівлях обмежуються механічним пересаджуванням стильових форм італійського Ренесансу на сирий ґрунт, то в зустрічі з українськими замовниками модифікують свою творчість згідно з особливими вимогами їхнього культу й образотворчої традиції. З того погляду термін «український Ренесанс» має повне право на громадянство в історії культури нашого краю.
Будівництво львівської Ставропігії. Одним із перших італійців, що започаткували життя нового стилю на українських землях, був Петро Італієць із Лугано, ім’я якого з титулом «королівського архітектора» зустрічаємо в міських актах Львова вже в 1543 р. Він-то й був виконавцем закінченої в 1559 р. Братської церкви Успіння у Львові. Була це будівля на типовому українському тридільному заложенні з трьома банями, причому ренесансова аттика, портал і викрої вікон надавали їй рис нового стилю. Два відпорники, що підпирали фасад, — це, мабуть, залишки прийомів будівельної техніки з доби готицизму. Нутро церкви було поліхромоване, а згори вона була викладена полив’яною цеглою. На жаль, ця перша ренесансова церква Успіння у Львові до нас не збереглася. Вона погоріла вщент у 1576 р.
Другим з черги італійцем, що попрацював над будівлями українського Львова, був уродженець Тесинського кантона Швейцарії — Петро Красовський, який прийняв львівське міське право в 1567 р. З його прізвищем, утвореним від красівських каменеломів, пов’язані дві найкращі будівлі ренесансового Львова — Корняктівська вежа і Трисвятительська каплиця при Успенській церкві. Вже в 1564 р. успенські братчики почали будову дзвіниці при первісній церкві Успіння. Більшість коштів (3 500 злотих) дав на будову львівський патрицій Давид-Фома Русин. За чотири роки її довів уже до третього поверху будівничий Фелікс Трубач, але не вдоволив своєю роботою замовників, які доручили закінчення будови Красовському. Переміна на становищі будівничого була конечна, але прийшла запізно. Вже в 1569 р. на викінченій дзвіниці був завішений дзвін «Олександр», але на другий рік вежа завалилася.
Черговий львівський патрицій — Костянтин Корнякт — дав кошти на нову дзвіницю, збудовану в 1572 — 1578 рр. Будував Корняктівську вежу Петро з Барбони, що походив із Падуанської округи Венеціанської республіки, а на львівському ґрунті з’явився в 60-х роках XVI в. На спілку з Павлом Римлянином він будував аркадне підсіння вірменського собору та фонтан Фоми-Альберта на львівському Ринку. Помер у Львові в 1588 р. у власному домі при Краківській вулиці, залишаючи по собі, крім двох найкращих будівель ренесансового Львова (вежі й палати Корнякта на Ринку), двох учнів — згаданого вже Павла Римлянина та Амброзія Прихильного.
Корняктівська вежа й палата. Корняктівська вежа, що її мистецтвознавці визнали за найкращу із дзвіниць Північно-Східної Європи, не збереглася до нас у первісному вигляді. Спочатку вона мала тільки три поверхи й тому була сильна та присадиста. На малій братській печатці 1561 р. бачимо її ще без горішньої, барокової надбудови, з шатровим перекриттям. Та вже перша направа вежі по пожежі 1616 р. перемінила її шатрове перекриття на ступінчасте, типове для української дерев’яної архітектури. Підтримувана тимчасовими поправками пошкоджень по чергових пожежах і воєнних «турбаціях», Корняктівська вежа залишилася без суттєвих перемін до 1695 р., в якому надвірний архітектор короля Собеського Петро Бебер надбудував четвертий цегляний поверх і перекрив його бароковим шоломом із високою ліхтарнею («глорієтою») та чотирма спіральними пірамідами по гранях. Надбудова Бебера надала Корняктівській вежі надзвичайної стрункості та легкості, не порушуючи рівночасно її гармонії й монументальності.
Корняктівська вежа, заложена на квадраті (516 м2), здіймається включно з хрестом до висоти 65,52 м й поділена на чотири нерівні кондигнації. її чотири стіни, розбиті пілястрами і глухою аркатурою на три повисні пасма, знаменито сповняють своє конструктивне й декоративне завдання. З розмірно невисокого поземелля, завершеного масивним окапом, виростає середуща, найвища кондигнація. її пілястри вужчі від попередніх, а стрункі ніші поміж ними оживлені трьома парами вікон. Окап тої кондигнації, ще досить масивний, опертий на ритмічно виступаючі «кронштейни», двигає третю кондигнацію, невисоку, але найлегшу з усіх попередніх, — ширина пілястрів тут помітно поступається ширині глухих заглиблень, пробитих унизу просторими вікнами-голосниками. Вінчальний окап уже зовсім легкий, оживлений здрібнілою декорацією «кронштейнів». Усі кондигнації витримані в характері венеціанської модифікації іонічного стилю.
Петрові з Барбони приписують і другий архітвір львівського ренесансу, що ним є Корняктівська палата на Ринку. Вона була закінчена в 1590 р. та, перейшовши з рук Корняктів у власність короля Собеського, зискала барокову надбудову з аттикою, прикрашеною сімома постатями лицарів і акротеріями у формі пов’язаних дельфінів.
Характеристикою Корняктівської палати є її дуже вміло розчленований і смачно декорований фасад. Фон фасаду орнаментовано гладженою рустикою, типовою для будівель зрілого Ренесансу. Пишний портал, обрамований корінфськими колонами на високих постаментах і подвійним архітравом, оживлений характеристичними для Львова левиними й козацькими («сарматськими») маскаронами, голівками серафимів та цвітяними гірляндами. Через те, що палата була збудована наново не від основ, а на старій готичній підмурівці двох міщанських тривіконних домів, місце для порталу не випало посередині партеру. Над поземеллям на всю широчінь простягся балкон на кам’яних консолях, який доволі зручно відмежовує масивний партер від оживлених вікнами горішніх поверхів. Прямокутні вікна обрамовані різко профільованими лиштвами й перекриті трикутними причілками, опертими на корінфські консолі. Висока, теж рустикована, аттика, розбита сімома каріатидами на шість полів, перекрита іонічним архітравом і закінчена різьбленою діадемою людських постатей і дельфінів, у своїй скульптурній декорації є щонайменше пізнішого походження, барокового стилю.
Цілість фасад, як і тосканське аркадне підсіння, яке обігало колись усе подвір’я довкола палати, свідчить про тосканське походження правзорів нашої пам’ятки. Можна думати, що, крім Петра з Барбони, біля цеї будівлі працював його учень Паоло Домінічі Романус, для якого тосканські будівельні прийоми не були чужими.
Успенська церква. Учень і помічник Петра з Барбони Паоло Домінічі Романус, відомий на львівському ґрунті як Павло Римлянин, прийняв міське право в 1585 р., а 2 березня 1591 р. уклав з Успенським братством умову про будову нової Успенської церкви. Спочатку працював біля будови сам, але від 1597 р. прибрав собі до помочі свого тестя Капіноса. Рік згодом бачимо на успенській «фабриці» ще й Амброзія Прихильного.
Як запевняє нас історик Львова Д. Зубрицький, плани на будову нової Успенської церкви виконав ще в 1575 р. Петро з Барбони. Павлові Римлянинові та його помічникам випало тільки виконання того плану й доповнення його скульптурною декорацією. Крім того, як на сам план, так і на його реалізацію в цілому й у подробицях, мало вплив Успенське братство, котре було виразником не тільки культових вимог східної церкви, але й українських архітектурних традицій. Це дає нам відповідь на запитання, чому в декоративні форми італійського Ренесансу тут одягнено суто українську — тридільну і трибанну — конструкцію церкви.
Будова Успенської церкви у Львові тривала мало не 40 літ. Почата в 1591 р., тільки в 1612 р. вона була доведена до стану, в якому можна було уставити в ній тимчасовий вівтар. Та вже в 1616 р. роботу біля церкви припинила пожежа. Остаточно викінчено церкву лише в 1630 р. Чергова пожежа в 1779 р. знищила й пошкодила вежу. При нагоді її відбудови дещо змінено форму її бань і покрівлі. На ритовинах церкви з-перед тієї пожежі бачимо її покрівлю, куди органічніше зв’язану з корпусом церкви. По перебудові ця, насилу втримана, гармонія поміж базилічним заложенням церкви та її трибанним перекриттям була помітно порушена. Зате зовнішні стіни церкви є справжнім архітвором під оглядом логічного розподілу мас. Просто й скромно, але з усією свідомістю тут розмежовані і підкреслені елементи тягару й опору, причому стрункі пілястри й розділюючі їх архівольти з площами повнолуких вікон викликають небуденне враження.
Прегарним є дорійський фриз під балкуванням, викладений із тригліфів, плоскорізьблених метоп і розет, які обігають увесь храм довкола. Краще продуманим і скомпонованим фризом не може похвалитися жоден храм ренесансового Львова.
Оскільки Успенська церква була щасливою спробою, то архітвором синтезу тридільного і трибанного заложення з ренесансовим оформленням у кам’яному матеріалі є невеличка Трисвятительська каплиця, втиснута в кут між Корняктівською вежею й Успенською церквою. Творцем її був згадуваний уже при будові першої Успенської дзвіниці Петро Красовський.
Закінчена в 1578 р., тобто в шість років по тому, як почалася будова Корняктівської вежі, каплиця все-таки зраджує прикмети ранньоренесансового стилю, тоді як вежа є твором другої, розвоєвої доби Ренесансу. Насувається припущення, що каплиця була готова в проекті й декоративних подробицях ще перед будовою вежі. Збудована з кам’яних квадрів на тридільному заложенні, вона, найправдоподібніше, в’яжеться конструкцією зі своєю дерев’яною попередницею. Три широкі поля її поздовжнього фасаду обрамовують чотири подвійні (підкладні) пілястри зі псевдокорінфськими капітелями, що підпирають сильно висунуте балкування з характеристичними розетами під плитою. Під балкуванням біжить фриз різьблених голівок серафимів. Два крайні поля фасаду виповнені широкими, луковими вікнами, а середуще декорує портал — один із найкращих у ренесансовому Львові. На невисоких постаментах, прикрашених левиними маскаронами, підіймаються дві напівколони, оплетені виноградною лозою. Капітелі колон — псевдокорінфські; вони підтримують різко профільоване балкування. Луки вікон і дверей зіпняті характеристичними для ренесансової декорації консолями. Поверх сплощеної покрівлі підіймаються три прегарні бані на гранчастих осьмериках підбанників. Штукатурна декорація підбанників своїми різьбленими колонками на консолях походить із часу обнови каплиці в 1671 р., про яку говорить таблиця з написом над порталом.
Ренесанс у провінції. Однією з найкращих ренесансових церков галицької провінції є латинська «фара» в Жовкві, збудована на плані латинського хреста з прекрасною банею над перехрестям. Спосіб декорації зовнішніх стін пілястрами з опертим на них балкуванням і фризом споріднює її з Успенською церквою у Львові. Зате типовим зразком неорганічного засвоєння нового стилю може послужити соборна церква в Крилосі коло Галича. Збудована владикою Марком Шумлянським на початку XVI в. на тридільному плані, вона має від сходу три апсиди, що не гармонізують з однонавним заложенням її центральної частини. Зовнішні стіни головної нави розбиті на три поля, обрамовані пілястрами й оживлені ренесансовими повнолукими вікнами. Про те, як будівничий порадив собі з об’єднанням такого церковного корпусу з перекриттям, — важко сказати. Довоєнне перекриття церкви походило з часу перебудови в 1702 р.
Зразком будівлі, на якій сильно віддзеркалилася доба стильового перелому від готики до Ренесансу, може послужити невеличка провінційна церківця з Риботицькій Посаді, в західній Галичині (біля Добромиля). Збудована Гербуртами в середині XVI в., вона має вже повнолукі склепіння й вікна, але обставлена довкола могутніми готичними контрфорсами, які разом із покрівлею, обгорненою ступінчастими причілками, й могутньою баштою з гостроверхим перекриттям викликають враження справді готичної пам’ятки.
На Волині збереглися, на жаль, тільки фрагменти двох українських ренесансових будівель — Братської церкви в Луцьку та владичої палати у Володимирі. З Братської церкви в Луцьку збереглася тільки її вівтарна частина. Повнолукі ренесансові арки підтримували колись конструкцію її головної, широко розіпнятої бані. Та, мабуть, сміливість будівничого не йшла в парі з його технічним знанням, — церква розпалася. З владичої палати у Володимирі залишилася, на жаль, тільки її вхідна лоджія. Ні сліду не залишилося по ренесансовій палаті й церкві св. Миколи в Бересті над Бугом.
Хоч розсадниками ренесансового стилю по містах України були в першу чергу італійці, не обійшлося й без того, щоб місцеві, українські будівничі не пробували їм дорівняти. Про одного з них, Хому зі Львова, знаємо, що він у 1544 р. перенісся зі Львова до Кракова, де його в 1548 р. король Жигмонт-Август іменував «майстром краківського замку». В 1568 р. Хома провадив будову замку в Неполомичах.
Назагал стиль українського Ренесансу з його специфічною львівською відміною, модифікований місцевими традиціями й культом та естетичними вимогами його покровителів, розвинувся в Західній Україні дуже буйно, залишаючи по собі такий архітектурний архітвір, як комплекс будівель «Волоської» церкви у Львові та ціла низка неукраїнських храмів (каплиця Кампіанів і Боїмів, костьол бенедиктинок) та світських будинків (Корняктівська палата, Чорна Кам’яница та інші). Розвиток цього стилю, започаткованого італійськими, але акліматизованими архітекторами в першій половині XVI в., не кінчає свого життя з моментом, коли в Європі, а затим і в нас на зміну Ренесансові наспіло бароко. Подібно як колись візантійські, романські та готичні, так тепер ренесансові елементи проникають глибоко в місцевий ґрунт та живуть ще довго-довго в архітектурі провінції, щоб у XIX в. вибуяти штучним цвітом «неоренесансу».
Виростаючи з ґрунту старої класичної культури, подібно як з неї виросла візантійська й романська архітектура, Ренесанс прийнявся у нас дуже легко, бо мав приготоване класичне підложжя, на якому, наприклад, із таким трудом защеплювався, а все-таки не опанував цілковито становище готицизм.
Різьба. Подув ренесансового стилю залишив два дуже маркантні сліди в українській різьбі XVI в. У Великій церкві Києво-Печерської лаври став у 1534 р. над тлінними останками князя Костянтина Острозького мармуровий намогильних, що є у своїм роді ревеляцією. Центр композиції тут творить домовина з чорного мармуру; на ній — постать сонного лицаря в панцирі. На голові в нього княжа митра, на грудях — золочені колись ланцюги; обличчя старця повернуте в три чверті до глядача; ліктем правої руки покійник сперся на домовині, ліву руку, в якій первісно він тримав гетьманську булаву, пустив вільно по тілу. Права нога лежить легко зігнута, ліва — піднята в коліні. Домовина разом із лицарем оперта на три леви, повернені головами в три боки. На домовині — кириличний напис: мовляв, тут спочив «Константан син Івана, князь Острозький, Великий Гетьман Князівства Литовського, обороною східної віри й хоробрістю в боях уславлений»...
Центральна частина намогильника своїм суттєвим характером і стилем відповідає добі, в якій постала. Такою бачили її чужинецькі подорожники XVII в. — Павло Алепський, Еріх Лясота та Іван Лук’янов. Та пізніше, мабуть, по пожежі Лаври в 1716 р., ренесансовий намогильник доповнено пишним бароковим обрамуванням зі складною композицією колон, балдахіну й завіси, підтримуваної двома путтами (янголятками. — Ред.) та арматурою. Через те перед нами пам’ятки культури й духу двох різних епох — поважного Ренесансу й бурхливого бароко.
Дещо пізнішим від київського, але стильово з ним спорідненим є намогильник Ванка Лагодовського в Уневі, що його в 1573 р. «дала справити на памятку малжонка своєго, уроженая Сеня Лагодовска». Сонний лицар у панцирі уложений тут подібно як на київському нагробнику, хоч і з деякими відмінами. Правою рукою він підпер голову, наче дрімає, ноги схрестив одна на другій. Обрамування нагробника витримане в суворості іонічного стилю й тільки хвилясті волюти причілка вносять деякий бароковий неспокій у цілість цієї ренесансової композиції. Можливо, що як обрамування київського нагробника, так і завершення причілка в Уневі — пізнішого походження.
Подібно як ренесансовий стиль в архітектурі, так і цей специфічно ренесансовий тип намогильників прийшов до нас з Італії дорогами, що їх ми уже зазначили. Так, у Кракові, як і в Бардієві, можна знайти прототипи наших намогильників. Поза тим було їх доволі по польських костьолах всієї Галичини. В українських церквах з’являлися вони рідко, як рідкими на рідному ґрунті ставали їхні вельможні фундатори, — українських міщан ховали під кам’яними плитами, деякі з яких відзначаються чималим смаком в оформленні своїх написів та плоскої орнаментики.
Зате куди краще від фігурної розвинулася ренесансова декоративна різьба в камені й дереві. Вже сама різьба Успенської церкви і Трисвятительської каплиці у Львові могла б вистачити за зразок, якими шляхами пішла наша різьбарська орнаментика XVI в. Прекрасно розвинені й багаті формами розети, іконографічно стилізовані метопи, аканфові й волютові капітелі, консолі й лукові «ключі», тваринні й людські маскарони, квітяні гірлянди й т. п. — оце скарбниця орнаментальних мотивів, що їх залишила нам наша ренесансова різьба. Трапляються в тому і спроби фігуральних композицій у барельєфі, як-от метопи фризу Успенської церкви або плоскорізне «Успіння Богородиці» на головному порталі Галицької кафедри, але вони куди примітивніші від бравурно виведеної орнаментальної декорації.
Декоративна різьба в дереві знайшла собі широке застосування в архітектоніці українських іконостасів, які розвиваються й обагачуються з якоюсь стихійною силою. З невисокої перегородки, що первісно відмежовувала пресвітерію від решти храму, вже в XVI в. українські іконостаси розростаються до справжніх картинних галерей, в яких багатство тем іде навзаводи зі складністю композиції. В часи, коли матеріальних засобів українського громадянства не вистачало вже на розкішні мозаїки і фрески, коли культові приписи обмежували можливості застосування фігурної різьби, — збірний геній народу виладовує свою творчу силу та інвенцію на архітектоніку, різьбу й малярство іконостасів, що в XVII в. доходять до справжнього апогею свого розвитку. В XVI в. той процес розвитку іконостасів закінчується й переходить усі стадії устійнення тематики й оформлення.
Князь Костянтин Острозький фундував у середині XVI в. величавий іконостас для Великої Лаврської церкви, що його сто літ згодом Павло Алепський визнав «величавим, але старим». Поза тою лаконічною депозицією арабського подорожника маємо ще мідну модель цього іконостасу, що збереглася в київській збірці Ханенка. Самого іконостасу давно вже нема на місці, й тільки ікону Христа-Пантократора з названої збірки деякі мистецтвознавці запідозрюють у походженні з іконостаса фундації князя Костянтина. На збереженій моделі бачимо вже остаточно оформлений тип іконостаса в п’ять поверхів — із царськими й дияконськими вратами, намісними й храмовими іконами в партері, фризом «празників» поверх нього, рядом апостолів із Христом-Царем посередині в третьому поверсі, фризом пророків у четвертому й Розп’яттям як завершенням цілості — у п’ятому поверсі.
Малярство XVI в. Зміна форм українського малярства пішла шляхами дещо відмінними від тих, що полегшили застосування ренесансового стилю в архітектурі наших церков і різьбі ктиторських намогильників.
Ренесансова архітектура прийшла до нас разом зі своїми творцями й виконавцями, а заблиснути в усій величі їй дозволила катастрофальна пожежа у Львові 1527 р. Подібно різьба ренесансових намогильників з’явилася на українському ґрунті як мірило естетичної культури українських магнатів, котрі індивідуально були куди ближчі західноєвропейській чи пак польській культурі, аніж загал українського, в рівній мірі міщанського й селянського, населення; воно довго ще живе старими традиціями, шукаючи в них опори проти агресивності латинізації. Тому й не диво, що коли пам’ятки української ренесансової архітектури, хоч і виконані чужинецькими руками, все-таки просякнуті духом місцевої традиції, то різьблені намогильники вельмож викликають враження імпортованої культури, ніби несвоєчасно перещепленої на український ґрунт. Зате проникнення західноєвропейських впливів в українське малярство, з природи церковне, проходить дуже повільний процес, а переміна стилю тут впадає у вічі.
Німецькі, голландські та італійські новини вдомашнюються в українському малярстві куди органічніше. «У всьому процесі української малярської творчості XVI в. не спостерігаємо c коків, відкидання свого для більш модного чужого, але, навпаки, весь час українськими малярами кермує велика вдумливість, ступневий процес перетворювання чужого і зведення його докупи з кращими декоративними принципами свого та введенням подробиць із сучасного життя» (Д. Антонович) .
Особливо характеристичним змаганням українських іконописців XVI в. є запровадження реальних і побутових елементів в іконописну тематику, що дехто з дослідників окреслює як «націоналізацію іконопису». Цей процес розвивається безупинно і знову ж таки в XVII в. доходить до свого апогею у вотивних «портретоіконах», Страшних Судах і таких сентиментально-інтимних композиціях, як цикл сцен, пов’язаних із Різдвом Христовим та Успінням Богородиці. Під формальним оглядом українське малярство XVI в. відбиває у своїх творах німецькі та італійські впливи.
Характеристичне для переломового моменту історії західноукраїнського малярства є «Благовіщення» житомирського музею, датоване 1579 роком і підписане невідомим ближче іконописцем Федушком із Самбора. Д. Антонович висловлює думку, що цей Федушко був добре ознайомлений із тогочасним малярством Італії, може, навіть, і сам побував у ній, але ж він, опертий на стару іконописну традицію України, не копіював італійських зразків, а тільки переносив із них у свою творчість оці елементи мальовничості, що вмішувалися в рамцях добре ним засвоєної і глибоко зрозумілої декоративності.
Львівські малярі. Малярство взагалі, а іконопис зокрема, належали у Львові XVI — XVII вв. до монополії українських митців. Аж до кінця XVI в. вони виконували замовлення як для українських церков, так і для латинських костьолів, і нікому було проти того ні обуритися, ані протестувати. Малярів неукраїнського походження й латинського віросповідання було у Львові обмаль, і вони без шкоди для себе і для свого «мистецтва» дуже довго вміщувалися в спільному цеху із золотарями й чиновниками (конвісарами). Та прийшов час, коли на львівському ґрунті з’явилися єзуїти, а їхній патрон на арцибіскупському престолі Дмитрій Соліковський, що скрізь воював із «схизматиками», вирішив приборкати і «схизматицьких» малярів Львова. Він уважав неможливим толерувати далі те, що православні малярі «насміхаються над католиками, що твори, виконані їхніми руками, в костьолах почитають і боготворять». У 1596 р. він організував малярський цех із восьми малярів-латинників, надав йому окремі права і здобув спеціальні королівські привілеї. Статут цеху був складений на західних зразках. До кандидатів цеху ставилися досить високі вимоги. Челядник мусив виконати так званий майстерштик, щоб виказати своє знання. Він мусив намалювати «Розп’яття з двома розбійниками і службою жидівською, під хрестом згущеною, портрет чоловіка цілого, спосіб війни великої з таборами й шатрами, випадами й наступами, окопами після достатку й ринштунку воєнного, або лови на різного звіря із сітями, хортами й заставами, із засідкою, зброєю, як то є звичай на лева, ведмедя, вовка, кабана, зайця й т. п. кінно й піхотою».
Вимоги, як бачимо, були високі й вимагали від малярського кандидата опанування техніки й тематики релігійного, портретного й баталістичного малярства, й хоч на їхнє виповнення пани цехмайстри дивилися крізь пальці, тим не менш ті вимоги свідчать про пересічний рівень, який нормував нашу тогочасну малярську продукцію.
Не менш важливою й характеристичною, як вимога майстерштику, була вимога цехового статуту щодо кількалітньої закордонної практики адепта малярського мистецтва. Це вже була насправді безпосередня дорога для впливів західноєвропейського малярства на наше.
До львівського цеху спочатку не допускали українців, між якими були найвизначніші майстри, й через те цех не міг розвинутися і його роботи залишалися на дуже низькому рівні, й нарешті цех розбився. Тільки в 1662 р. його відновлено, але вже за співучасті українців. Провід нового цеху спочив у руках німця Крауза та українця Корунки, яким «за субститута» надали вірменина Сахновича. По смерті С. Корунки в 1666 р. до цехової управи увійшов український маляр Микола Петрахнович. Як більше паперова установа, львівський малярський цех проклигав до кінця XVIII в. Життя малярського цеху у Львові мало обмаль спільного з життям малярства на львівському ґрунті. Цех прямував своїми дорогами й доріжками, а малярство — своїми.
Про українських малярів Львова з-перед XVII в. мало що дасться сказати. Не тому, щоб їх тут не було, а тому, що їхні твори пропали, а прізвища збереглися в документах здебільшого у зв’язку із зовсім немистецькими справами. Ось поазбучний спис цих малярів: Андрій (1540 — 1542); Василь зі Стрия (1545); Васько, учень маляра Федора (1553); Воробій Мисько (1524 — 1575); Гавриїл (1594); Іван (1550); Іван (1596); Іринкович Антін, священик, прикрасив заставками власноручно переписану «Мінею» (1543); Лавриш (1575 — 1610); Лука (1539); Максимович Василь (1592 — 1599); Семен (Сенько) (1573 — 1600); Федір (1539).
Ким був та в яких умовах жив митець Ренесансу, повчають нас щасливо збережені дані з життя співробітника й учня нашого першопечатника Івана Федорова — Гриня Івановича. Титулований у документах «славетним», Гринь Іванович походив із Заблудова й був малярем, ритівником та різчиком друкарських черенків, а навіть столярем в одній особі. Малярства два роки вчився у львівського маляра Лавриша Филиповича на кошт Івана Федорова. Разом із ним і для його видань працював в Острозі, Вільні і Львові. У 1582 р. Гринь Іванович покинув свого «пана й опікуна» та втік до Вільна, де виконав для печатні бурмистра Кузьми Мамонича два сорти друкарських черенків. Але вже в лютому 1583 р. Іванович повернувся до Львова, перепросив Федорова й зобов’язався спеціальною умовою, що «будучи в опіці в пана Івана печатника, навчився за його коштом, накладом і пильним старанням малярства, столярства, форшнайдерства і на стали букв і других речей різання, також друкарства, й за так великі його добродійства не мав без волі його й поради ніде, ані ніякому панові, ані якому-будь чоловікові черенків до друку робити, ані друкарнею заправляти».
Був Гринь Іванович майстром «на всі руки», людиною з фантазією і всебічністю, але спеціальні умови життя прикували його до верстата його «пана й опікуна», якому за допомогу й науку він винен був куди більше, як сьогодні челядник своєму майстрові.
Ілюміновані рукописи і друки XVI в. До творів, що в поважній мірі затяжіли над розвитком української образотворчості, належить у першу чергу славне Пересопницьке Євангеліє — ілюмінований рукопис, який, початий у 1556 р. у двірцевому монастирі св. Трійці, у 1561 р. був закінчений у Пересопниці на Волині. Писав та ілюмінував його Михайло Васильович із Сянока в Галичині. Пересопницьке Євангеліє було справді «доброю новиною» для української образотворчості, котра починала вже задихатися в могильній стухлині візантійського традиціоналізму, такого вже нежиттєздатного в XVI в. Мініатюри євангелістів цього рукопису витримані ще в стилі старої традиції, хоч не без намагань наблизитися до реалізму, але декоративні рамки довкола них мають уже різко ренесансовий характер.
Близько до Пересопницького Євангелія стоїть Загорівський Апостол 1554 р. Він незвичайно багато орнаментований заставками з матово-блідого золота й безліччю плетінкових ініціалів. Та особливо характеристична перша карта Апостольських Діяній, де серед типового для Ренесансу аканфового орнаменту бачимо безкрилого путта. Скромніше вивінуваним, але теж не без ренесансових натяків, є Євангеліє Києво-Печерської лаври 1538 р. А всі ті ілюміновані рукописи — це свідчення проникнення ренесансової культури в ґрунт української образотворчості.
Українська ритовина (дереворит і гравюра) — це один із найбільш заслужених чинників у поширенні в Україні стилістичних новинок західноєвропейського мистецтва. Роль, що її супроти українського малярства виконали ілюміновані рукописи XVI в., переймає в нас із появою друку ритовина й виконує її куди успішніше й у куди ширших межах, як це могли зробити малодоступні й локально обмежені рукописи.
Не пориваючи, якомога, зі старою іконописною традицією, українська ритовина спроквола модернізує її усвячені зразки й запроваджує стилістичні новинки — спочатку в орнаментику наших першодруків, а згодом і в сам їхній ілюстраційний матеріал, із природи речі найбільш відпорний на іновації хоч би тому, що вони походили з неправославного, а затим постійно запідозреного в канонічних «єресях» світу. Бачимо це вже на ритовинах найстаршого українського першодруку — Львівського Апостола (1573 — 1574 рр.), де зображення апостола Луки витримане ще в українсько-візантійському характері, але обрамування — вже в смаку німецького ренесансу. Це особливо помітно на ритовинах видань Києво-Печерської лаври.
Подібно як малярство, так і стара наша ритовина дуже рідко виходила поза межі церковщини й релігійного культу. Графіка «Віршів на жалосний погреб зацного рицера П. К. Сагайдачного», виданих у Києві в 1622 р., де знаходимо кінний портрет гетьмана, герб Війська Запорізького й вид Кафи, яку воював Сагайдачний, — це справжній «білий крук» нецерковної української ритовини протягом усього XVII в. Поза межі церковщини виходять у нашій старій ритовині хіба ті герби «ктиторів і благодітелів» різних видань, поміщуваних на відворотах заголовних аркушів, та кімнатні паперові тапети, звані «колтринами», що їх масово компонували й продукували наші малярі й ритівники Львова й Києва, знаходячи збут для них навіть поза межами краю (наприклад, у Молдаві). Та подібно як це було в малярстві, так і в ритовині дуже часто релігійна тематика слугує для ритівника тільки претекстом для відтворення в ній сцен з оточуючого його життя. З того погляду українська релігійна ритовина має для нас вартість як документарний матеріал до історії нашої архітектури, костюмології, краєзнавства та побуту. Зрештою, українська ритовина, як під технічним, так і формальним і тематичним оглядом ніколи не стояла на місці й не засклеплювалася, а, навпаки, намагалася йти в ногу з ритовиною європейського Заходу, переймаючи звідтіля й по-своєму інтерпретуючи західноєвропейську орнаментику, архітектуру, костюм чи навіть живцем переносячи на свої дошки твори західноєвропейського малярства, картини з якого — Дюрера, Альдсграуера й Рафаеля — тішаться в нас особливою популярністю. Цьому поширенню західноєвропейських зразків особливо сприяє започаткована митрополитом Могилою при бібліотеці Києво-Печерської лаври збірка західноєвропейської ритовини, спеціально добирана й систематизована для вжитку українськими малярами та ритівниками.
7. Мистецтво XVII в.
Українське бароко. На Заході Європи народжувалися й відживали свій вік усе нові мистецькі напрями, що посередньо й безпосередньо впливали на образотворчу культуру Польщі, Московщини та України. Та в час, коли зашкарубла у своїм релігійнім формалізмі Москва закривала свою культурну відсталість неорганічним чужинецьким налетом, Україна, ця справді гідна наслідниця старої східної й елліністичної культури, приймала із Заходу тільки ті форми й тільки в такому їхньому пристосуванні, які не суперечили її виробленому естетичному світоглядові. Тільки в той спосіб і тільки на такому підготовленому для співтворчого сприйняття західних впливів ґрунті міг постати новий стиль, що його поки що умовно погодимося звати українським бароко.
Процес його постання довгий, цікавий і повчальний. Уже в перших роках XVII в. ополячений український вельможа князь Януш Заславський будує барокові монастир і костьол бернардинів у Заславі. В 1610 р. єзуїти будують свій монастир і колегію у Вінниці. В 30-х роках XVII в. латинники будують домініканський костьол і латинську кафедру в самому Києві.
Все це були будівлі в стилі так званого єзуїтського, або римського, бароко. Вони послужили зразками для цілої низки католицьких монастирів і костьолів, що їх будувала польська або українська ополячена шляхта на просторі всієї України від західних окраїн аж по Чернігів та Новгород-Сіверський. Разом із гаслами католицизму й полонізації вони несли на український православний Схід запас нових архітектурних форм та ідей.
Українське громадянство Львова, згуртоване в Успенському братстві, станувши на сторожі «прав віри й нації руської», давало належну відсіч латинізаційним і полонізаційним замірам, але рівночасно переймало в свого супротивника його засоби впливу й пропаганди. Факт, що львівське громадянство відповіло на латинський ренесанс українським ренесансом, застосованим до архітектури своїх церков, був наче дороговказом для тих кіл східноукраїнського громадянства, що пішли слідами львівських братчиків.
Міщанство столичного Києва XVII в., підсилюване білим і чорним духовенством, оперте на нову мілітарну силу, якою була козаччина, відповіло на натиск польщини й латинства по-свойому: воно зрозуміло, що не має кращої оборони, як нав’язання пірваної нитки традиції з великим і славним минулим. Ідеалами традиції воїнів, що колись воювали з київськими князями Царгород, жило козацтво, не іншими ідеями підтримувало себе на дусі й київське міщанство. Це не було так важко. Румовищами будівничої творчості великокняжих часів була засіяна вся Україна, а в першу чергу «мати городів українських» — Київ. В їхній-то віковій повазі й святості загрожене українство вирішило шукати підтримку в культурній боротьбі з ворожим натиском. В тому коріниться в першу чергу той завзятий і послідовний реставраційний рух, Що його свідками стаємо від початку XVII в. — за Могили, а відтак у добу Хмельниччини. Нова Україна XVII в. підіймала з домовини стару Україну княжих лицарів і переможців. Очевидно, форми, в які мимоволі одягалася та реставраційна акція, мусили відповідати естетичним вимогам свого часу. На останках стін, на фундаментах княжих церков зростали тепер будівлі із сучасним — ренесансовим, а відтак бароковим — оформленням.
Меценатство Петра Могили. Будівничий рух у Києві розпочався з початком XVII в., у 1605 р. Під протекторатом князя Костянтина Острозького почалася обнова Кирилівської церкви, в 1613 р. архітектор Себаст’ян Браччі, італієць, почав перебудову Успенської церкви на Подолі. На широку міру продовжував реставраційні праці митрополит Петро Могила (1633 — 1647).
Відібравши від уніатів занедбану й напівзруйновану кафедру св. Софії в Києві, він мало не на другий день по своїй інтронізації узявся за її ґрунтовну обнову. Що він застав, а що залишив, можемо набрати уявлення з порівняння описів софійських руїн перед обновою з тим, що в 1651 р. малював Вестерфельд, а в три роки потім із захопленням описував Павло Алепський.
Освічений митрополит не наважувався запроваджувати надто різкі зміни в основну конструкцію кафедри. Та все-таки йому не вдалося знейтралізувати вплив тогочасної архітектурної моди на українсько-візантійську пам’ятку. З рисунка Вестерфельда, що закріпив нам стан Софії по могилянській реставрації, бачимо, що її обхідні підсіння, тоді ще партерові, були об’єднані з корпусом кафедри скісною покрівлею, чолові вежі фасаду були перекриті гострокінчастими шатрами, головна баня була перекрита сферично й мала ліхтарню, а перекриття решти бань було вже злегка барокозоване. В нішах, які декорували зовнішні стіни вівтарних апсид, були вміщені фрескові мальовила. В загибах між головною й бічними апсидами вставлені сутулі відпірники. Бічні аркади кафедри були завершені ренесансовими аттиками, а на них уставлені статуї. Верхом східної стіни галереї бігла типова для пізнього північного Ренесансу декорація, створена з волют, що перехоплювалися. В цілому характер могилянської реставрації Софії був витриманий у стилі пізнього Ренесансу.
Всієї Софії Могилі не вдалося відбудувати. Чоловий фасад кафедри залишився й надалі в румовищах. Огорожа й дві дзвіниці Софії були за часів Могили дерев’яні, типові для українського дерев’яного будівництва.
Стан Десятинної церкви, що його застав Могила, був настільки оплаканий, що митрополитові довелося проводити формальні археологічні розкопки, щоб устійнити лінію первісних фундаментів і використати останки мурів для нової будови. Цю церкву знаємо тільки з давніх ілюстрацій, — вона була трибанна і тризрубна: в 1824 р. її перебудували, а остаточно зруйнувала її більшовицька влада.
З черги взявся Могила до обнови церкви Спаса на Берестові. Залишаючи первісні стіни нартексу, Могила добудував апсиду від сходу і прямокутний бабинець від заходу. Все те перекрив трьома здавленими банями з легкими перехватами при насаді й виїмково гарними маківками. Умисно чи випадково постав типовий для української дерев’яної архітектури тип хрещатої, спочатку три-, а відтак п’ятибанної церкви, яка щасливо збереглася від пізніших перерібок. Перебудувавши Спаську церкву, Могила подбав про її стінопис, що його доручив виконати малярам з острова Кріт.
Могилі завдячували оновленням також церкви — Трисвятительська (вона погоріла в 1651 р.) і Михайлівська Видубицького монастиря.
Реставраційний рух, проводжений із такою інтенсивністю Могилою в столиці України, захопив також ближчу й дальшу провінцію. Про відбудову Успенської церкви в Переяславі довідуємося з подорожніх записок Павла Алепського. В 1649 р. було відновлено стару Іллінську церкву Троїцького монастиря в Чернігові. Палладіум української столиці — Велика Печерська церква — була оком у голові всіх керманичів нашого культурно-національного життя, й тому над утриманням її на репрезентативному рівні працьовано було безупинно, її оновлювали й поширювали за настоятельства Єлисея Плетенецького (1599 — 1623), Йова Борецького (1620 — 1631) й, нарешті, при гетьмані Мазепі, але своєму остаточному оформленню вона завдячує тільки обнові в 1721 — 1731 рр. по великій пожежі 1718 р.
Будівництво Хмельниччини. Хмельниччина була добою виїмкового піднесення не тільки в нашій воєнній і політичній, але й культурній історії. По кривавих днях визвольного зриву, по величних успіхах на побойовищах прийшла черга на живловий змаг у ділянці духовної культури й образотворчості.
Щасливо збережений щоденник подорожі сирійця архідиякона Павла Алепського по Україні в середині XVII в. дає нам змогу виробити собі доволі ясне уявлення про тогочасний мистецький рух в Україні. Скрізь, де тільки проїздив сирійський мандрівник, виростали з землі нові церкви, оновлювалися старі або пристосовувалися до вимог православного культу Церкви, відібрані від латинників та уніатів.
В Умані Алепський застав людей, що мов мурашки вешталися біля будови церкви: «Вони працюють тепер над її банями; це одна з найкращих церков під оглядом архітектури, величавості, висоти й розмірів. Усередині відгороджені місця навхрест, а в заглибленнях — два крилоси. Вівтар великий і гарний; усередині чотири велетенські дерев’яні стовпи, різьблені, позолочені й розмальовані так, що нічим не різняться від золотих; над ними — рід бані. Іконостас ставлять наново. Всі стіни й дерев’яні частини, як і аналої, на які ставлять книги, прикрашені різьбою й позолотою. Над головною навою — хори, загороджені балюстрадою».
В Києві Алепському оповідали, що «рахуючи Печерський монастир із довколичними церквами, Софію й ті церкви, що стоять довкола неї в румовищах, і ті муровані церкви, що в новій фортеці поруйновані й цілі, — всього в Києві є близько 100 церков і монастирів».
У Трипіллі Алепського повели до «церкви Спаса — величної, просторої й гарної; своєю красою, розмірами, кількістю вікон вона перевищує всі церкви Козацького краю, так що, ввійшовши до неї, ми були здивовані до краю. Вона дуже висока й має двоє сходів із великими заскленими вікнами. Баня дуже велика, кругла, на восьмикутному підбаннику, а покрита блискучою бляхою. Над пресвітерією — друга гарна баня, а над притвором — ще одна, із трираменним хрестом. Посередині церкви — дерев’яне підвищення в дві сходини, покрите червоним сукном. Підлога вимощена кам’яними плитами. Церква збудована із соснових колод, надзвичайно зручно зв’язаних. Довкола — дуже гарне опасання з точеною балюстрадою. Над двома входами до церкви — високі бані. Збудував цю церкву небіжчик Бано, 8 років тому, під час перемоги гетьмана».
Церква в Густинському монастирі мала «п’ять бань навхрест, середню — більшу від інших. Довкола церкви — опасання із трьома входами й трьома банями над ними. Коли ввійти великими дверми від заходу, церква виглядає, мов хрест, заокруглений на кінцях; притвір, проти нього вівтар і два крилоси в нішах, подібних до вівтарної. Попід стінами — лавки. Дуже гарне архієрейське місце біля правого крилоса. Друге архієрейське місце — у притворі. Хори, де стоять співаки, дуже високі, відгороджені балюстрадою».
Збережені пам’ятки. На жаль, з усієї тієї величі стихійного будівельного і взагалі мистецького руху в добу Хмельниччини збереглося дуже мало без змін, а ще менше з того обстежено й опубліковано.
Збудована в середині XVII в. Богданова церква в Суботові може послужити зразком перехідного типу між Ренесансом і бароко в їхній провінціальній інтерпретації. Заложена на базилічному плані з вівтарем у напівкруглій апсиді, покрита кошиковим склепінням, опертим на два сутулі стовпи, церква має характеристичний для ранньобарокових будівель Франції, Бельгії й Німеччини фасад із трикутним причілком. Масивність стін, примітивізм конструкції при незгармонізуванні декоративних елементів зраджують руку будівничого, дуже поверхово ознайомленого з будівельною технікою і стильовими ідеалами тогочасної Європи.
На межі Ренесансу й бароко станула, правдоподібно, гетьманська палата в Суботові, що по ній до середини минулого віку збереглися ще доволі показні румовища. Коли вірити П. Кулішеві, котрий оглянув їх та описав, то репрезентативна, великопанська помпа єдналася тут з ужитковими й фортечними вимогами того бурхливого часу. Перед палатою був водограй із басейном, опертим на чотири леви, кожен з яких мав у роті срібне кільце, що до нього гості прив’язували своїх коней. Вікна палати були невеличкі, з напівкруглими арками, мали кам’яні лутки та дубові рами. Знадвору над вікнами пишалися різьблені причілки з батальними сценами. Стіни були підперті дужими кам’яними контрфорсами. Від півночі до будинку притикала струнка гостроверха й зубчаста башта. Вікна башти були вузькі і слугували за стрільниці. Мало не третину фасаду займав рундук на дванадцяти колонах із вигинчастим фронтоном. Трикутне поле фронтону було виповнене плоскорізьбою. Палата була партерова, перекрита переламаною покрівлею з підстрішками.
На зразок гетьманської палати в Суботові будували свої резиденції й козацькі старшини, але вони були здебільшого дерев’яні й до нас не збереглися. Дещо відомостей маємо про резиденцію близького Хмельницькому старшини-полковника Семена Миклашевського в Нижньому на Стародубенщині. Характеристичною для ранньобарокового будівництва були в ній чотириапсидна покрівля з подвійним заломом та рундук, сіни і світлиця, довкола яких групувалася решта «покоїв».
Близьким до ктиторських намогильників XVI в., хоч стильово відмінний, є нагробник Адама Киселя, сучасника Хмельниччини, у збудованій ним церкві в Нискиничах на Волині. «З напруженою увагою, спокійно й безсторонньо правдиво викував митець грубі риси обличчя. В пишному обрамуванні ніші здається досі ще живим похмурий Адам Кисіль. Ці реально трактовані фігура й оточуючі її грубі, але величні орнаменти пройняті зовсім відмінним настроєм, ніж інші намогильники України. Й архітектура обрамування намогильника, й різьба орнаментів у пам’ятнику в Києво-Печерській лаврі зовсім іншого покрою. Там можна вичути буйний дух Запоріжжя, гучну святковість архітектурно-орнаментальних окрас. У пам’ятнику Киселя все більш спокійне й велично просте. В намогильнику Острозького високомовна розкіш говорить про сумішку стилів, про дивне злиття двох різних культур. Тут же завважуємо щось подібне до того, що століття згодом станеться в столиці Півночі, у творах сучасників Петра» (Врангель).
Малярство Хмельниччини. З великим подивом Павло Алепський оглядав ікони, іконостаси й інші мальовила по українських церквах. Описуючи церкву св. Антонія й Феодосія у Василькові, він говорить: «Церква висока й гарна, з великим іконостасом, подібним до грецьких; особливо вражає велика й прекрасна ікона Пречистої: такої ми не бачили до того часу й потім не бачили. Обличчя так гарно намальоване, наче говорить; одежа її — мов темночервоний блискучий оксамит; ніколи ми не бачили такого виробу: темне тло, а складки ясні, як складки справжнього оксамиту. Покрив, що вкриває її чоло, спадаючи донизу, неначе міниться і тремтить. Я бачив багато ікон, від грецьких країв починаючи й аж досі, а відсіля до Москви, але не бачив чогось подібного й рівноцінного. Козацькі малярі навчилися відтворювати красу обличчя й одягу від франкських [німецьких] і ляських митців і тепер малюють православні ікони вправно й по-мистецьки. Вони дуже зручно малюють портрети, цілком схожі, як ми це бачили на портретах єрусалимського патріарха Феофана й інших».
У трипільській церкві, збудованій у 40-х роках XVII в., Алепський бачив «вівтар прекрасний; іконостас дивує своєю висотою й блиском, іконами й позолотою. В цьому краї не звертають стільки уваги на розмір Розп’яття, як у греків, але воно дуже гарне; ікони Івана й Богородиці по обох боках стоять окремо, так що під ними не видно дощок і вони виглядають, як статуї. Двері вівтаря прекрасні, великі, ажурно різьблені й золочені. В цьому краї такий звичай, що над царськими ворітьми завжди вміщена ікона Нерукотворного Спаса; над нею — ікона Христа на престолі, в архієрейських ризах і митрі, коло нього — Іван Хреститель і Богородиця. З правого боку — Петро з ключами і п’ять його товаришів, з лівого боку — Павло з мечем і п’ять його товаришів; на всіх іконостасах у тому краї їх зображують не інакше, як отак: у крузі 12-ти апостолів Павло проти Петра».
Дуже докладно архідиякон Павло описує іконостаси великих церков, передусім св. Софії, Густинського монастиря й інших. Це — неоціненні вказівки для дослідників давнього мистецтва. Він звертає увагу на всякі роди мистецької техніки, між іншим, і на давні мозаїки. Торкається також і світського малярства. Гостюючи в митрополита Сильвестра Косіва, він занотовує: «В його кімнатах висять портрети чотирьох попередніх патріархів на весь зріст. Бо в цім краї завжди був такий звичай, що коли приїздив патріарх, то з нього малювали портрет, саме в такому вигляді, як він був, щоб мати назавжди його образ; всі вони зображені в мантіях і митрах, із панагіями й патерицями. Перший із них, на наше миле здивування, був патріарх Йоахим антіохійський, прізвищем Дау; обличчя в нього дуже темне, борода сивава, гострокінчаста; ім’я підписане грецькою мовою, а ми вирахували з дати, що з того часу проминуло 74 роки. Біля нього — Мелетій, патріарх олександрійський, з довгою сивою бородою. Поруч — Єремія царгородський, із гарним обличчям і довгою чорною бородою, та феофан єрусалимський. Всі вони приїздили сюди один по одному».
Характеризуючи українське малярство й іконографію, Алепський говорить: «Серед козацьких малярів є багато дуже зручних майстрів, що вміють малювати гарні портрети з природи». При описі Суботівської церкви він згадує, що над гробницею гетьманича Тимоша Хмельницького висить «велика корогва, а на ній дуже схожий портрет героя — верхи на коні, з мечем у правій руці, з булавою в лівій; перед ним Молдавія — країна, яку він збирається воювати. Від цеї картини сльози котилися...»
Західноукраїнське малярство XVII в. Недостачу збережених пам’яток і документарних даних про мистецтво Наддніпрянщини в XVII в. нам із нав’язкою винагороджує несогірше обстежений мистецький рух того часу в Західній Україні. Майже вичерпні відомості про життя тогочасних малярів українського Львова в зіставленні з кількома монументальними пам’ятками їхньої творчості дають нам змогу переконатися, наскільки ентузіастичні відгуки Павла Алепського були згідні з правдою й давали уявлення про рівень тогочасного нашого мистецтва.
Із документів будови Успенської церкви у Львові знаємо, що проекти ктиторських гербів на парусах головної бані виконані в 1630 р. мулярськими майстрами Амброзієм та Яковом під доглядом маляра Федора. Напевно, йдеться про Федора Сеньковича, який ще до посвячення церкви (16 січня 1631 р.) намалював для тієї ж церкви іконостас. Той Федір Сенькович був справжньою знаменитістю малярського Львова того часу. Походив із Щирця піді Львовом, був одружений з Анастасією попівною, а до його клієнтелі належали такі «кити» тогочасного громадянства, як «його милість підканцлер», львівський староста Станіслав Мнішек, луцький владика Почаповський, ну, й Успенське братство, що згодило в нього іконостас на суму, яку він «побожним способом» устійнив на 2000 золотих. Умирав Сенькович як заможний громадянин, у власному домі перед Краківською брамою, а свій заповіт диктував у приязності найвизначніших львівських патриціїв.
На жаль, найрепрезентативніша з його праць — Успенський іконостас — до нас не вцілів. Ще перед остаточним уміщенням у церкві його «попалив вогонь», а тимчасові полагодження не врятували цілості від руїни. В 1637 р. його заступлено новим іконостасом пензля його приятеля і спільника, згадуваного вже цехмайстра Миколи Петрахновича. Та й цьому іконостасові не судилося довге життя. Можливо, залишком одного з іконостасів є необстежені й дотепер «празнички», що їх у двох таблицях поміщено на бічних стінах Успенської пресвітерії.
Зразком малярської вмілості Петрахновича може послужити виконана ним у 1635 р. ікона Богородиці, яка донині стереже головний вхід до Успенської церкви від Руської вулиці, — картина західноєвропейського характеру. Не виключено, що Петрахнович був творцем знаменитого у своєму роді портрета Варвари Лангішівної (померла в 1635 р.), що своєю малярською фактурою так дуже відбився від тогочасних шаблонових портретів, збережених на домовинах небіжчиків, похованих у підземеллях Успенської церкви.
В актах Успенського братства наприкінці XVII в. згадується маляр Олександр Ляницький, прізвище якого нам вдалося об’єднати зі знищеними вже фресками Несторовичівської кам’яниці при вул. Бляхарській. Донедавна ще милували вони око принагідного глядача інтенсивністю свого колориту, м’якістю форм та своєрідною гармонією між своїм іконописним заложенням і реалістичним оформленням.
Непересічним майстром мав бути Василь зі Львова, відомий як надвірний маляр короля Собеського, котрий малював ікони, портрети та баталістичні картини. Один із портретів короля його пензля зберігається донині у флорентійській галереї Уффіці. Доволі довго втримувалася легенда, що Василь зі Львова був творцем пізньобарокового іконостаса в Краснопущі. Правдоподібно, за дбайливіших пошукувань й устійнення малярської фактури Василя зі Львова дасться ще відшукати його твори, збережені в палатах та церквах, фундованих королем Собеським.
З Інших українських малярів Львова в XVII в. заслуговують на згадку такі, як маляр «ландшафтів», що їх він у 1647 р. возив на продаж до Молдавії, — Євстафій; маляр «колтрин» (кімнатних тапет) Іван Лукашевич; автор збережених до нас панорам Афонської гори та Єрусалима з 1691 р. — Малиновський та Микола Шпаніель, котрий у 1635 р. малював іконостас у Романові.
З позальвівських українських малярів того часу варто згадати Павла Габрійовича, підписаного на північному одвірку Богородчанського іконостасу; Олексу Гощовського, який у 1646 р. був надвірним малярем перемишльського владики; Роєвича, підписаного на одному з «празничків» іконостасу в Кам’янці-Волоській; Гавриїла Качмара («Богоявлення» Нац. музею у Львові з 1684 р.); Матвія Устияновського («Страшний Суд» того ж музею з 1691 р.); сливицького маляра Леонтія Ружицького та лаврівського маляра Ісайю Герасимовича з Риботич, де в XVII в. існував своєрідний малярський кооператив, який засипав своїми іконами довколишні відпусти та ярмарки.
Галицькі іконостаси. Вимовним мірилом рівня й стильового характеру українського малярства XVII в. можуть послужити три славні галицькі іконостаси — п’ятницький зі Львова, рогатинський і богородчанський (манявський).
Церква св. Параскеви, або П’ятниці, у Львові збудована в 1646 р., але іконостас справляє враження старшого від неї. Вже сам факт його незручного ламання для вміщення в церкві свідчить про те, що його було проектовано для іншої, куди більшої будівлі. Те, що про тогочасні іконостаси Подніпров’я говорить із захопленням Алепський, тобто про їхню велич, висоту й багатство ікон та різьби, знаходить, між іншим, підтвердження в нашій пам’ятці. Вже хоч би ті 70 ікон, що складаються на цілість композиції, свідчать, що в середині XVII в., а то й раніше, розвиток іконостасу в нас дійшов уже до свого остаточного завершення.
Архітектоніка й різьбарське обрамування п’ятницького іконостасу витримані в спокійному, ренесансовому стилі. Бароко дихає хіба його завершення з овальними іконами «пророків» та Розп’яттям. Поза тим кілька первісних ікон заступлено під час обнови в 1870 р. новими, пензля місцевого іконописця Качмарського. Вціліли від реставрації зображення первосвящеників на дияконських вратах, одвірки всіх трьох воріт, медальйон на царських вратах та ікони Богородиці і св. Параскеви з «житієм» у медальйонах. Намісні ікони Христа й Богородиці старі, але підмальовані. Горою першої кондигнації біжить фриз «Господніх празничків» з Тайною Вечерею посередині. «Празнички» розмежовані поміж собою ажурними напівколонками. Середущу кондигнацію займає Христос-архієрей в оточенні Богородиці, св. Івана й ангелів, а направо й наліво від нього уставилися дванадцять апостолів, по одному в поздовжніх рамах із ренесансовими архівольтами. Горою апостолів біжить фриз «Богородичних празничків», а завершують іконостас пророки з пергаментами в руках, в овальних рамах, прикрашених бароковою орнаментикою. Посередині пророків у поздовжньому овалі — «Воскресіння», а над ним — «Розп’яття» з «предстоящими» — Богородицею і св. Іваном.
У порівнянні з іншими галицькими іконостасами XVII в. п’ятницький ще зберігає в собі багато зі старої іконописної традиції та єратичності. Монументальність окремих постатей, приписана канонами тематики зображень, як і скромність у користуванні скульптурною орнаментикою, зраджують у ньому майстра чи майстрів «старої школи», але вже пройнятих впливами західноєвропейського, головно ж фламандського малярства.
Датований 1649 роком іконостас церкви св. Духа в Рогатині, куди менший від п’ятницького у Львові, теж має в собі багато з поваги і спокою ренесансового мистецтва, але оскільки на п’ятницькому помітні впливи північної, фламандської школи, остільки на рогатинському слідний відблиск сонячного мистецтва Італії. «Коли б яка-небудь пам’ятка, — говорить польський мистецтвознавець В. Лозинський, — могла справді послужити доказом для тих, що припускають існування окремої, оригінально виробленої української школи у візантійському малярстві, коли б котра пам’ятка могла набавити клопоту тим, хто на основі дотеперішніх даних [1887] не хоче в це повірити, — то власне рогатинський іконостас. При всій згідності зі змодифікованою на Афонській горі традицією техніки й подробиць, який відскок від візантійського духу в характері, у схопленні індивідуального моменту! Це є твір у візантійській манері, але не візантійський. Форми виломлюються з обрисів, усвячених традицією, лінія стає гнучка, пливка, обіймає постаті, мов емаль. Тут уже слідне визволення від формулок закляття, під яким візантійство в’язнило колись пензль своїх митців. Ця Богородиця зі своєю м’якою позою, з тим чарівним нахилом голови, той архангел Михайло, повен руху й життя, ті постаті святих, що підходом, лінією й подробицями окрас одягу нагадують митців німецького релігійного малярства XVI в., а все те на тлі орнаментики, повної ренесансових мотивів, — чи ж це не переконливий доказ помітної модифікації візантійської школи, модифікації оригінальної й творчої?»
Третій славний іконостас, богородчанський, належав спочатку до Манявського скиту, а коли Скит було скасовано в 1785 р., купила його богородчанська громада до своєї церкви; тепер переховується у Національному музеї у Львові. Людиною, що відкрила цю пам’ятку, зреставрувала й опублікувала першу студію про неї, був польський мистецтвознавець-аматор Войцех Дідушицький, якому українське мистецтвознавство зобов’язане за викликання зацікавлення пам’ятками українського мистецтва взагалі. «Богородчанський іконостас, — писав у своїй студії В. Дідушицький, — не є зовсім відокремленим явищем»; це є «пам’ятка мистецтва, що їй належить назва відрубної школи, й то не іншої, як староукраїнської. Це мистецтво, дотримуючись ритуальних, церковних приписів, тільки поступово перемінюваних під впливом Заходу, досягло зовсім нового способу відтворювання традиційних сцен. Бачимо на них живих людей, повних правди й чару, деколи навіть одягнених у місцеві одяги. У глибині картини виступають дивні, серед золотого, багато орнаментованого поля, по-мистецьки мальовані краєвиди; інтенсивний колорит насичує мініатюрно-чітко трактовані подробиці, а деякі композиції постають зовсім вільно, хоч деяка східна святковість надає тим картинам архаїчної поваги, що її втрачено вже тоді на Заході».
Богородчанський іконостас, подібно як його львівський та рогатинський сучасники, є твором тої доби української образотворчості, яка постала й оформилася «на основі свіжо здобутих заложень, коли-то доконався цей, такий цікавий злам у світогляді визнавців східної церкви, що повернув його до нових джерел і витворив несподівані цінності» (В. Подляха).
Малярем, який виконав цей дорогоцінний іконостас, а радніше найкращий долішній ряд ікон, був Йов Кондзелевич, єромонах Білостоцького монастиря у Луцькому повіті; він підписався «рукою власною» на одній іконі. В. Пещанський, котрий провів досліди іконостасу, висловив погляд, що твори того великого митця є також у Київській лаврі й навіть на Полтавщині.
Будови Самойловича. П’ятнадцятилітнє гетьманування Івана Самойловича (1672 — 1687) позначилося в українському репрезентативному будівництві кількома пам’ятками, що мали вирішальний вплив на еволюцію українського бароко. В 1672 — 1674 рр. гетьман збудував у Густинському монастирі (біля Прилук на Полтавщині) дві церкви: п’ятибанну хрещату Троїцьку і тризрубну однонавну Трапезну. Обидві церкви характеристичні для тої гілки барокового будівництва України, в основу якої лягла конструкція, типова для української дерев’яної архітектури. Десять літ згодом (1682) Самойлович почав будову Спаської церкви у Мгарському монастирі (біля Лубен), котру довелося в 1694 р. закінчити його наслідникові — Мазепі.
Будівничим тієї церкви був віленський німець Йоган Баптист, якому й треба завдячувати оформлення будівлі в дусі західноєвропейської барокової базиліки. По смерті Йогана Баптиста в 1701 p. на будові працювали місцеві архітектори — Мартин Томашівський та Атанас Пирятинський, але з їхньою діяльністю можна зв’язати хіба тільки зовнішнє оформлення й типову для «мазепинського» бароко декорацію церкви. Спаська церква Мгарського монастиря — базилічного типу, тринавна, з баштами над раменами сильно висунутого нартексу, з виразно назовні позначеними раменами трансепту, круглою центральною банею й банею над апсидою. На декорацію стін склалися штукатурні обрамування вікон, пілястри, глухі вікна, лизени і гзимси, а все те осипане орнаментикою з мотивів кінських і баранячих голів, левів, орлів та квітяних і листяних гірлянд.
Прототипом для Спаської церкви Мгарського монастиря послужила Троїцька церква Іллінського монастиря під Черніговом фундації Лазаря Барановича (1657 — 1693). Над нею працював той же віленський архітектор Йоган Баптист, що, пройнятий духом єзуїтського бароко, впровадив в українське будівництво тип барокової видовженої центробазиліки, який особливо розвинувся в церковному будівницвті Мазепи. Та найвимовнішим із документів перещеплення форм і конструкції українського дерев’яного будівництва в муровану архітектуру є славний Покровський собор у Харкові.
Цей собор, збудований у 1686 р., — найстарша архітектурна пам’ятка Слобідщини, а разом із тим — одна з найцікавіших будівель усієї України. Вся ціна його в тому, що він «майже дослівно передає українську дерев’яну церкву, й у тому його найбільша цінність» (С. Таранушенко). Його тризрубне заложення і трибанна елевація — незвичайно легка і струнка — «наче тісно стулені між собою три свічки трикірія, розділені від самої землі на три цільно логічні вежі, але гармонійно об’єднані в одну цілість» (Д. Антонович).
У поземому плані харківський собор творить три об’єднані із собою осьмерики, з найширшим у центрі. З могутнього поземелля, утвореного із глухих ренесансових аркад, зростають три триповерхові вежі; кожний поверх, вужчий від попереднього, виростає зі зрізаної барокової бані, щоб стрілити в небо стрункою ліхтарнею і надзвичайно легкою маківкою. Всі простінки веж виповнені стрункими вікнами в дуже гарному обрамуванні з напівколон і причілків.
Із харківським собором лучиться ціла група слобідських мурованих церков, як Покровська в Сумах, Воскресенська в Слов’янську, собори в Лебедині, Ізюмі, Покровська церква у Вільшаній. Вони помітні тим, що їхні конструкція й форма проведені живцем із дерев’яної архітектури. Характеристичною для умов, серед яких творилося слобідське будівництво, була тісна співпраця слобідського громадянства з митцями, які були тільки кваліфікованими викладниками естетичного смаку і світогляду широких шарів загалу. Так, сумський будівничий Дідашенко, згоджений громадою с. Ворожба до будови церкви, мав визначені не тільки розміри, але й форми задуманої будівлі, словом, увесь її план, а сам мав тільки подбати, щоб робота була солідна й мала «правдиві пропорції». Відчування тих «пропорцій» було загальне й контроль замовників не допускав до того, аби архітектор їх порушив.
8. Доба Мазепи
Під булавою Мазепи. Хмельницький, який повернув колесо української історії на шлях державно-політичного відродження, не мав ні часу, ні змоги особисто патронувати над розвитком українського мистецтва. Його суботівські будівлі чи пожертви й фундації не мали якогось особливого наставлення, а тим менше накресленої лінії в підтримуванні культурного будівництва. Те, що в тій ділянці творилося, було вибухом тієї стихії, що, гамована століттями, виладовувалася, як кожна стихія, без плану й без системи.
Безпосередні наступники Хмельницького, не кажучи вже про гетьманів Руїни, були надто зайняті боротьбою із внутрішніми й зовнішніми ворогами, щоб мати змогу залишити сліди свого меценатства у мистецтві. І тільки гетьманові Самойловичеві, якому довелося гетьманувати в розмірно упорядкованих умовах, можна приписати не тільки якусь конкретну думку в покровительстві мистецтву, а й зробити його до деякої міри «відповідальним» за окреслений напрям у його розвитку. Напрям, може, ще не надто окреслений, але все ж таки настільки виразний, що його наступник на гетьманстві, Мазепа, міг бути переємником і продовжувачем того напряму в культурному будівництві.
Іван Мазепа (1687 — 1709), людина західноєвропейської культури, з повною свідомістю й послідовністю повернув розвоєвий шлях української культури туди, куди він попрямував уже сам по собі, куди вів його Самойлович, починаючи будову Спаської церкви Мгарського монастиря (котру, як відомо, закінчив Мазепа).
У добу Мазепи остаточно оформилося те, що в архітектурі прийняло назву «українського бароко» чи навіть «українського стилю»; за Мазепи віджив свій вік традиційний іконопис, поступившись малярству в західноєвропейському розумінні цього слова; при ньому вибилася з колодок технічного примітивізму й формальної нездецидованості українська гравюра. Скрізь, у всіх ділянках української духовної й матеріальної культури, перемогла Європа, тобто світогляд безупинного поступу й самовдосконалення переміг східний догматизм і традиціоналізм. Д. Антонович окреслив добу гетьманування Мазепи як «другу золоту добу українського мистецтва» після великодержавної доби Володимира Великого та Ярослава Мудрого. У порівнянні з доцьогочасними меценатами української культури Мазепа осяг ту перевагу, що йому першому від століть вдалося витиснути на тій культурі печать своєї буйної, глибокої, а при тому чітко окресленої індивідуальності. Будівлі, фундовані Мазепою, носили на своїх фасадах не тільки герби гетьмана, а й познаки «мазепинського» стилю.
Будівництво Мазепи. У будівництві Мазепи приходять до слова два напрямки. Один, у репрезентативних будівлях, — українізує західноєвропейську барокову базиліку, другий — барокізує конструкцію української дерев’яної архітектури, перекованої з сільського дерева на столичний камінь. У будівлях першого типу бачимо гармонійний синтез старого п’ятизрубного центробанного храму з типом барокової базиліки, причому головний натиск покладено тут на зовнішню декоративність — не тільки в різьбарській орнаментиці, а й у тій суто бароковій мальовничості, для якої використовувано гру світла й тіні на химерних заломах фасадів, стін, ринзалітів, окапів, фронтонів і бань. У дусі тої барокової мальовничості Мазепа викінчив Спаську церкву Мгарського монастиря, в тому ж дусі двигнув він дві найрепрезентативніші свої будівлі — Богоявленську церкву на Києво-Подолі й Миколаївський собор на Печерську.
Обидві вони, подібно як Спаська церква Мгарського монастиря, збудовані на широко заложеному базилічному плані, з фасадами, обійнятими двома вежами-баштами, з пишно артикулованим фронтоном поміж ними. Фронтоном закінчені й рамена трансепту, на перехресті якого з головною навою здіймається центральна баня храму. Крім неї, є ще чотири менші бані — дві над боковими апсидами від сходу і дві на вежах від заходу. Характер плану бароковий, розподіл просторових мас споріднений із таким же у староукраїнській архітектурі, а те, що надає будівлі суто українського характеру, — це її скульптурна декорація, мотиви якої мають безпосередність і свіжість народної орнаментики.
Будівничим обох церков був архітектор Федір Старченко, один із низки тих культурних працівників України, котрі, викликувані до Москви, пробивали москалям «вікна в Європу».
До будівель другого типу Мазепиної доби належить збудована ним у 1696 — 1698 рр. церква Всіх Святих на «економічній» брамі Печерської лаври. Вона віддає в камені всю легкість, чар і логіку конструкції української дерев’яної архітектури. Вона п’ятибанна й п’ятизрубна, в загальних пропорціях незвичайно струнка й легка, а в різьбярській декорації стін виїмково багата. Павлуцький називає її «перлиною поміж усіма п’ятибанними церквами українського бароко». Подібну до неї скульптурну декорацію має Троїцька церква над головними ворітьми Печерської лаври. Збудована ще в 1106 р. князем Святополком Давидовичем Чернігівським (Миколою Святошею), вона була оновлена при митрополиті Могилі, але своєму остаточному оформленню й виїмково цінному стінопису завдячує Мазепі.
Будуючи нові церкви, Мазепа оновлює й поширює старі, скрізь витискаючи печать своїх естетичних уподобань. Мазепі й митрополитові Ясинському завдячує своїм остаточним бароковим оформленням Київська Софія. До первісного корпусу кафедри вони добудували два нові приділи й зуніфікували зовнішню декорацію стін та бань. При Мазепі було оновлено й поширено Велику Лаврську церкву. Йому-то завдячують своїм існуванням її два нові приділи й партеровий притвір, що зайняв усю ширину чолового фасаду. Скрізь, де можна, розміщені типові для мазепинського бароко причілки, декоровані пілястрами, колумнами, штукатурою й завершені хвилястою лінією рваних луків.
У 1690-ті роки старий домініканський костьол у Києві було перебудовано на Петропавлівську церкву, причому й тут розгорнуто всю пишноту декоративних аксесуарів мазепинського бароко.
Коштами Мазепи на старій Кирилівській церкві в Києві збудовані чотири наріжні бані й пишний бароковий причілок на фасаді.
Світське будівництво доби Мазепи. Хоч за Мазепи й під його особистим патронатом поряд із церковним квітло й світське будівництво, але на підставі його автентичних пам’яток нелегко виробити собі уявлення про нього. Більшість із них не збереглися зовсім, а те, що зв’язане з іменем і добою Мазепи і збереглося, не дійшло до нас у своєму первісному вигляді. За словами сучасника, Мазепина палата в Батурині була збудована в «польському», тобто в західноєвропейському стилі. Румовища палати, знищеної Меншиковим, зрисував У 40-х роках минулого віку Шевченко, але рисунок не дав нам навіть приблизного уявлення про цілість тої пам’ятки. З оповідань сучасників знаємо, що батуринська палата була величава й репрезентативна. Долю батуринської палати поділили інші будівлі Мазепи в Києві, Дехтярівці та Поросючці. Зберігся так званий «будинок Мазепи» в Чернігові, але, як виявили нові дослідження, він тільки походить із часів гетьмана, а побудований, мабуть, московським будівничим.
Первісний будинок Могилянської академії в Києві, збудований при гетьмані Мазепі (1703 — 1704), до нас не зберігся. На фрагментаричному рисунку панегіричної ритовини Інокентія Щирського бачимо довгий одноповерховий будинок, партер якого виповнює присадиста й важка колонада, а поверх — подібна аркадна галерея. Із двосхилової покрівлі виростають три мансардові надбудови із трикутними причілками. Ні в основній конструкції, ні в декорації будинок Академії не підходив під легкий і квітчастий стиль мазепинського бароко.
Наприкінці XVII в. полковник гетьмана Мазепи Яків Лизогуб збудував собі палату в Седневі на Чернігівщині. Лизогуб відомий як фундатор південного приділу церкви Єлецького монастиря в Чернігові та мурованої церкви Різдва Богородиці в Седневі. Седнівська палата Лизогуба, збудована з каміння й цегли, характеристична своєю масивністю й майже фортечним заложенням. Під архітектурним оглядом вона дуже нескладна й під оглядом зовнішньої декорації дуже скромна як на часи бароко. Виконана вона, як і рівночасна седнівська церква, «по-ремісничому грамотно, але без тіні артизму, й визнавати її за шедевр нема підстави» (С. Таранушенко).
Малярство. З багатої скарбниці стінописного малярства Мазепиної доби до нас збереглося дуже мало. Тим цінніший для нас стінопис Троїцької церкви на головній брамі Печерської лаври. Його тематика й деякі риски інтерпретації ще виявляють доволі зрозуміння для старої традиції, але малярська фактура вже вповні західноєвропейська, барокова. Можливо, виконавцями троїцького стінопису були учні лаврської малярської школи, добре ознайомлені як із канонами східної церкви, так і зі зразками західноєвропейського, головно фламандського, малярства, — коли вже не в оригіналах (що в умовах того часу було дуже можливо), то у гравюрних копіях, в отих «кунстбушках», що їх тоді можна було легко набути на київському базарі. Потрапляли в них копії картин Йоахіма Патиніра, Гертгена ван Яксе, Крістіна ван дер Брека, Г. Мостарте, Яна Піскатора й інших, а разом із цим просякали в українське малярство нові ідеї.
Стіни Троїцької церкви вже не розмальовані за приписами афонської Герменеї, але засіяні незв’язаними між собою образами, в яких свобода композиції і змагання до малярського реалізму йдуть навзаводи з пишнотою брокатових одягів та інтенсивністю колориту. Типи облич, узори на святочних ризах, архітектурні штафажі і краєвидні фони картин — суто українські; деякі композиції поміщені на традиційних місцях у церкві (Євхаристія на запрестільній стіні), але нема тут уже ані сліду старого іконописного «подлинника». «Тут рум’янець, якого не шкодують, багровіє справжньою кров’ю, мимоволі викликаючи в пам’яті тіла Рубенса. Зате тут скрізь самобутньо, з яскраво виробленим налетом місцевого декоративного смаку виводяться засіяні рясним, квітистим рисунком ризи, де в багатому, сміливому колоритному акорді зливаються білі, червоні й зелені тони. Поряд із собором апостолів, сценою, вміщеною серед італіанізованого краєвиду з декоративними румовищами, або з „вигнанням торговців із храму“, — це та сама італійська „класичність“ сходиться уже з голландським натуралізмом у переданні типовості деяких голів, у композиції, де старі, засвоєні форми збережені майже без змін. Такою традиційною композицією є Собор Отців церкви. Традиційні пози, суворі обличчя, а в парі з тим яке багатство форм тваринного світу, що комашиться біля ніг святців! Слони, мавпи, верблюди, пави, а навіть повногруді нагі русалки!» (Є. Кузьмін).
Портрети й портретні ікони. В добу Мазепи галерея настінних портретів Великої Лаврської церкви була доповнена новими постатями. До нас вони збереглися тільки у фотографічних знімках, оригінали ж пропали під новою заправою. На підставі тих знімків можемо набрати уявлення про те, чим були ці портрети як репрезентанти тієї ділянки нашої образотворчості.
Добродії і ктитори Лаври були на них зображені в увесь зріст, причому підхід до портретованих осіб узгіднювано залежно від сану й позиції, що їх вони займали в житті та історії. Єратично неповорушними були зображені церковні достойники, але чим ближче до нас, тим живішими й більш індивідуальними ставали обличчя й постаті портретованих. Був там і портрет Мазепи, був і портрет його протектора й супротивника Петра I. Останній може послужити яскравим прикладом того, як українські малярі перших років XVIII в. уміли розв’язувати проблему репрезентативного, а все ж таки реалістичного портрету.
На жаль, про подробиці малярської фактури тих портретів важко сьогодні говорити. Вони вже давно не існують поміж автентиками образотворчості минулого.
Зразком «портретоікони» Мазепиної доби може послугувати славна Запорізька Покрова з Переяслава. «Головна, центральна постать тієї ікони — не Покрова, а енергійна постать Петра I й цариці поруч нього. Перший зображений за всіма правилами тогочасного західноукраїнського портрету, в бойовому панцирі, зі скипетром і „державою“ в руках, друга — у святочному костюмі чужоземного крою, з широким декольте. Позаду бачимо декілька дуже тонко нарисованих постатей другого плану, а між ними — дві придворні дами у високих модних зачісках. Крім цієї „картинності“, західній наліт дав себе різко відчути в ефектовній, майже тепловській колонаді, яка так гарно обрамовує зв’язкий і строгий український іконостас, у розкішних драперіях, в які оповив маляр диякона, й, нарешті, в теплому і м’якому колориті, що мимоволі нагадує палку, радісну Венецію» (Є. Кузьмін).
Одним із зразків українського малярства, в якому релігійна тематика поєдналася зі світською, є прецікава картина Воздвиження Чесного Хреста. Східноукраїнського походження, вона невідомою дорогою дісталася до церкви в Ситихові піді Львовом, а звідтіля — до збірок Львівського Національного музею. В гурті асистуючих при воздвиженні Ч. Хреста П. І. Холодний розшифровував гетьмана Самойловича, митрополита Четвертинського та цілу низку дійових осіб трагічного моменту підпорядкування української церкви московському патріархові. Цілість викликає враження суто жанрової композиції, причому її жанровість підкреслюють такі деталі, як група співаків із міщанськими чубами й козацькими оселедцями, котрі співають із нот.
Українська ритовина XVII — XVIII вв. Як у XVI й першій половині XVII в., так і потім найсильнішим чинником європеїзації українського мистецтва в цілому й подробицях була ритовина, що як під технічним, так і під формальним оглядом теж не стоїть на місці. З кінцем XVII в. з’являється в нас гравюра на міді, яка чимраз енергійніше випирає давній дереворит. До 30-х років XVII в. київська ритовина розвивається зі стихійною силою, а твори таких ритівників, як Тимофій Петрович, Тарас Левкович Земка, А. Клірик і низка монограмістів, підносять київську ритовину до дуже поважного рівня. В середині XVII в. київське ритівництво помітно занепадає, а його керівну роль переймає західноукраїнське, головно львівське та унівське. Мина, Василь Ушакевич, Доротей та Іван Глинський — оце чолові репрезентанти західноукраїнської ритовини XVII в., котра знаходить собі збут не тільки в краї, а й у Московщині та Молдаво-Волощині.
У 70-х роках XVII в., головно за часів Мазепи, слідне нове оживлення у світі східноукраїнської ритовини, що чимраз частіше міняє ритівничу дошку на граверську мідяну бляху й чимраз далі відсувається від церковної й релігійної тематики, щоб відповісти вимогам світського життя й нецерковних замовців. Герби, портрети, панегіричні «тезиси» з буйною алегорично-символічною бутафорією починають відбивати в собі душу й характер епохи, яка знайшла собі споконвічний вираз в архітектурі українського бароко.
Євстафій Завадовський, Денис Сінкевич, Н. Зубрицький — це західноукраїнські ритівники і гравери з переламу XVII і XVIII в., за якими слідують чернігівські митці — Леонтій Тарасевич, Іван Щирський, І. Стрельбицький та М. Карновський. Все ж таки пальму першості в українській гравюрі XVIII в. здобуває Київ, де працюють такі митці граверського куншту, як Олександр Тарасевич, Д. Галаховський, Інокентій Щирський та Іларіон Мігура.
Більш-менш рівночасно з упадком Мазепи занепадає й київський центр українського граверства. Все ж таки твори таких митців, як Григорій Ніс-Левицький (1637 — 1709) та Оверкій Козачковський у Києві, Іван Филипович, І. Вишльовський та Т. Корнахольський у Львові й брати Гочемські в Почаєві, продовжують кращі традиції українського граверства ще до кінця XVIII в.
Про чернігівського гравера Леонтія Тарасевича Ровінський висловився, що його «ні в якому разі не можна ставити поряд з іншими ритівниками-копіїстами. Його рисунок доволі простий і правильний, гравірунок у більшій часті офортом, викінчений із великим смаком і легкістю». Брат його — Олександр Тарасевич — це найбільший з українських граверів першої половини XVIII в. Його ритовини для Печерського Патерика, видані в 1702 р., можна сміливо поставити поруч кращих зразків тогочасної голландської ритовини. Він був знаменитим ритівником і композитором-декоратором. Поруч багатьох дрібних фігурних зображень награвірував він декілька прегарних портретів, на що до нього не зважився жоден з українських ритівників. Портрети цариці Софії, князя В. Голіцина, гетьмана Самойловича, стольника Юрія Землі та князя Радзивілла, ритовані Тарасевичем, належать до найкращих речей, які видала тогочасна гравюра.
Тарасевич учився ритування у аугсбурзьких братів Кіліанів, від яких перейняв секрети своєї виїмково досконалої штихарської техніки. Під кінець життя постригся в ченці і став намісником Києво-Печерської лаври. По його смерті залишилася бібліотека, прецікавий каталог якої багатий на західноєвропейські «куншти», атласи та малярські підручники, й донині зберігається в монастирській бібліотеці.
Крім Тарасевичів, слід згадати Інокентія Щирського, як автора алегорії з портретами царів Петра та Івана, Данила Галаховського, творця прекрасної заголовної карти й зображення євангеліста Івана в Київському Євангелії 1707 р., портрета царя Петра та панегіричного тезису, присвяченого гетьманові Мазепі, й, нарешті, Іларіона Мігуру, який в орнаментиці своїх гравюр користувався мотивами української народної орнаментики.
У цілому роль і заслуга української ритовини й гравюри для української образотворчості й культури взагалі з’ясовуються в постійному її запліднюванні західноєвропейськими мотивами й елементами, а тим самим у прискоренні емансипації української образотворчості з пут канонічного традиціоналізму. Піді впливом і за посередництвом української ритовини прийшло до пробудження нових сил, а в парі з тим і до свідомості, що національна душа обстоюється не тільки фізичною боротьбою, а й творенням нових культурних цінностей. Народилося мистецтво, яке примушувало себе визнати й оцінити.
9. Рококо і класицизм
Рококо. На зміну буйному й пишному бароко прийшов у тогочасній столиці світу — Парижі легкий і безтурботний стиль рококо.
Як звичайно в моменти переламу, нові мистецькі ідеї та форми не з’являються відразу у своїй чистій формі. Якийсь час в українському мистецтві тривають відгомони старих смаків і навичок, поступово тільки поступаючись новій «моді». Такий перехідний характер має, наприклад, церква в Сорочинцях, фундована гетьманом Данилом Апостолом. Перехідний — бароково-рококовий — характер має також будівництво київського митрополита Рафаїла Заборовського. Збудована ним дзвіниця і брама в огорожі Київської Софії — це дві характеристичні пам’ятки того образотворчого переламу, свідками яких були в нас перші десятиліття XVIII в.
Закінчена в 1748 р. дзвіниця Київської Софії виведена в три поверхи, полегшені віконними прорізами й декоровані колонами та штукатурок). Легка за своєї масивності, софійська дзвіниця послужила зразком для пізніших дзвіниць, між іншим, для дзвіниці Михайлівського Золотоверхого монастиря в Києві. Не виключено, що в будові софійської дзвіниці брав участь німецький архітектор Шедель, що саме тоді переїхав із Москви в Україну.
Рівночасно збудована славна брама Заборовського — це порівняно низька, суто декоративна, здавлена арка, оперта на псевдокорінфські колони. На трикутному вигинчастому фронтоні, серед буйної різьбарської орнаментики вміщено гербовий щит фундатора, а поза тим на всій будівлі не залишено ані п’яді площі, вільної від орнаментальної пересиченості. Ця брама, за словами Д. Антоновича, «зібрала всі примхи й усю безмежну вибагливість козацького бароко, всю його мальовничість і всі його архітектонічні нелогічності, химерність ламаних ліній, що очеркують фронтон, жагу до різьбарської пересиченості. З цих, здавалося б, невдячних елементів утворено цілість химерну, примхувату, але незвичайно мальовничу, принадну, затишну й красномовну».
До кола архітектурних пам’яток, що носять на собі нестерту печать українського бароко, належить і митрополича палата в Києві, розпочата за митрополита Ванатовича, а закінчена Заборовським. Вона збереглася до нас досить добре. Її двоповерховий, чітко зосереджений корпус обрамований двома бароковими ризалітами баштового типу. В центрі фасаду підіймається характеристичний для українського бароко причілок, пишно декорований пілястрами, волютами й кованими в міді «сонцями». Походить він уже з часів митрополита Тимофія Щербацького (1748 — 1757), за якого, за словами кафедрального писаря Вориновського, «архієрейські покої були оновлені, щити кам’яні на них виведені й покрівля нова дерев’яна зроблена та залізом побита». Покрівля митрополичої палати — з бароковим перехватом мансардного типу. Вікна й двері партеру — аркадні, отвори горішніх поверхів завершені трикутними нішами й обрамовані штукатурок).
Ще й нині звертає на себе увагу глядача будинок лаврської друкарні — багатством вінчальних фронтонів, різьбарських декорацій, галереєю, що біжить по схилу гори, й елевацією з незатертими ознаками українського барокового стилю. Та це вже тільки недогризки зуба часу, що не пожалів і цієї характеристичної будівлі XVIII в. Побудована в 1721 р., вона в 1872 р. погоріла й тільки її рисунок, збережений на лаврській біблії з 1756 р., дає нам уявлення про справді палатну виставність та стильовість тієї перлини українського бароко.
Біля входу до церкви Всіх Святих на Економічній брамі Печерської лаври збереглася характеристична для українського бароко лоджія, оперта на чотири колони з аркадами, сильно випущеним окапом, двосхилою покрівлею і прекрасним бароковим причілком.
У 1722 р. у Глухові збудовано будинок Малоросійської Колегії, по якому збереглися тільки описи сучасників. Один із них оповідає, що це була будівля, прикрашена колонами, пілястрами, декоративними причілками й галереями й навіть статуями грецьких богів, промовців та філософів. «Ліри Аполлона, жезли Меркурія, стріли Купідона вибагливо сплелися з національно-українськими, вусатими гетьманами в довгих жупанах та мантіях, військовими клейнодами, шаблями, рушницями, алебардами й силою різьблених квітів, поміж якими соняшник зайняв почесне місце» (Ф. Ернст).
Українське бароко було надто помітною появою, зрослою з ґрунту старої української культури, щоб залишитися без впливу, хоч би на таких представників західноєвропейського рококового мистецтва, як німецький архітектор Шедель та його учні.
Шедель і Барський. Йоган Готфрід Шедель (1680 — 1752), німецький митець, якому українська архітектура XVIII в. завдячує цілою низкою архітворів, ще в 1713 р. був покликаний із Берліна до Петербурга, куди приїхав зі своїм геніальним учителем Андрієм Шлітером. Шедель працював у Петербурзі й Москві, а потім переїхав в Україну, де, за словами Д. Антоновича, «так перейнявся характером української творчості, що йому, по справедливості, належить перше місце серед українських архітекторів».
Першим із завдань, доручених Шеделеві на українському ґрунті, була перебудова мазепинського корпусу Могилянської академії. Одержавши в 30-х роках XVIII в. це доручення, Шедель провів реконструкцію в характеристичний для себе спосіб. Він прорідив стовпи партерової колонади, витягаючи полукруглі арки в ширину, а на них надбудував два поверхи, центральну частину яких виповнив двоповерховою колонадою тосканського типу. Над північно-східним кутом збудував каплицю з вежею-банею, орнаментованою колонами й галереями. Так бодай представляє нам Могилянську академію по шеделівській реконструкції ритовина Галаховського з 1738 р. Та основна перебудова Академії в середині XIX в. затерла на її будинку характер шеделівського оформлення.
Протягом 1736 — 1745 рр. Шедель виконав своє найбільше замовлення й найвищий мистецький осяг, яким була дзвіниця Печерськоі лаври. Вона найвища з усіх дзвіниць України — на 7 метрів вища від вежі віденського собору св. Стефана. Заложена на осьмерику, вона здіймається трьома дуже високими, ступнево звужуваними кондигнаціями, розділеними поміж собою сильно профільованими окапами. Кожна кондигнація прикрашена в’язанками струнких колон, причому враження легкості й нестримного лету вгору степенується випробуваним чергуванням класичних стилів — від дорійського через іонічний до корінфського. Просторі вікна, що у верхній кондигнації роблять дзвіницю ажурною, полегшують її могутній корпус, завершений стрункою ліхтарнею й незвичайно чарівним шоломом і маківкою. «Горда, пишна, величава лаврська дзвіниця красується на київських горах, природно увінчуючи мальовничу панораму Києва; вона так зжилася з київським краєвидом, що хто раз побував у Києві, той не може уявити собі Києва без лаврської дзвіниці, що її золота маківка є найвищою точкою Києва...» (Д. Антонович).
Творчість Шеделя, що так тісно зрослася з українським образотворчим ґрунтом, не залишилася без впливу на його українських учнів. Найвизначнішим із них був Іван Григорович Барський (1713 — 1785); в його творах відживає українське бароко, яке вже пройняте впливами двірського рококо й надходячого йому на зміну класицизму. Про рухливість і плодючість Барського довідуємося з концепту епітафії на його нагробнику, збереженого на рукописному примірнику «Путешествія» його брата Василя Барського. Читаємо там: «Тут покладено тіло київського міщанина, райці Івана Григоровича Барського, що працював над різними будівлями: воду допровадив на різні місця в цьому місті, з різних джерел з-під гір, а відтак будував муровані церкви, дзвіниці й доми. Першу церкву збудував у Кирилівському монастирі з дзвіницею й пивницями, церкву Покровську [на Подолі] й Набережно-Миколаївську; дзвіницю збудував наново в Золотоноському Красногорському монастирі, дзвіницю в Петропавлівському монастирі, в Соборно-Успенському соборі з церквою. Іще [збудував] міський магазин і гостиницю, мешкальний дім для грецького монастиря й для Юрія Дренчана, оновлював церкви Воскресенську й Успенську, а в Межигірському монастирі келії...»
Барському приписують також будову собору в Козельці на Чернігівщині, який фундував гетьман Розумовський; цей собор дослідники вважають «останнім словом синтезу, поєднання у викінченні конструкції типів дерев’яної й мурованої церкви й останнім досягненням українського мурованого церковного будівництва» (Д: Антонович). «Всі будівлі Григоровича-Барського, — говорить Д. Антонович, — визначають шляхетний смак, мальовничість і нахил до декоративності в дусі рококо, й у своїх творах він визначається як не безпосереднім учнем Шеделя, то в кожному разі його наслідувачем, майстром, що його талант зложився і зміцнів піді впливом творів Шеделя».
Сучасником, а може, й співробітником Барського був «лаврський підданий», а потім «гезель» (підмайстер будівництва) й київський міщанин Степан Ковнір. З його творів знаємо дзвіницю над брамою Братського монастиря (1756) і дзвіницю над лаврськими «дальніми печерами» (1781).
Одним із чолових представників українського бароко, елементи якого перещепив на далеку Московщину, був елев Могилянської академії Іван Зарудний. Збудована ним «Меншикова башта» під Москвою — це твір, типовий для українського бароко, що знайшов собі наслідувачів на московській Півночі й у той спосіб попереджував культурницьку акцію цілої низки українських образотворців з переламу XVIII й XIX в.
Розквіт рококо. Св. Юр у Львові. Першим на українському ґрунті твором чистого рококо була церква св. Андрія в Києві, побудована на основі планів придворного царського архітектора Бартоломео Растреллі-молодшого в 1744 р. В поземому плані Андріївська церква хрещата, п’ятиверха, з тим, що її чотири бічні бані здіймаються не над раменами, а в кутках перехрестя планового хреста. Збудована вона на високій кручі над Дніпром, на штучній підмурівці. Хоч і масивна своїми розмірами, але легкість її форм і пропорцій викликає враження радніше паркового павільйону, ніж церкви. Стіни корпусу розбиті пілястрами згідно із тридільністю внутрішньої конструкції, бані — легкі, з ажурними глорієтами — задихають радніше московською Північчю, ніж наближуються до устійненого в Україні типу бань і маківок.
Знаємо, що над різьбарською й малярською декорацією Андріївської церкви в Києві працювали й місцеві майстри, та поза картинами іконостасу, над якими під проводом москаля Антропова працювали українські малярі Левицькі (Григорій — батько й Дмитро — син), важко устійнити який-небудь зв’язок поміж тією привізною квіткою петербурзького рококо й українським ґрунтом.
Ровесником Андріївської церкви був Святоюрський собор у Львові. Його будова тяглася порівняно коротко — від осені 1744 р., коли було знесено середньовічну святоюрську церкву, до 1746, в якому церковний зруб було перекрито тимчасовою покрівлею. Правда, цілість будівлі закінчено в 1762 р., але як її план, так і основні частини її корпусу належать до першої половини XVIII в., тобто до часу всевладного володіння стилю рококо.
Проектодавцем і головним керманичем святоюрської «фабрики» був німець Бернард Мердерер, що за тогочасним звичаєм полюбляв називати себе з-італійська — Меретіні. На львівському ґрунті він з’явився у 1738 р. й одразу звернув на себе увагу фундаторів і замовників. Дуже скоро він добивається титулу «королівського архітектора» й добробуту, якого не можуть йому вибачити місцеві «муратори». Вмирає в 1759 р., залишаючи по собі, крім св. Юра, що був його найвищим творчим досягненням, цілу низку будов, як костьоли в Наварії (1738), Городенці (1743), кармеліток босих у Львові (1743), монастир місіонарів і палата Любомирських (нині дім «Просвіти») — тут же та прекрасна рококова ратуша в Бучачі.
До 1756 р. Мердерер вів будову св. Юра сам, командуючи цілим штабом мулярів та каменярів, прізвища яких з означенням роботи й платні збереглися в рахункових книгах святоюрської «фабрики». У 1759 р. до різьбарських робіт було заангажовано шльонського різьбаря Йогана Пінзеля, що виконав статуї св. Льва й Атанасія при церковному вході та св. Юра на чоловому фронтоні. У 1761 — 1762 рр. архітектор Ц. фессінгер збудував митрополичу палату в так званому «цопфстилі». Йому належить також штукатурна декорація нутра собору. В 1771 р. було закінчено будову стильової огорожі з двома брамами довкола соборного подвір’я, а в 1772 р. обведено мурами владичий сад і капітульні забудування. Вже на самому прикінці XVIII в. і в двох перших десятиліттях XIX викінчувано малярську декорацію й обстанову собору. Поміж малярами собору чолове місце займає Лука Долинський.
Складний комплекс святоюрських забудувань — капітульних будинків, церкви, владичої палати й мурованих огорож — викликає враження суворого підпорядкування окремих елементів до подробиць продуманій цілості. Й хоч у його створенні працювали різні митці й виявили себе різні стилі (бароко, рококо, класицизм), це ні в якому разі не викликає враження дисгармонії, навпаки: св. Юр — це твір одної епохи й одного духа.
Основним архітектонічним елементом св. Юра є помпатичне, репрезентативне бароко. На його тлі кинута мережка химерної рококової орнаментики, з якою зовсім не свариться класистичне оформлення портиків рококової у своїй основі владичої палати. Зрештою, всі ці стильові елементи сплетені тут із такою ж органічністю й розвоєвою логікою, як вони спліталися в образотворчій культурі тогочасної Європи.
Крізь рококову браму з придавленою аркою й постатями святих на розірваному луці входимо на прямокутне церковне подвір’я. Проти нас така ж декоративна брама в незвичайно легкій огорожі з благородно розчленованими стовпами й ажурними рококовими вазами, наче спогад дрезденського Цвінгера. Наліво — корпус капітульних будинків зі стінами, розчленованими рококовими пілястрами на прямокутні плафони, оживлені вікнами в рококовому обрамуванні. Мансардові покрівлі ослонює фронтова аттика з гербовим щитом та еліптична люкарна збоку.
З капітульних будинків, що симетричними масами обрамовують штучну кам’яну терасу, виростає величавий корпус кафедри. Входимо до неї парними сходами з ажурною балюстрадою й вазами та «геніями» (путтами) на ній.
Хрещате, п’ятизрубне заложення собору, особливо чітко позначене в горішній кондигнації, в поземеллі виповнює собою видовжений прямокутник із химерно вигнутими контурами поземого плану й стінами елевації. Сильно висунений ризаліт притвору приковує увагу глядача до монументально заложеного, а все ж таки незвичайно легко розпланованого фасаду. Дві статуї архієреїв по боках головного входу, балкон, високе вікно й вінчальний причілок із гербовим щитом і аттикою, завершеною кінною статуєю св. Юрія, складаються на виїмково гармонійну й однозвучну цілість. Над перехрестям нав здіймається квадратовий підбанник із заокругленими гранами, обведений при насаді здавленої бані ажурною балюстрадою, урізноманітненою еліптичними люкарнами й прикрашеною вазами. Подібна балюстрада оточує ліхтарню бані.
Двосхилі покрівлі нав масковані знадвору аттиками. Кути поміж раменами головної нави й трансепту виповнені чотирма партеровими каплицями, сплощені склепіння й покрівлі яких сховані за балюстрадами, подібними до тих, що оперізують головну баню й ліхтарню.
Основним декоративним акордом Святоюрського собору є ажурні балюстради й аттики, завінчані скульптурами й вазами, та сильно виступаючі окапи й рококово-химерні капітелі пілястрів. Як і годиться будівлі, зродженій з барокового духа, вся сила виразу сконцентрована в могутньому акорді форм чолової фасади, яку Болоз-Антоневич визнав «одним із найкращих, найудатніших і найсміливіших результатів співпраці декоративної різьби з архітектурою». На його ж думку, «ковані капітелі, а особливо консолі на зовнішніх стінах Юра, так примхливо м’які й так предивно помислові, могли б знайти місце в збірці зразків рококового стилю».
Класицизм. Майже на самому передодні Великої Французької революції, коли химерне, безтурботне рококо довело життєву розкіш всевладної аристократії до останніх меж пересиченості, Жан-Жак Руссо кинув клич повороту до природи й простоти та суворості життя, зразок для якого він знайшов у греко-римському світі. Клич Руссо відбився гучним відгомоном у житті, літературі, філософії та образотворчості Франції й решти культурного світу та став основою для створення так званого класицистичного стилю.
Найстаршою з класицистичних будівель України була палата гетьмана Кирила Розумовського в Почепі. Будував її український будівничий Яновський на основі планів французького архітектора Вален де ля Мота, що перший перещепив гілку французького класицизму на ґрунт Петербурга.
Почепська резиденція, задумана як складний ансамбль головного будинку, об’єднаного овальними крилами з рештою мешкальних і господарських будинків, обіймала площу біля шести тисяч квадратних метрів і під тим оглядом була справжньою революцією на українському ґрунті. Сама центральна палата, на яку архітектор поклав самозрозумілий натиск як на поанту всього архітектонічного комплексу, була одноповерхова, симетрично скомпонована, а її центральний ризаліт із портиком на шести колонах і класичним фронтоном був її виразом і характеристикою. Ясність конструкції, гармонія мас і вираз спокою й поваги — це ті нові елементи, що їх вносила почепська резиденція у вихрувату атмосферу бароко й рококо.
З батуринської резиденції Розумовського, що, подібно як і почепська, була велетенським і складним комплексом будівель, збудованих англійським архітектором Чарльзом Камероном, залишилися тільки стіни головного будинку й одного з бічних крил. У порівнянні із французькою інтимністю почепської резиденції батуринську палату характеризує монументальність, досягнена величавою колонадою, яка простяглася горішньою кондигнацією всього палатного фасаду.
Куди краще від резиденції останнього гетьмана України збереглася палата графа Завадовського в Ляличах на Чернігівщині. Як видно, вона намагалася не відставати від пишності гетьманських резиденцій у Почепі й Батурині. 16 тисяч квадратних метрів, що її займав комплекс палатних забудувань, може послужити свідченням змагання перевищити гетьманський розмах. Бігунами ансамблю лялицької резиденції були центральний корпус палати і згідна з цілістю церква св. Катерини. Будував Ляличі італійський архітектор Джакомо Кваренгі, що приніс із собою в Україну римський відтінок класицистичного стилю, куди більш сонячний та інтимний, ніж класицизм француза де ля Мота й англійця Камерона.
Три магнатські резиденції на Чернігівщині — це репрезентанти стилю, яким світове мистецтво перекинуло поміст між творчістю минулого й сучасного.
Класицизм утримався в Україні до середини XIX в. Слідом за вельможами новим стилем перейнялася й сіра поміщицька маса, й вона-то набудувала скрізь по Україні оті тисячі поміщицьких двориків із портиками, колонадами й трикутними причілками на фасадах та із спорідненими з ними Церквами, що радніше всього уподібнювалися до греко-римських святинь, аніж до українських церков традиційного типу. З черги московська адміністрація на сході, а австрійська — на заході забудовувала будинками класицистичного типу українські міста. Продуковані у великих масах, на основі готових, накинутих шаблонів, вони вже найменше відбивали в собі справжній дух і смак епохи і справедливо заслужили собі на непідхлібну оцінку потомності як зразки «казармового стилю» Бо й справді, тюрми та казарми стали згодом представниками сухого, розрахованого на репрезентацію, а рівночасно й на найдалі посунуту ощадність та економію, стилю.
Дерев’яне будівництво. Багата на дерево Україна стала батьківщиною одного з найоригінальніших і найдосконаліших під оглядом форми й конструкції типів дерев’яного будівництва всього світу. Його розвиток почався ще в сутінках праісторії нашого краю; заспокоюючи постійно назріваючі вимоги вжитковості та розв’язуючи все нові проблеми конструкції й форми, українське дерев’яне будівництво досягло найвищого рівня технічної й мистецької досконалості в дерев’яних церквах, котрі, розсіяні по всьому просторі України, не віднині викликають подив своїх і чужинців.
Чеський дослідник Ф. Заплетал висловився, що українські дерев’яні церкви «можуть бути славою, гордістю й радістю кожного народу». Бо, приглядаючись до зовнішніх форм і внутрішнього вивінування української церкви, він прийшов до переконання, що «це все творить у дерев’яній українській церкві атмосферу, що приневолює схилитися й вклонитися глибокому творчому генієві українського простолюду, який столітньою напруженою працею цілих поколінь створив дорогоцінний, на жаль, досі не пізнаний і не оцінений скарб світової культури — дерев’яний храм».
Бельгійський мистецтвознавець Дере дає українській дерев’яній архітектурі першенство перед мурованою: «В мурованій українській архітектурі є деяка велич, подібно як у деяких фрагментах є сильний декоративний смисл. Але я вважаю його найбільш характеристичним, найбільш оригінальним, найчистішим і найздоровішим у зразках дерев’яної архітектури». В українських дерев’яних церквах «є прекрасне почуття монументальності, подвоєне власним характером, що видається мені вповні окресленим тими зразками».
Українська хата. Вже в княжу добу минулого України устійнився засадничий тип українського хатнього будівництва. В міру дальшого поступу культури й цивілізації, залежно від умов того чи іншого терену цей тип зрізничкувався, розвиваючись у цілу низку регіональних відмін. Гуцульщина, Бойківщина, Лемківщина по обидва боки Карпат, галицьке Підгір’я, Поділля, Волинь, Полісся, Київщина, Чернігівщина, Полтавщина й Слобідщина та Кубань — оце території України, кожна з яких витворила окремий тип хатнього будівництва.
На територіях, багатих на дерево, переважає найбільш удосконалений і різноманітний щодо своєї техніки тип хати, збудованої «на зруб», там же, де дерево рідке й неприступне, переважає тип хворостяної, чи «валькованої», мазанки, в якій дерево грає тільки роль конструктивного кістяка. В горах та лісистих і болотяних околицях, де умови комунікації були несприятливі, у хатньому будівництві помітний сильний консерватизм і традиціоналізм, тоді як на долинах, доступніших для зв’язків із ближчим і дальшим світом, помічаємо сліди сторонніх, часами доволі далеких, впливів.
Під оглядом розподілу простірних мас у нас найбільше поширений тип тридільної хати, зложеної з сіней і двох кімнат — звичайно «чорної» і «світлиці» — по боках. Нерідко із власне мешкальним будинком зв’язана й решта господарських забудувань (комори, шпихлірі, стодоли, стайні, хліви), причому найбільш удосконаленим і найстаршим типом такого комплексу будівель слід визнати тип гуцульського «оседку», або «хати з ґраждою», тобто огорожею. Гуцульський оседок — це справжній комплекс мешкальних і господарських будинків; у його центрі стоїть хата, а по боках прямокутником ідуть господарські забудування («кошер» — стайні, «амбарі» — комори, «колешні» для овець, «піддаше» на статки, «дереворуб» та ін.). Проти хати — ворота в паркані, який, перекритий дашком, обігає подвір’я довкола.
Гуцульська хата — це звичайно тридільна будівля з «хоромами» — сіньми посередині та двома кімнатами — «лівичкою» й «правичкою» — по боках. Буває, що з боків прибудовують «кліть» — комору, або й з обох боків «притули» чи пак «колешні» на вівці. Хата, кладена із соснових балків «на зруб», перекрита стелею на сволоках («стелинах») та високою чотириспадною покрівлею із драниць, чи ґонтів. Характеристичними для гуцульських хат є бічні причілки із заломаною покрівлею й фронтончиком, у якому пробите віконце для пропускання диму. Вздовж хатнього фасаду біжить ґанок із бар’єром й ворітцями на стовпах, що підтримують широкий випуск покрівлі. Особливо характеристичними є гуцульські двері з різьбленими одвірками і «правилом» та вікна з такими ж «варцабами».
Характеристичним для нашої Верховини є багатокутні «колиби» і «стаї» — тимчасові приміщення для пастухів у полонинах і дроворубів по лісах. Гуцульські хати переважно «чорні», тобто «курні» — без коминів. Дим виходить із хати в сіни, а відтіля — на вишку й крізь отвори в бічних причілках на двір.
Тип «оседку» зустрічаємо й поза межами Гуцульщини — на Бойківщині, Поділлі (так зване «обійстя»), на Волині та в деяких округах зазбручанської України.
Не менш архаїчним від гуцульського є тип бойківської хати. Вона теж кладена «на зруб», але її «замки» складніші, а оформлення ґанків, дверей та вікон — вибагливіше. Покрівля висока, чотириспадна, частіше, ніж на Гуцульщині, крита соломою й завершена «кізлинням».
Лемківська хата, наближена до обох сусідніх типів, зраджує все ж таки сліди словацьких впливів.
Стріхи подільських хат високі, з «острішками» і ступінчастими випусками «оклепків»; на Київщині, а особливо на Полтавщині, стріхи сплощені й гладкі — «чесані». Поза лісовою смугою краю, де рублені хати залишаються немазаними, в решті краю вони мазані всередині й знадвору, а на Поділлі й Полтавщині навіть узористо розмальовані.
Назагал поза лісовою смугою України тип української хати «є цілковито устійнений і спільний для всіх найдальших частин українських земель, а якщо й зустрічаються деякі відміни, то тільки в подробицях, що не міняють загального вигляду будови. Українська хата в уяві своїх і чужих має багато привабливих рис мальовничості й затишності. Серед садків і квітів виступає гладко обмазаний і чисто побілений будиночок із зачесаною й підстриженою солом’яною стріхою. Загальні маси будови скомпоновані з великим почуттям пропорції, а окремі форми й подробиці не порушують загальної гармонії. Сильно напущена стріха дає глибокі й сильні тіні, що на тлі синявої побіли дають різні відтінки синього й фіолетового кольору, що контрастує з гаряче-жовтою або брунатною краскою стріхи. Цю кольористичну скалю нерідко підсилюють розмалювання стін по призьбі, навколо лиштв дверей і вікон, та нарешті орнаментальний розпис над вікнами і попід стріхою» (В. Січинський).
У центральній смузі України утворився тип шестикутного обрамування дверей та вікон, який перейшов у церковне будівництво й був відтак використаний у нових будівлях як характеристика українського стилю.
Поміщицьке й міське будівництво. Як дальшу розвоєву ступінь селянського хатнього будівництва слід трактувати архітектуру дерев’яних поміщицьких дворів, палат і замків, а відтак архітектуру міських домів, заїздів та будівель загальної вжитковості. Правда, по ньому залишилося куди менше пам’яток, як по селянському хатньому будівництві, так само як у його розвитку місцева самобутність куди більше втратила на користь сторонніх впливів.
У своїй основі поміщицькі двори — це тільки поширені й ускладнені розподілом простірних мас селянські хати, що поза тим вибиваються з сірої маси свого оточення більшою пишнотою, на яку складаються такі елементи, як оформлення покрівлі, деколи з мансардою й «фациятами», підкреслення фасаду — багатше чи скромніше — розвинутим ґанком, деколи опертим на колони, який нагадує міські будівлі класицистичного, а відтак ампірного стилю. Архітектура міщанських помів, устійнена в добу найвищого піднесення міського муніципального життя, зберегла у своєму характері найбільше ознак ренесансового стилю як у розподілі, так і в конструкції й зовнішньому оформленні.
Типовий міщанський мешкальний дім творив у поземому плані доволі витягнутий прямокутник, причому до вулиці він притикався своєю вужчою стороною; фасад такого будинку, з-правила тривіконний (на «три хлопи»), був прикрашений підсінням на стовпах і трикутним причілком-фациятою, оживленим балконом і вікнами поверхової надбудови-мансарди.
Оскільки конструкція міщанського дому та його зовнішнє оформлення відповідали поширеним по містах стилям Ренесансу чи бароко, а відтак класицизму й ампіру, то саме їхнє опрацювання в різьбі й конструктивних подробицях відбивало смак місцевих теслів і різьбарів — тих самих, котрі ставили селянські хати та будували дерев’яні церкви. Багато з декоративних мотивів нашого церковного дерев’яного будівництва знайшло своє пристосування в оформленні дерев’яних міщанських домів. Усі ті характеристичні для міського будівництва ґанки й підсіння на точених колонах, підстрішки, ломані чи пак «переперезані» покрівлі, фронтові причілки-фацияти, усі ті «сонця» й «когутики» на завершенні покрівлі, — це ж нотки з декоративного репертуару українського народного будівництва.
У Галичині ще донедавна зберігалися останні могікани того будівництва — в Коломийщині (Яблонів, Гвоздець, Печеніжин, Делятин, Пістинь), у Жидачівщині (Розділ) та особливо архаїчні типи на Волині (Потелич, Крем’янець) і скрізь, де тільки «великоміська мода» не встигла ще до решти винищити мистецьку старовину.
Оскільки хатнє сільське будівництво було вихідною точкою Для розвитку поміщицького й маломіщанського, остільки свого найвищого розвитку, своєї найбільшої технічної й формальної досконалості українське дерев’яне будівництво Досягло в збережених церквах та дзвіницях. У своїй розвоєвій логіці українська дерев’яна церква була вдосконаленою хатою, тоді як українська дзвіниця була повторенням форм середньовічної оборонної башти, пристосованої до вимог і потреб релігійного культу. Під тим оглядом дзвіниці виявляють особливий консерватизм форм і конструкції.
Церкви і дзвіниці. Дерево як будівельний матеріал звичайно нетривке, а в країні, що безупинно жила у вогні війн і ворожих «турбацій», воно найменше надавалося до того, щоб зберегти для потомності твори будівництва надто давніх часів. Тож не дивно, що пам’яток українського дерев’яного будівництва, які виходили б датою свого постання поза XVI вік, у нас не збереглося зовсім. Зате завдяки ноторійному консерватизмові українського простолюддя в пізніших будівлях збереглися конструктивні й декоративні елементи їхніх куди старших попередниць.
Українська дерев’яна дзвіниця виводить свій родовід від замкового, фортечного будівництва з помітними ознаками романського впливу, через що впливи пізніших стилів — готики, Ренесансу, бароко — відбивалися на наших дзвіницях куди слабше й обмежувалися тільки прикрасами, формами, перекриттями та подробицями. Звичайно збережені до нас дзвіниці старші від сусідуючих із ними церков і дуже часто не мають ближчого зв’язку з їхньою конструкцією й архітектонікою.
Подібно як хатнє і фортечне, церковне дерев’яне будівництво України, при основній однорідності, виявляє цілу низку регіональних відмін, із більш чи менш помітними й суттєвими ознаками впливу стилів світової архітектури.
Під оглядом поземого плану й елевації у нас переважають тризрубні церкви, що виводяться від тридільності хатнього будівництва; рідше, під впливом мурованого візантійського будівництва, трапляються в нас п’ятизрубні церкви. Найчастіше зустрічаємо цей тип на Гуцульщині. Еволюція конструкції дерев’яної церкви йшла по лінії безупинного лету вгору й поширювання простору — від однобанної й аж до дев’ятибанної й дев’ятизрубної церкви, поза якою дальший розвиток виявився неможливим.
Хоч найстарші дерев’яні церкви, що збереглися в Галичині (Потелич, 1583, Улюч, 1609) та на Волині (Ковель), не сягають поза кінець XVI в., все ж подібно як у дзвіницях в них вціліли суттєві риси стилю й конструкції з куди раніших часів. Напевне, вже в середньовіччі устійнився в нас тип тризрубних, одно- й трибанних церков, який не залишився без впливу на наше муроване церковне будівництво.
Найстаршою формою перекриття церковних зрубів була найпростіша — шатрова, що її дехто виводить із гостроверхого перекриття романо-готичних будівель, але поруч неї існує тип напівкруглої, майже сферичної (наскільки це було можливе в дерев’яній техніці) бані, який міг бути запозичений так добре з візантійської, як і з ренесансової мурованої архітектури. Та найбільш поширеним і найусебічніше розвиненим є тип вигинчастої барокової бані з перехватом при насаді й стрілистою формою завершення.
Вихідною ідеєю українського дерев’яного будівництва є цого виїмкова суворо й логічно проведена конструктивність. Тій провідній ідеї підпорядковані всі елементи форми й декорації. Розподілові простірних мас української дерев’яної церкви відповідає зовнішня форма її зрубів, так само як і нестримний лет церковних верхів угору, однаково чітко проведений як у зовнішніх, так і у внутрішніх формах будівлі. Вишукана простота й доцільність при виїмковому почутті міри в ужитті декоративних елементів — оце найбільш суттєві й самобутні риси нашої дерев’яної архітектури.
Найстарші типи дерев’яних церков з очевидними ознаками впливу готичної архітектури (башта-дзвіниця від чола) збереглися на Лемківщині. Лемківські церкви з-правила тридільні. До прямокутного корпусу головної нави притикає від сходу невеличка багатокутна апсида, а від заходу — бабинець із баштою-дзвіницею над ним. Покрівлі лемківських церков шатрові, деколи двосхилі, оживлені бароковими банями з ліхтарнями й маківками. Центральна нава переважає над рештою простірністю, тоді як чолова башта-дзвіниця панує над цілістю своєю височиною. Церкви Бойківщини теж тридільні, але головний акцент цілості тут покладений не на чолову баштудзвіницю, як у лемківських церквах, а на оформлення центральної нави, що є з-правила найпростірніша й підіймається високо понад верхи апсиди й бабинця. Характеристикою бойківських церков є ступінчастість їхніх бань, що мов смерекове віття здіймаються чимраз вужчими уступами вгору. Гуцульські церкви переважно п’ятизрубні, хрещаті, найчастіше однобанні, з шатровим перекриттям бічних зрубів. Та бувають між ними три- й п’ятибанні типи, причому форма бань злегка барокізована, а загальні пропорції мас особливо витримані й гармонійні. Шатрове перекриття верховинських церков поступається на Підгір’ї й Поділлі напівкруглим, а відтак вигинчастим бароковим баням. Одним із найстарших зразків такого перекриття є церква в Бакоті на Поділлі.
Бароковою відміною круглих бань є бані вигинчасті, з перехватом при насаді. Цікавіші зразки — це однобанна церква в Ковлі й незрівнянна в загальному ансамблі Святоюрська церква в Дрогобичі. Дуже характеристичним, як із конструктивного, так і з декоративного боку, елементом дерев’яних церков є так зване «опасання», тобто слабше чи сильніше висунуті підстрішки, котрі обігають церковне поземелля довкола. Вони оперті або на висунуті з церковного масиву балки («крокштини»), або на окремі стовпи, деколи вибагливо різьблені й получені між собою аркатурою. Тоді творять вони дуже мальовничі галерейки, що в більших церквах (Дрогобич, Тур’я, Розділ) бувають довкола бабинця двоповерхі.
Техніка теслярського ремесла доходить у нашому дерев’яному будівництві до вершин мистецтва, на яких використання природи й опірності дерева як будівельного матеріалу сплітається з естетичними й формально-конструктивними зусиллями у виїмково гармонійну цілість.
Крім конструктивності, українське дерев’яне будівництво характеризує монументальність. Не перешкоджає їй ні невелика тривкість дерева як будівельного матеріалу, ані деколи мініатюрні розміри окремих будівель. Суть її полягає у відношенні мас, що в нашому дерев’яному будівництві дійшло просто до останніх меж осяжності.
Під оглядом монументальності порівняння з українськими церквами не витримують твори скандинавського дерев’яного будівництва, а коли вже шукати пари для наших пам’яток, то хіба в далекій Індії, дерев’яні пагоди якої дорівнюють своєю монументальністю романським та готичним соборам. Очевидно, про який-небудь генетичний зв’язок українського дерев’яного будівництва з індійським не доводиться й говорити. Поза географічним віддаленням таке припущення виключають хоч би тільки конструктивні ідеї обох архітектур.
У цілому українське дерев’яне будівництво, яке в церквах досягло вершини свого розвитку й творчої досконалості, за всієї своєї чутливості щодо впливів сторонніх стилів є споконвічним надбанням збірного генія українського народу й як оригінальна гілка його творчості запевняє йому тривке місце в єрархії провідних націй культурного світу.
Народна різьба. З народним дерев’яним будівництвом тісно в’яжеться народна різьба в дереві, до пам’яток якої належать ручні, процесійні, придорожні й надгробні хрести, іконостаси, ківоти й обрамування ікон, дерев’яна хатня обстанова й посуд, дитячі іграшки тощо.
Форма й орнаментика українських дерев’яних хрестів різна в різних околицях нашого краю. В горах, особливо в Гуцульщині, переважає геометричний орнамент, на Поділлі й в інших областях України зустрічаємо рослинний орнамент і взагалі натуралістичний підхід до хреста як знаряддя Господніх Страстей.
У багатій скарбниці старих українських іконостасів легко можна відрізнити твори професійних — спочатку монастирських, а потім цехових різьбарів — від продукції народних різьбарів-самородків: наскільки перші виявляють велику вразливість на сторонні впливи, настільки другі ставляться до них із великим засобом консерватизму традиційних форм народного примітиву.
Українські народні столи, скрині, лави, прилавки, стільці, ліжка та мисники — це окрема ділянка нашої образотворчості на якій можна простежити весь розвиток тих або інших предметів від найпримітивнішого до найскладнішого типу, причому найбільше багатство форми й орнаментики вціліло знову ж таки в дерев’яній обстанові Гуцульщини. Дерев’яна різьба й інкрустація на предметах щоденного вжитку квітне донині на Гуцульщині, де такі народні різьбарі, як Юра Шкрибляк (1823 — 1885) та його рідня, Марко Мегендюк із річки, Петро Гондурак та інші здобули собі широку славу не тільки в краї, а й за кордоном.
У київському музеї зберігається багато різьбарських окрас із чумацьких маж та саней, а в полтавському музеї є ціла збірка дерев’яних форм із різьбленою орнаментикою до витискання медяників та іншого солодкого печива. Порівнюючи засіб тих орнаментів з орнаментикою гуцульських різьб, стверджуємо гідну подиву однорідність орнаментальних ідей, а навіть техніки їх пристосування. «Це той первісний український орнамент, що його плекали віддавна у недоступних горах, який не піддавався новішим впливам ділових стилів, а розвивався та ускладнювався виключно на ґрунті геометричних мотивів, що найкраще відповідали техніці різьблення на дереві» (В. Січинський).
Килимарство. Археологічні знахідки на території грецьких колоній Українського Чорномор’я, як і інвентарі скіфської й праслов’янської культур, говорять про те, що високорозвинуте килимарство було одним із найраніших проявів образотворчості нашого краю. Полтавщина із суміжною смугою Харківщини й Київщини, південна частина Чернігівщини, Поділля й, нарешті, суміжна з Київщиною частина Волині — оце простір, на якому українське килимарство розвивалося від непам’ятних часів.
Зберігаючи в собі предковічні риси самобутності, наше килимарство, як і інші гілки образотворчості, відбивало в собі різні сторонні впливи. Найбільш консервативним виявилося килимарство Поділля, де переважає геометричний орнамент доісторичного походження. Полтавщина зі своєю рослинною орнаментикою зраджує впливи старого мусульманського Сходу, тоді як Волинь відбиває у своєму килимарстві західноєвропейські, передусім фламандські й французькі впливи.
Природний розвиток українського килимарства припинився тільки в XIX в. разом із механізацією решти ділянок домашнього промислу. Та вже в 70-х роках минулого віку пробуджується широке зацікавлення пам’ятками нашого старого килимарства, а разом із тим множаться спроби його відродження. Першою із спроб у тому напрямі була славна килимарня В. Федоровича у Вікні, слідом за чим відгукнулася і Східна Україна. Килимарня Ханенків у Єленівці на Київщині під мистецьким проводом Василя Кричевського й килимарня Полтавського земства в Дехтярях поблизу від Прилук здобули широку популярність для своїх виробів і для відродження українського килима взагалі. Та в парі з популярністю українського килима почалася його експлуатація чужинецьким — польським та жидівським — капіталом, який змеханізував його продукцію й понизив мистецький рівень. На оборону загроженої позиції українського килима кинулися митці й люди тямущі, з яких у Галичині поза Федоровичем особливо заслужилися пані Кульчицькі в Перемишлі та килимарня «Гуцульське мистецтво» в Косові. Наскільки мистецька продукція килимів пань Кульчицьких була виявом їхньої індивідуальної творчості й особистого замилування, настільки «Гуцульське мистецтво» стало на куди ширших основах. Косівська килимарня, заснована в 1922 р., заангажувавши цілу низку українських митців (Холодний, Ковжун, Гординський, Крижанівський, Лісовський та інші), подбала про відродження старої, автентичної техніки ткання й барвлення природної вовни, а також про добір найхарактеристичніших стильових зразків. Під теперішню пору по кількох виставках своєї продукції в краї й за кордоном «Гуцульське мистецтво» з куди більшим успіхом працює для ідеї українського килима, ніж це роблять килимарні Східної України, підпорядковані пропагандивній акції більшовицької влади. Комуністичні гасла й портрети більшовицьких діячів — це тематика східноукраїнського сучасного килимарства.
Гончарство. Серед знахідок кам’яної доби, а в першу чергу поміж виробами трипільської культури, головне місце займають прегарний формою й мальованими розводами глиняний посуд та глиняні жіночі статуетки. Це свідчить про дуже високий і вже в кам’яну добу остаточно закінчений розвиток гончарного мистецтва в Україні. Про дальший його етап свідчать знахідки з великокняжої доби в Києві та Білгородці, причому полив’яні кахлі Десятинної церкви з декоративними узорами й гербовими знаками започатковують розвиток українського суто декоративного гончарства. Старі українські кухлі та миски, покриті рисунками й розводами в доволі багатій формальній і кольористичній скалі, не тільки використовують старі й засвоєні декоративні мотиви, відомі вже в кам’яній добі, а й збагачують їх умілими запозиченнями зі стороннього, головно східного гончарства й прикладного мистецтва взагалі.
Територіями, на яких народне гончарство розвинулося найбуйніше, є в нас Поділля, Покуття та Полтавщина. Тут відтворилися навіть цілі школи гончарних виробів із митцями якого рівня, як родина Лавренюків-Полив’яниних на Поділлі та Бахминський на Покутті. Новіші спроби ентузіастів народного мистецтва підійти до народного примітиву із засобами фабричного досвіду й техніки не дали поки що бажаних успіхів.
НОВЕ МИСТЕЦТВО
10. Під чужим небом
Мартос. Українське мистецтво, що так буйно і всебічно розвинулось у XVIII в., мало великий вплив на Московщину. Українські митці, яким довелося жити в Петербурзі чи Москві, не тільки дотримували кроку місцевим майстрам, а й нерідко ставали їхніми вчителями. «Малярство Московщини XIX в., — говорить Д. Антонович, — без українських майстрів являло б собою окремі відривки, окремі, іноді високоталановиті явища; але ледве чи далось би історію малярства XIX в. в Московщині представити як одноцільний, природний процес, якби виключити з нього українських митців. У кожному разі цей процес починається від українських великих митців XVIII в. і далі, на протязі століття, українськими майстрами держиться».
Російська різьба аж до появи в ній українських митців не виходила поза межі декоративного кустарництва. Митцем, що вивів її на світ, був українець Іван Мартос (1752 — 1835). Був він учнем Канови й Торвальдсена, першорядним представником класицизму, але разом із тим й оригінальним творцем. По науці в Петербурзькій академії художеств їде Мартос як стипендист Академії за кордон. У 1774 р. був у Римі, де працював у робітні Торвальдсена, німецького класициста-еклектика Рафаеля Менгса й нарешті у Вієнна й Помпея Баттоні. В 1776 р. Мартос різьбить свого «Нарциса» й «Сонного Ендиміона», які два роки згодом здобули йому титул «академіка скульптури». В 1779 р. Мартос повертається з-за кордону й живе в Москві та Петербурзі напереміну, виконуючи цілий ряд пам’ятників і намогильників. Із діяльності його в Україні залишилися пам’ятники Катерини II у Катеринославі, Рішельє в Одесі, Олександра І в Таганрозі й Потьомкіна в Херсоні. Поза тим Мартос прислужився російській культурі як педагог, будучи спочатку професором, а потім ректором Петербурзької академії художеств. Із-під його руки вийшла ціла низка видатних різьбарів, але ніхто з них не дорівняв учителеві. Російські мистецтвознавці запевняють, що зі смертю Мартоса «зайшло сонце різьби в Росії».
На рік молодшим від Мартоса був другий різьбар українського походження й культури — Михайло Козловський (1753 — 1802), якому російське мистецтво також чимало завдячує. Формально він був представником класицизму, але фактично в його душі дрімали ще невижиті ідеали рококо й навіть бароко. Вчився він у Петербурзькій академії, а потім у франції, звідки привіз замилування для форм, що на них революція видала присуд смерті. Його «Амур» чи пам’ятник Суворову в Петербурзі мають в основі класицистичну тематику, але оформлення їх ще рококове. На жаль, коротке життя не дозволило Козловському розвинути свій талант в усю широчінь.
Поряд з українськими різьбарами у Петербурзі працюють українські малярі, які в ще більшій мірі заважують на розвитку мистецтва Московщини.
Антін Лосенко. Українцем по крові й культурі був творець так званої «історичної школи» в російському академічному малярстві Антін Лосенко (1737 — 1773), про якого його французький сучасник гравер Віль висловився, мовляв, той «козак по національності став першим великим митцем свойого краю». Коли в 1744 р. диригент царської капели об’їздив Україну, набираючи хлопців із голосами, його увагу привернув семилітній сирота Лосенко. До 16-го року життя Лосенко співав у петербурзькій придворній капелі, у вільні хвилини забігаючи до робітні маляра Аргунова; коли ж він втратив хлоп’ячий голос, то присвятився малярству всеціло. В Академії студіював у класі Ротарі, потім виїхав до Парижа, де працював у портретиста Рету. Перша композиція молодого маляра — «Чудесна ловля риб» — зробила в Петербурзі таке враження, що цю картину закупила цариця. Завдяки тому Лосенко міг продовжувати студії в Парижі, Відні та Римі.
Повернувшись до Петербурга, Лосенко обійняв професуру, а відтак директуру Академії художеств, малюючи рівночасно композиції, що мали лягти в основу «історичної школи» російського академічного малярства.
Першою з циклу картин того типу був «Володимир і Рогніда», твір, який хоч і викликав не менше захоплення, ніж «Чудесна ловля риб», був по правді наївною пародією того, що ми звикли вважати історичним малярством. У подібному стилі й смаку Лосенко виконав свої чергові «історичні» картини й останню з того циклу — «Прощання Гектора з Андромахою».
Та є в мистецькому доробку Лосенка картина, яка виявляє в ньому справжній «левиний пазур» геніального митця, вбитого потім педагогічними методами його вчителів та конвенціональністю тогочасного розуміння мистецтва. Це — «В робітні маляра» з 1756 р. «Ця загадкова картина, — говорить І. Грабар, — так дивно вихоплена з життя, чарівна композицією і прекрасна колоритом, іде в розріз з усім, що в той час творилося в Росії, й повинна бути причислена до найчарівніших картин своєї доби. Коли підпис на ній автентичний, а Лосенко в самій речі її автор, то в його особі Росія мала талант зовсім виїмкової величини, змарнований умовами тогочасного мистецького життя».
Помер Лосенко молодим, ледве 36-літнім чоловіком, посередині шляху, мета якого була далеко не там, де заскочила його смерть. Сам факт, що його забарвлене псевдокласицизмом «історичне» малярство послужило для грядучих образотворців Росії зразком на протязі майже цілого століття, вимовно говорить про те, ким був той українець для російської культури.
Дмитро Левицький. Найвизначнішим портретистом свого часу був Дмитро Левицький (1735 — 1822), син відомого маляра і гравера Григорія. Ще як студент Київської академії, молодий Дмитро запопадливо рисував, не раз допомагаючи батькові при його графічних працях для лаврських видань. Потім дістався до Петербурга й тут учився спочатку в Антропова, а відтак у робітнях Лагрена й Валер’яні.
Вже в 1763 р. Левицький був модним портретистом аристократичних сфер Петербурга, дарма що тоді ж у столиці працювала ціла низка європейських знаменитостей. Цикл портретів вихованок Смольного інституту — це справжній шедевр тогочасного портретного малярства. В женевському музеї зберігається мальований Левицьким портрет Дідро — єдиний із портретів, що його великий французький енциклопедист визнав добрим. У цілому Левицький спортретував ледве не всіх помітніших представників свого часу. «Найбільшим російським митцем цього часу, — каже І. Грабар, — є учень Антропова — Левицький, твори якого належать до кращих подвигів європейського портретного мистецтва XVIII в. Успадкувавши від Антропова його серйозність і вдумливість, з’єднав їх Левицький із засліплюючою технікою. І коли в останньому він ще мав суперників на Заході, то в переданні інтимного, невловимого чару обличчя, що не виблискувало красою, не вирізнялося оригінальністю, в зображенні простого, пересічного, непомітного обличчя — не мав він собі пари. Поряд із ним не тільки мистецтво Рейнольдса виходить жорстким і холодним віртуозівством, але й музикальна творчість Гейнсборо здається надто підробленою, її чар — настирливим, а прийоми — завченими, деколи навіть банальними. Такі портрети, як портрет Борщевої, ритмом лінії, несподіваністю й викінченістю цілої композиції, легкої й незвичайно архітектурної під оглядом правдивості малярства, можна рівняти не з тогочасними портретами, а з архітворами Ренесансу».
Боровиковський. На тлі тогочасного мистецтва й життя московської Півночі відбиває постать українського релігійного маляра й портретиста Володимира Боровиковського (1757 — 1825). Він походив із Миргорода на Полтавщині, зі старої козачої рідні, в якій малярство було до деякої міри родовим. Малярем-іконописцем був його батько Лука Боровик, малярами були його дядько Олексій, його родич Дамян й нарешті всі три брати — Василь, Петро та Іван. Молодий Володимир навчився малярства у родинній хаті і вже як відомий маляр іконостасів виїхав до Петербурга. Тут працював у робітні Дмитра Левицького, а потім, у 1791 р., — у Лампі. Крім портретів, Боровиковський мав цілу низку замовлень на більші, монументальні роботи, як розпис Михайлівського замку (1802), а найбільше на іконостаси, яких залишив кілька по різних церквах Московщини. «Якась м’якість і особливий смуток — це національні, українські питоменності релігійних картин Боровиковського, — пише В. П. Горленко. — Такими почуваннями надихані релігійні твори Гоголя, так близького духом Боровиковському. Тут немає відчуження від життя й мрячної однобічності, а є тільки глибока туга за самодосконалістю і прагнення в інший, зоряний світ».
«Портрети, — пише Гнедич, — виходили в Боровиковського деколи задивляючі. Він прегарно володів гамою барв і надавав одностроям катерининської й олександрівської доби чаруючої око гармонії фарб, ні на йоту не відступаючи від природи. Тільки він знав таємницю такої розв’язки гри самоцвітів і перлів на грудях орденованих достойників, коли із звичайних орденів виходив цілий барвовий акорд. Усі його портрети пройняті якимсь сентименталізмом, куди різкіше підкресленим, ніж у Левицького, рисунок якого був досконаліший, ніж у Боровиковського».
Із збереженої переписки митця із земляками (1795 — 1819) довідуємося, що Боровиковський залишився типовим «полтавцем» і на далекій чужині, додержуючись українських звичаїв і традицій, та все мріяв повернутися в Україну перед смертю.
Венеціанов і Штернберг. Одним із кращих учнів Боровиковського був Олекса Венеціанов (1779 — 1847), син грека й українки з Ніжина. Він мав відвагу піти врозріз зі своїм учителем та класицистичними ідеалами Академії й, підглянувши чар московського народного побуту, стати піонером «національного російського жанру». Застав його ще в Академії Шевченко, доля якого зворушила старого Венеціанова й примусила допомогти геніальному кріпакові, але для самого Шевченка-маляра, засліпленого «генієм Карла Великого» (Брюллова), Венеціанов був тільки «старим чудаком»...
Людиною й митцем, що вмів захопити уяву Шевченка-маляра мальовничістю українського побуту, був його товариш по Академії і приятель, німець за походженням Василь Штернберг (1818 — 1845). Вже на 17-му році життя він був «казьонним» учнем Академії художеств у класі краєвидів і перспективи проф. В. Воробйова. Не знаходячи вдячних мотивів для свого романтичного олівця й палітри на московській Півночі, Штернберг їздив рік-річно на український Південь, звідкіля привозив свої етюди. В 1837 р. за сім картин, намальованих на Київщині й Полтавщині, Штернберг дістав золоту медаль, а відтак за «Свячення пасок в українському селі» дістав брильянтовий перстень, золоту медаль першого класу й «чин художника XIV-го рангу». В 1838 р. він познайомився й задружив із Шевченком. Два роки згодом їздив з експедицією графа Перовського до Хіви, а потім виїхав за державний кошт до Італії, де й помер усього двадцятисемилітнім молодиком. Із картин, намальованих Штернбергом на теми з українського побуту, найкращі «Великдень на Україні», «Шинок», «Мажі в степу», «Гра в кота й мишу», «Вид Києва з-за Дніпра» та відома гравюра до Шевченкового «Кобзаря» 1840 р.
Штернберг не мав змоги розвинутися у великого митця, але його заслуга в тому, що він першим відкрив українську природу й українського селянина.
11. Шевченко й «передвижники»
Шевченко. Геніальна, стихійна й всеобіймаюча творчість Шевченка-поета залишила в тіні його образотворчу спадщину. Навіть спеціалісти-мистецтвознавці не оцінили Шевченкової образотворчості як слід і, будучи під гіпнозом захоплення Шевченка Брюлловим, переоцінювали вплив того запізненого псевдокласика на Шевченкове малярство. На ділі Шевченко як маляр був куди оригінальнішим, і, як би нам не здавалося на основі його власних висловів, Брюллов, правда, зробив враження на Шевченка і як маляр, і як людина, але шлях, куди пішов Шевченко-маляр, далеко ближчий до шляху Венеціанова і Штернберга, ніж Брюллова. Так само, як і вони, Шевченко зумів відвернутися від театральної пози академічної моделі й вишуканої «класичності» гіпсового відливу до романтики народної словесності і правди народного побуту. Як один із перших у Росії та Європі, підійшов він до мужика, зокрема до українського, з боку, з якого не підходив до нього ніхто з його попередників. Шляхи, якими в 60-х роках минулого віку російське малярство пішло «в народ», були промощені між іншими Шевченком, і це дає йому право на осібну карту в історії українського мистецтва.
Завдяки тяжким умовам свого життя Шевченко належав до породи геніальних автодидактів. Саме життя виключало можливість еволюційної систематики в його самоосвіті, але якраз те, чого він у тій ділянці доконав власними силами, гідне найвищого подиву. Він здобув собі загальні знання в літературі, історії, філософії, а особливо старався пізнати основи мистецтва. Те, що він писав про всесвітнє мистецтво у своєму романі «Митець» чи в «Щоденнику», дає найкраще свідчення про його начитання в ділянці мистецтвознавства і спекулятивної естетики. Крім цього, індивідуальне насвітлення цілої низки проблем літератури, філософії й мистецтва свідчить про дуже гострий критичний смисл і звичку самостійного думання й незалежної від сторонніх впливів оцінки явищ. «Природа красна, — пише в одному місці Шевченко, — але свято й вінок безсмертної краси, це — обличчя людини, осяяне щастям». До того людського обличчя, осяяного щастям, і повертаються вся душа й образотворчість Шевченка.
Шевченко-маляр. Першими вчителями Шевченка були, як знаємо із його спогадів, «сільські Апеллеси», здебільшого п’яниці та «хіроманти». Та вже на п’ятнадцятому році життя Шевченко потрапляє до робітні професора Віленського університету Рустема, а відтак до робітні варшавського маляра-портретиста Лампі. Вони-то й відірвали його від копіювання неграмотних лубків до рисування античних статуй і барельєфів. Він зумів оцінити виховну вартість тих залишків античної культури, коли, потрапивши в Петербурзі до цехового маляра Ширяєва (1830 — 1831), забігав до Літнього саду, щоб там зрисовувати паркові декоративні різьби. Та тяга до антиків і щасливий випадок дали Шевченкові змогу познайомитися з малярем-земляком Сошенком, який зробив усе, що тільки було в його силах, аби врятувати молодий талант від загибелі. Гіпсовий клас Академії художеств, збірки «Общества поощрения художеств», перші відомості з анатомії й перспективи, знайомство з людським кістяком — оце етапи малярської самоосвіти Шевченка, уможливлені йому Сошенком ще до викупу з кріпацтва. З того ж доакадемічного часу походить його перша композиційна спроба, очевидно, на модну класицистичну тему, — «Едіп в Афінах». Простота замислу й лаконічність виразу, такі незвичайні в молодих кипучих талантів, одразу вирішують справу порятунку молодого кріпака для мистецтва.
У квітні 1838 р. Шевченко опиняється на волі. На кошт «Общества поощрения художеств» вступає до Академії й тут під рукою Карла Брюллова працює до 1845 р., в якому дістає звання «вольного художника». А хоч, як знаємо, Брюллов заборонив йому виходити поза вузькі античні форми й теми, заголовки його перших картин свідчать про те, що слухатись Брюллова було йому не під силу. Навіть праці, що за них Шевченко дістає академічні відзначення, далекі від класицистичних ідеалів «Карла Великого». «Борець» (1838), «Хлопчик, що ділиться хлібом із собакою» (1840) чи «Циганки» (1841) мають окреслений стиль романтичної побутовщини. Замість зрисовувати гіпси, Шевченко ходить на Смоленське кладовище «лопух та дерева змальовувати», а для прожитку ілюструє тогочасні видання. В 1844 р. рисує «Знахаря» до оповідання Квітки та «католицького ченця» до оповідання Надєждіна «Сила волі». До «Історії кн. Суворова» Полєвого дає 27 рисунків, для його ж «Русских полководцев» — 12 портретів.
Не без впливу Штернберга родиться в Шевченка (1844) замисел «Живописної України», що мала створити тритомний альбом рисунків із текстами кращих українознавців того часу. «Судна Рада», «Дари в Чигирині», «Старости», «У Києві» та «Видубицький монастир» — оце п’ять картин, переведених потім на офорт, які дають нам уявлення про зміст і характер нереалізованої цілості.
Хто ввів Шевченка в таємниці гравюрної техніки — невідомо, та в будь-якому випадку як техніка, так і характеристичне оперування світлотінню вже в тих перших спробах свідчать про непереможний вплив Рембрандта.
Першим із митців, яких було заангажовано до створеної в 1845 р. Археографічної комісії в Києві, був Шевченко. За дорученням Комісії він об’їхав Полтавщину, Чернігівщину, Київщину, Волинь та Поділля, скрізь зарисовуючи пам’ятки мистецької старовини. Багата колекція цих рисунків — це не тільки цінний документальний матеріал, а й вимовне свідчення зрозуміння Шевченка для творів старої культури.
З 1847 р. Шевченко думав виїхати до Італії, щоб там заокруглити свою мистецьку освіту, й, повернувшись, заснувати мистецьку школу в Києві, але, як знаємо, на перепоні до реалізації того заміру стало його заарештування в червні
1848 р.
Десять літ заслання з виразною забороною писати й малювати відірвали Шевченка від систематичної праці для мистецтва, до якого він наближувався хіба в щасливих випадках. Одним із них була аральська експедиція Бутакова, до складу якої Шевченко увійшов як рисівник. Діждавшись амнистійного декрету, Шевченко в першу чергу думає про майбутнє своєї образотворчості. В душі поета й громадянина, так тяжко покараного за свої національні переконання, родиться гогартівська ідея пособити своїм мистецтвом боротьбі з виразкою громадського лиха й суспільної кривди. Вже в червні 1857 р. постає цикл повчально-проповідницьких ілюстрацій на тему «Блудного сина», які мали бути поширені в гравюрах, але так і залишилися нерепродуковані.
Опинившись по засланні в Петербурзі, Шевченко кидається в отворений тоді для публіки Ермітаж, де копіює «Святу Родину» Мурільйо, по чім уже майже всеціло віддається гравюрі. За гравюрні копії з Рембрандта «Притча про виноград» та Соколова «В шинку» Шевченко дістає титул «академіка гравірування на міді». Поза принагідними портретами він тепер виконує цілу низку гравюр зі своїх та чужих картин, час до часу пробуючи малювати історично-побутові картини. Такі гравюри, як «Верба», «Старець на кладовищі», «Сама собі в хаті господиня», «Дві дівчини», «Сонна жінка», походять саме з цього кінцевого періоду життя й творчості Шевченка, припиненої передчасною смертю в лютому 1861 р.
О. Новицький, автор першої монографії про Шевченка-маляра, спиняючись перед його «Судною Радою», пише: «Тут саме життя, як воно є, без усякої прикраси, чого російські малярі ще довго й пізніше не могли дати. Така картина могла стати в перший ряд поміж „передвіжніками“, що з’явилися тільки в черговому поколінні; й не можна великим дивом не дивуватися, як цього не добачали всякі російські критики та історики мистецтва, що вишукували якихось Плахових, а не добачали таких речей». І справді, перший «передвіжнік» Шевченко дуже довго чекав на свого відкривця й належну оцінку своєї малярської творчості. Нині ми вже свідомі того, що малярство Шевченка було класичним доповненням його поетичної творчості, з якою творила одну органічну цілість.
Шевченко-різьбар. Перебуваючи на засланні й не маючи дозволу писати й малювати, Шевченко вирішив попробувати свої сили в різьбі. В листі поета до С. Артемовського з 15 червня 1853 р. читаємо: «Тепер оце з нудьги захожусь біля різьби; але, Боже, як нікчемно захожусь біля оцього нового для мене мистецтва: у казармі, де вміщується ціла сотня салдатів, а про модель нема що й говорити. Бідолашні заходи! Я виліпив був з гіпсу невеличкий барельєф і хотів один примірник прислати до тебе, та невідомо, чи довезе пошта таку хрустку річ. Оце раз, а друге те, що соромно посилати в столицю таку нікчемну роботу, як мій первісточок-плоскоріз. А от як, дасть Біг, навчуся, та виліплю другого, тоді заллю його стеариною й пішлю до тебе. Я чув, що гр. Толстой заходжувався виливати медаліони з кутаперхи. Спитай в Йоахима, чи невідомо йому, яких осягів добився гр. Толстой. От би добре було! Я б і собі придбав кутаперхи та заходився би відливати свої твори убогі. Я вже міркував спорудити собі невеличкий гальванопластичний апарат. Та що ж? У великому місті Астрахані, опріч кумису й тарані, нічого не можна дістати; навіть горшка неполив’яного, неминуче потрібного в цій справі, а про дріт у Астрахані й не чули...»
Крім спроб моделювати в глині й гіпсі, пробував Шевченко різьбити на слоновій кістці. В коменданта Закаспійської області була Богородиця, різьблена Шевченком в кістці, та ледве чи вона збереглася. Різьбою Шевченко займався впродовж кількох літ. Плоскорізи, статуетки й цілі групи, що їх він моделював, розходилися як подарунки поета по людях з його найближчого оточення, й там-таки й пропадали без сліду. З поетового листа до Б. Залєского з січня 1854 р. довідуємося про плоскоріз, який зображував бика й киргиза, з листа до нього ж із 25 серпня 1855 р. — про якусь групу «Тріо», а далі — про «Христа, мученого жидами» та «Івана Хрестителя» як пандан до нього на тему «Голосу вопіючого в пустелі». Ніщо з того до нас не збереглося, а тільки в споминах «ротного командіра» нашого поета — Ігоря Косарєва — знаходимо доволі точний опис двох груп Шевченкової роботи: «Із безлічі фігур і статуеток, що їх Шевченко виливав із гіпсу, вбилися мені в тямку особливо дві його групи. Одна зображувала Христа, мученого жидами; спереду перед Христом, що сидів у терновому вінку, прикляк жид, висунувши язика, а другий, стоячи позаду, бив Спасителя плетінкою по спині. Друга група зображувала сцену з киргизького життя; стоїть кибитка з піднятою від спеки „кошмою“. В глибині кибитки сидить киргиз у „кошемному“ капелюсі набакир і грає із задоволеним обличчям на домбрі. На дворі біля дверей, з усмішкою на вустах і з головою, поверненою до чоловіка, стоїть жінка й товче просо. Біля її ніг двоє маленьких, голих киргизяток граються між собою. Справа лежить прив’язане до кибитки теля, зліва — дві кози. Прекрасні були ці групи! Остання була в мене, та в клятому переїзді покришилася на порох».
Шевченків малюнок з описаною вгорі темою зберігся в збірці Е. Е. Райтерна, й ми можемо уявити собі бодай тематику Шевченкових скульптур.
Із цих звісток, що їх маємо про Шевченкову різьбу, можемо з великою дозою правдоподібності припускати, що вона стояла на грані між академістичним класицизмом і реалізмом жанрових композицій, котрі подібно як Шевченкове малярство промощували новому мистецтву шляхи «в народ». Під тим оглядом і тут Шевченко був піонером-новатором, і для цього його різьбі належиться місце в авангарді сучасної української різьби.
«Передвижники». Трутовський. Реакцією на суто формалістичний академізм Брюллова й останніх могікан псевдокласицизму був різкий відворот цілого ряду малярів від Академії, понад гарячі голови романтиків, до життя з його малими, злободенними турботами й «великими» суспільно-громадськими ідеалами. Мистецтво, що досі керувалося канонами спекулятивної естетики, пішло тепер на службу людині й громаді. Гурт митців із Крамським у проводі й Стасовим як пророком «ідейного реалізму» створив сильно здисципліноване Товариство переносних (передвижних) виставок, члени якого, об’їжджаючи центри Росії й України, вкорінювали серед громадянства пошану і зрозуміння не так для мистецьких цінностей, як для кличів соціальної санації й політичного перевороту. Характеристичне, що більшість піонерів і рядовиків того відруху в російському мистецтві були українського походження, так само як і предтечею того руху мусимо визнати Шевченка. Його теза про «обличчя людини, осяяне щастям», перемогла на всій лінії й виповнила собою ледве не всі полотна, створені в Росії від 60-х до 90-х років XIX в.
Очевидно, з точки формального підходу до суті й завдань мистецтва, «цього відрубного світу ідей і почувань, що правиться своїми, йому тільки питомими законами» (Грабар), це був упадок. Правда теж, що «з глухого кута», в який мистецтво загнала суспільно-політична тенденція, «міг його вивести тільки мистецький геній, а представники нового руху були ледь талановитими мірнотами, і те, що вони залишили по собі цінного, — створене ними наче випадково, знехотя, несвідомо». Та правда й те, що передвижницький рух здобув для мистецтва маси, а це мало свій корисний вплив і тоді, коли передвижницькі гасла вже переїлися, збуденніли.
Одним із поневільних основоположників передвижництва, людиною, що не тільки затямила Шевченка-поета, а й виявила чимале споріднення з Шевченком-малярем, був уродженець Слобідщини Кость Трутовський (1826 — 1893). Один із його предків уславився за часів Катерини II як бандурист і збирач українських пісень. Батько митця малював сам і до деякої міри був його першим учителем. Трутовський закінчив рисункову школу в Петербурзі, здобув звання «вольного художника», а в 1857 р. відбув подорож по Європі. Проживав спочатку на Харківщині, потім осів у Петербурзі й тут познайомився з Шевченком та іншими видатними людьми того часу. Його картини черпали найбільше з народного побуту («Бандурист», «Український ярмарок», «Дівчата біля криниці», «Шевченко над Дніпром»). Трутовський не був великим малярем, але його щирі й безпосередні «Зустрічі» та «Колядки» вабили до себе публіку хоч би тим клаптиком українського неба й крихіткою сонячного сяйва, що ними Трутовський приковував до своїх полотен.
Ге, Литовченко, Ярошенко. До передвижників належав Микола Ге (1831 — 1894), нащадок французького зукраїнщеного роду. Прийшов на світ на Поділлі, юнацькі роки провів у Києві, звідкіля по закінченні гімназії й університету переїхав до Петербурзької академії художеств. Закінчивши Академію в 1857 р., Ге виїхав до Італії, де пробув сім років. «Тайна вечеря», що її він привіз із-за кордону, дала йому розголос і титул академіка малярства. Потім картини, подібні до таких, як «Петро I і царевич Олексій», виставлені на першій із передвижних виставок, ще більше завойовують йому симпатії публіки, настороженої на проблеми, що їх стільки кублилося в умовості тогочасної інтелігенції Росії.
Несподівано для оточення Ге в 1875 р. покинув Петербург й оселився у глухому селі Чернігівщини, щоб, покинувши проблеми, для розв’язки яких йому не вистачало палітри, зажити життям пасічника-анахорета. Та не витримав на самоті, повернувся до малярства й палючих антитез, що їх насовувала йому лєктура Євангелія. Картина з того часу «Христос перед Пілатом», затитулована пілатівським запитанням «Що таке істина?», належить до роду тих нерозв’язаних проблем, котрі загніздилися в його філософічному світогляді. Остання картина Ге «Розп’яття» (1894) б’є вже по нервах глядача не тільки натуралізмом форми, а й здекларованим експресіонізмом виразу, що так дуже наближує нашого маляра до сучасного мистецтва.
До митців-сецесіоністів, які у протесті проти бюрократичної тиранії покинули в 1863 р. Академію художеств, належав і Олександр Литовченко (1835 — 1890), уродженець Кременчука. У 1862 р. він намалював першу з циклу своїх історичних картин — «Стрілецький бунт». Картина «Сокольничий» здобула йому в 1868 р. титул академіка живопису. Від 1878 р. до смерті Литовченко виставляється на виставках передвижників. Картини «Іван Грозний показує свої скарби англійському послові» (1875) та «Цар Олексій Михайлович з патр. Никоном біля трупа патр. Пилипа» належать до кращих історичних картин Литовченка. Він був майстром рисунку й малярської техніки, з якою виводив другорядні акцесорії своїх історичних картин, але на вираз внутрішнього життя своїх героїв не мав ні сили, ні інвенції. Полонений драматизмом московської історії, скріпив підвалини під російське історичне малярство. З Україною його, на жаль, не в’язало ніщо, крім походження.
Типовим представником «ідейного реалізму» 70-х років був талановитий Микола Ярошенко (1846 — 1893). У малярському доробку цього молодопомерлого митця знайшлося кілька добрих портретів та кілька дуже тенденційних, але з великим почуттям намальованих картин, от хоч би «В’язень». Поза тим особливо характеристичні для нього такі нариси, як «Невський проспект», «Скрізь життя» чи «Курсистка», що є насправді мальованою агіткою.
Рєпін, Бодаревський, Пимоненко. Наймогутнішим представником передвижницького руху був уродженець слобідського Чугуєва, симпатик України та її козацького минулого Ілля Рєпін (1844 — 1928). У безвідрадні для чистого мистецтва часи переваги тенденційної тематики над формою Рєпін був виїмковою появою. Мав зрозуміння для великих майстрів пензля — Веласкеса й Рембрандта, копіював їх і багато праці присвятив на опанування малярською формою й технікою, так маніфестаційно нехтуваною його товаришами-передвижниками.
Віддаючи данину уподобанням свого часу, Рєпін малював такі драматичні фільми, як «Іван Грозний при трупі сина», «Банкрут», «Боягуз», «Не чекали» й інші, але малював їх з умінням і бравурою майстра композиції, рисунку й колориту, чим здобув собі місце в історії не тільки «ідейного реалізму», а й малярства як мистецтва.
З рідною Україною Рєпін був у постійному зв’язку, їздив туди з далекого Петербурга, малював рідну природу, схоплював типи старожилів, студіював минуле України. Своїх славних «Запорожців, що пишуть лист до турецького султана», Рєпін малював довго, дбайливо підшукуючи моделі і вживаючись у психіку свого буйного персонажа. В 1910 р. на передвижних виставках з’явилася його «Мотря Кочубеївна», цікава історичною вірністю своїх акцесорій, а рік згодом — «Чорноморське гультяйство», що мало бути могутнім рапсодом «козацької вольниці». Поза тим у малярському доробку Рєпіна є одна з кращих інтерпретацій постаті Шевченка та ціла низка жанрових та історичних картин і етюдів з українською тематикою, як-от «Вечорниці», «Козацькі типи», «Волосний суд у Чугуєві», «Бокша», «Донець у Чугуєві», «Святі гори на Донці», «Ненаситець», «Останки запорізької фортеці в Покровську», «Козацькі могили» та зворушливий портрет матері — старої української бабусі.
В останніх роках перед світовою війною Рєпін задумував переселитися в Україну й там, у рідному Чугуєві, заложити щось подібне до малярської студії. Чугуївська міська управа вже була визначила землю під будову, але світова завірюха стала на перепоні до реалізації цього наміру.
На роздоріжжі між українським народним жанром і побутом великопанських салонів став черговий уродженець України — передвижник Микола Бодаревський (нар. у 1850 р.). Дев’ятнадцятилітнім хлопцем потрапив він до Петербурзької академії художеств, де добився одразу чотирьох срібних медалей й однієї золотої. Сім літ по закінченні Академії (1880) Бодаревський виступає на прилюдних виставках, спочатку з картинами на релігійні теми, а потім на теми з українського побуту й краєвидними етюдами з Криму. Кращі з них — «Весілля в Україні» (1888) та «Свято Маковія» (1892).
Куди більше правди й безпосередності знаходимо в українських жанрах Миколи Пимоненка (1862 — 1912). Він закінчив студії в Петербурзі й заснував у Києві малярську школу. Утримував постійний зв’язок із мистецтвом закордону, давав йому змогу відсвіжувати не тільки свою тематику, а й палітру. На його картинах бачимо, як академічний «асфальт», «вилизаність» тла й постатей поволі поступаються теплому й сонячному колоритові й техніці сміливого рисунку та енергійного удару пензля. Під тим оглядом Пимоненка ще не доцінено. Найправдоподібніше, йому пошкодила в опінії українського Києва його національна нездецидованість. У часах, коли від українського інтелігента вже почали вимагати виразного самоокреслення, Пимоненко вагався й не знав, на яку стати. В 1905 р. скаржився він своєму приятелеві Лазаревському: «Вони [українці] кажуть, що я ренегат, що я не люблю своєї батьківщини, що я даю не те, чого треба, що мої сюжети бліді, але ж усе те неправда, зовсім неправда...» З тих слів видно, що Пимоненкові робили кривду як громадянинові, але не менша кривда зустріла його як митця з боку критики. Насправді Пимоненко був природним огнивом між малярською творчістю Шевченка й Трутовського та поколінням, яке свідомо, із програмою, взялося до праці над відродженням українського національного мистецтва.
12. Почини національного мистецтва
Васильківський. Дороговкази Шевченка-маляра та напівсвідомий нахил перших передвижників до українських тем зробили своє. З поверхового «поміщицького» зацікавлення Україною як «новою Італією» з часом виникло зацікавлення нею з боку тих, що, вийшовши з неї, не раз до неї поверталися, не тільки думками і мріями, а й тілом і душею єднаючи з її долею власну, — наче наперекір правилу, яке запевняло, що до Петербурзької академії приймалися представники всіх національностей, заселяючих колишню Російську імперію, але з неї виходили тільки «російські митці».
З початком 80-х років минулого віку виступив ряд митців — українців не тільки по крові, але й по своїй глибокій свідомості, — щоб підготувати ґрунт, на якому кинуте в обличчя Пимоненка слово «ренегат» зажене нещасну, збиту зі шляху людину в могилу. До цього часу це слово було тільки пустим згуком. На чоло висувається малярська трійця — Васильківський, Сластіон, Мартинович.
Сергій Васильківський (1854 — 1917) був перш за все елементарним і в парі з тим свідомим українцем, а тільки в другу чергу — малярем і митцем. Він належав до «старшого покоління» національних праведників, котрі, зневірившись в успішності якого-небудь зриву, віддали усі свої духовні сили й матеріальні засоби на підготовчу працю над пристосуванням ґрунту під відродження української мистецької культури. Малярство Васильківського не вдаряє ні експресивною силою, ані оригінальністю, є в ньому якась сухість і манера «набитої руки», дарма що завдяки тому він міг похвалитися не одною медаллю, не одним захопленим голосом тогочасної критики. Все-таки становище Васильківського в історії українського мистецтва першорядне, можна сказати, переломове. Національно-культурницький підклад його мистецької діяльності говорить уже сам про себе. Задивлений у сонячну візію своєї «окраденої» Батьківщини, він полюбив її понад усе на світі, дужче навіть власного мистецтва, в «барбизонську» гармонію якого вносив своїх «козаків у червоних шароварах»...
Васильківський відбув малярські студії в Петербурзькій академії, довший час перебував за кордоном, а з кінцем 1880-х років осів в Україні й присвятився виключно праці для батьківщини — в першу чергу, як пейзажист, її природі, а потім — її історії та мистецькій старовині. Зібрані ним краєвиди, побутові сцени та рисунки пам’яток української архітектури та орнаментики утворили згодом багату колекцію, що її разом з автентичними пам’ятками мистецької старовини України, які артист збирав усе життя, Васильківський записав мистецько-етнографічному музеєві рідного Харкова — як зав’язок «Слобожанського музею».
У 1900 р. Васильківський видав альбом «Із української старовини», на який склалося двадцять малюнків українських історично-побутових типів, обведених переважно баталістичними заставками, рисованими М. Самокишем на основі акварелей Васильківського. Альбом мав практичну мету — поширити знання минулого серед громадянства; таке ж призначення мали видані пізніше «Мотиви українського орнаменту XVII — XVIII в.». Твором життя Васильківського, втіленням його задушевних мрій про націоналізацію відродженого українського мистецтва залишиться славний будинок Полтавського земства — перший із чималої вже нині низки будинків в українському стилі. Його-то ініціативі та заходам треба приписати той факт, що байдуже до справ українського мистецтва жюрі 23 липня 1903 р. вирішило прийняти проект архітектора Василя Кричевського, означений про всяк випадок як проект у «псевдомавританському стилі». Такою-то контрабандою промощено шлях відродженню українського архітектурного стилю на порозі XX віку! На стінах будинку Васильківський вивів, окрім орнаментальних українських мотивів, три історично-побутові картини — «Козак Голота», «Шлях Ромодан» та найбільш складну з-поміж них — «Обрання полковника». І знову Васильківський пожертвував своєю індивідуальністю маляра-пейзажиста «для вищих цілей».
Сластіон і Мартинович. Опанас Сластіон походив із Полтавщини, навчався у Петербурзькій академії, але так само, як і Васильківський, посвятився популяризації українського мистецтва. В 1886 р. з’явилися його ілюстрації до Шевченкових «Гайдамаків». Критика зустріла молодого митця неприхильно — закидала йому сухість рисунку, умовність і трафаретність композиції, анахронізми в побутових подробицях, а не приймала на увагу того, наскільки Сластіон був у даному напрямі новатором, наскільки він, як один із перших ілюстраторів Шевченка, був йому близький духом до тої міри, що деякі його композиції підходили до малярських спроб Шевченка як речі конгеніально споріднені. Вистане лише порівняти малюнок Сластіона на заголовній карті Мордовцева «Козаки і море» з Шевченковим малюнком «Гамалія», щоб переконатися, що Сластіон був одним із небагатьох покликаних інтерпретаторів поетичної музи Шевченка.
У 1900-х роках Сластіон працював над ілюстраціями до Шевченкового «Кобзаря», в 1906 р. належав до гурту ілюстраторів київського «Шершня», поза тим працював у багатьох українських видавництвах, головно в «Рідному краї» О. Пчілки. В 1910 р. уладив виставку в залах Київського університету. В парі зі своєю ілюстраторською працею Сластіон стояв заєдно на сторожі ідеалів українського мистецтва, озброєний чималим засобом знання з обсягу його історії та гострим пером критика й полеміста.
Багато праці та енергії Сластіон присвятив педагогічній діяльності, головно в Миргородській школі прикладного мистецтва ім. М. Гоголя. Ставши в 1897 р. учителем тієї школи, Сластіон випускає зі своєї робітні чимраз нові декоративні композиції, що з місця приймаються й поширюються в українському кустарництві. В 1911 р. Сластіон започаткував будування народних шкіл на Полтавщині, після ним же створених проектів, в яких він старається застосувати усі характеристичні мотиви українського дерев’яного будівництва.
Малярська, педагогічна та публіцистична діяльність Сластіона, тісно пов’язана з першопочинами національного відродження в ділянці образотворчості, згадуватиметься ще не раз і не двічі, а в історичному віддаленні затруться її промахи та недотягнення, а натомість виступлять прикмети і заслуги.
«Змарнований талант» — це Порфирій Мартинович (нар. 1856 р.), уродженець Полтавщини. Він навчався у Петербурзькій академії, але не закінчив її, не маючи сили наломитися до академічної програми. Вів себе різко супроти професорів, ігнорував класичні та біблійні теми — його тягло до близького й рідного українського життя.
Перші мистецькі виставки. До розвитку нового українського мистецтва немало причинилися мистецькі виставки. Першу таку виставку було уладжено в 1903 р. в Полтаві з нагоди відслонення пам’ятника Івана Котляревського. У ній взяли участь Васильківський, Кричевський, Мартинович, Сластіон, Цис та інші.
У 1904 р. в Чернігові лагодилася друга мистецька виставка, біля якої заходився Коцюбинський, але через спеціальні умови до неї не прийшло. В 1906 р. в Харківському музеї уладили виставку картин Васильківський та Беркос. Ядром виставки були згадувані вже картини Васильківського, призначені для новозбудованого Полтавського земства. Поза тим Васильківський виставив два менші проекти панно, призначені Для Полтавського музею, кілька історичних етюдів та низку знімків стародавніх українських церков Слобожанщини. Того ж таки року в Полтаві відбулася друга українська виставка, Що в ній, крім Васильківського, Мартиновича, Сластіона та Кричевського, взяли участь Красицький, Ждаха і Ткаченко. В 1908 p. у Києві відбулася ювілейна виставка праць Миколи Мурашка — засновника рисункової школи, в якій немало українських малярів добули початкові студії.
Посередньою доріжкою до повної емансипації молодшого покоління українських митців була їхня участь у виставках Товариства київських художників (1907 — 1916) — мистецької організації різко локального характеру. Але невдовзі постала окрема група піонерів молодшого покоління, яка тепер уже продумує над гомінкою маніфестацією окремішності українського мистецтва у відношенні до доцьогочасного «русского» опікунства. Василь Кричевський, Фотій Красицький, Петро Холодний — малярі, Микола Біляшівський — археолог та О. Олесь — поет збирають українських пластиків під прапор українського «сепаратизму». Результатом їхніх заходів була перша ретроспективна виставка, уладжена в 1911 р. в залах Київського міського музею, що в ній взяли участь майже всі українські митці Великої України, а не обійшлося й без гостини галичан. Своїм змістом і характером була це спроба ретроспекції сучасного українського мистецтва в усіх його ділянках. Цей ретроспективний характер підкреслювала участь «патріархів» — Васильківського та Мартиновича — та галицьких митців — Олени й Ольги Кульчицьких, І. Труша та архітектора О. Лушпинського. Виставка, яка, за словами П. Холодного, «була в силі переконати, що легковажити українське мистецтво можна тільки в дечому, але нехтувати його вже не можна», відбилася сильним відгомоном у російській пресі, яка побачила, що багатоскладний тип «русского художника» безповоротно пережився.
Друга виставка «сепаратистів» (1913) була в порівнянні з першою куди скромніша щодо розмірів, зате зискала на свіжості. Старих майстрів, як-от Васильківського і Мартиновича, котрих втягнули на першу виставку заради замаркування зв’язків із традицією, полишили у спокої. Правда, й тут знайшовся «старик» Їжакевич, що виставив ескізи поліхромії катеринодарського собору та Борисоглібської церкви в Києві. З Галичини надіслала свої картини Олена Кульчицька, її сестра Ольга — два килими, а галицький скульптор Кузневич — свого «Хлібороба». Взимку цю ж виставку перенесли й із малими змінами відкрили в Полтаві. Тут до неї приєднався І. Шульга, а праці Орлова, Холодного й Красицького були дібрані краще.
Дальший хід праці над розбудуванням мистецького руху у Великій Україні перебила світова завірюха, а згодом революція 1917 р. направила його зовсім новими, непередбачуваними шляхами...
13. Галичина на грані XVIII — XIX вв.
Остап Білявський, Василь Береза, Лука Долинський. У пору, коли придніпрянський чорнозем видавав із себе на користь «общерусской» культури таких велетнів долота й пензля, як Мартос, Козловський, Лосенко, Левицький та Боровиковський, Галичина спромогалася на куди скромніші величини. Під кінець XVIII в. тут ще не вигасли традиції цехового ремесла, що в не одній мистецькій індивідуальності перехрещувалися з аспіраціями академічного мистецтва. Таким галицьким малярем, що звик підписуватися «delia Academia Romana pictor», а стремів ще в традиціях цехового виробництва, був Остап Білявський (1740 — 1803), нащадок шляхетсько-священничого роду з Бережанщини. В 1788 р. Білявський студіював у Римі, але, повернувшись звідтіля, прийняв міське право у Львові, вписався до Ставропігії й був одним із восьми львівських малярів, котрі пробували оживити давно завмерлий малярський цех. Із поакадемічних праць Білявського до помітніших належали поліхромія костьола єзуїтів у Львові, поліхромія Миколаївської каплиці у василіанській церкві в Крехові, іконостас Петропавлівської церкви у Львові та іконостас у Добрянах. Поза тим Білявський малював релігійні картини та портрети своїх помітніших сучасників. Із класицистичної політури, набутої Білявським у Римі, не залишилося в його пізніших працях нічого.
У Римі шукав малярського знання другий із галичан — Василь Береза (1754 — 1835), що, зараня осиротівши, з’явився на арені тогочасної образотворчості як василіанський послушник. У Римі Береза побував двома кількалітніми наворотами, а коли повернувся з Риму вдруге, скинув рясу, одружився й зажив життям світської людини. З малярської спадщини Берези вціліло до нас розмірно мало. Кілька релігійних картин та побутових сцен у дусі пануючого тоді «бідермайєра» — це майже все, що може посвідчити про його доволі заавансовану малярську техніку й естетичну культуру.
Куди талановитішим і плодючішим від обох своїх попередників виявився на львівському ґрунті уродженець Білої Церкви Лука Долинський (1750 — 1824). Як стипендист львівського владики Льва Шептицького, Долинський студіював у Віденській академії мистецтв і повернувся звідтіля з похвальною грамотою й почесним перснем Марії Терези. Першим його поакадемічним твором був іконостас Святоюрського собору У Львові, який здобув йому загальне визнання й перстень Цісаря Йосифа II, під час його побуту у Львові в 1787 р. Більшість малярської спадщини Долинського пов’язана зі Львовом. Поза святоюрським, тут зберігається його іконостас у Святодухівській (семінарській) церкві (на жаль, попсований пізнішою реставрацією М. Яблонського). В бернардинському костьолі є шість його велетенських сцен Страстей Господніх, в Успенській церкві — три великі портрети Корняктів (свідомо архаїзовані), знищена поліхромія пресвітерії церкви св. П’ятниць, іконостас у церкві св. Онуфрія (тепер заступлений уже новим) та ціла низка портретів тогочасних єрархів львівського духовенства. До творів Долинського належить й апокрифічний портрет князя Льва Даниловича, відомий у кількох репліках. Поза Львовом Долинський працював для великої церкви в Почаївській лаврі та для церков і костьолів у Вороблевичах, Мшані, Жовтанцях, Жовкві та Підкамені.
Розмірно велика й багатогранна спадщина Долинського вповні заслуговує на ближче дослідження й належну оцінку на тлі нашої образотворчості з перелому XVIII — XIX в. Назагал Долинський орудував непересічною технікою й великою творчою уявою, але вони не зважувалися переламати чарівне коло зобов’язуючого тоді бароково-академічного еклектизму.
Із позальвівських малярів того часу заслуговує на згадку о. Микола Теренський (1723 — 1790), який уже замолоду уславився як портретист і релігійний маляр.
14. У наймах у сусідів
Юлій Коссак, Теодор Яхимович, Рафаїл Гадзевич, Мункачі. Подібне явище, як на Придніпрянщині, де ціла низка наших образотворців мимоволі мусила служити інтересам чужої, московської культури, зустрічаємо й у тогочасній Галичині, Волині та Закарпатті.
Найвидатнішим українцем того часу, що весь свій талант і працю віддав польській образотворчості, був геніальний баталіст Юлій Коссак (1824 — 1899). Син українських батьків, вихованець бучацьких василіан, Коссак замолоду пристав до польського громадянства й у ньому потонув. Як уроджений баталіст, він почав свою малярську творчість від «портретів» кращих зразків расової спадщини графа Дідушицького в Ярчовичах, а відтак почав свою мандрівку по магнатських дворах, де малював коней, зрідка тільки звертаючи увагу на життя рідного собі простолюддя.
У 1851 р. Коссак виїхав до Петербурга, десять літ згодом — до Парижа, а відтак — до Варшави, де зайняв становище ілюстраційного редактора «Тигодніка ілюстрованого». По Варшаві Коссак пробував якийсь час у Монахові (Мюнхені. — Ред.), звідкіля приїхав до Кракова, де й помер, оточений славою й добробутом.
Митцем українського походження, котрий усе своє життя й творчість витратив для німецької культури, був Теодор Яхимович (1800 — 1870), що по закінченні Віденської академії мистецтв провів життя на становищах декоратора віденських театрів. Поза театральними декораціями Яхимович малював портрети та побутові й релігійні картини й навіть ілюстрував дитячий журнальчик «Міньон». Декотрі з його картин опинилися на почесному місці в галереї віденського Бельведеру. В українському посіданні є тільки одна картина Яхимовича — «Христос у Йордані», мальована в 1849 р. для владичої палати в Перемишлі.
Сином греко-католицького священика с. Глухе на Грубешівщині був Рафаїл Гадзевич (1803 — 1886), який, потрапивши замолоду до Варшави, там і ополячився. Як вихованець останніх могикан польського псевдокласицизму (Бланка й Бродовського), Гадзевич не зрадив цьому пережитому напрямові до смерті. По студіях за кордоном (Німеччина, Франція, Італія) Гадзевич приїхав до Галичини, де намалював у 1835 р. іконостас для Старяви. Не добившись кафедри малярства у Краківському університеті, пробував кілька літ у Львові (1839 — 1844), звідкіля переїхав до Варшави; тут і там займався навчанням малярства, ілюстрованого своїми псевдокласицистичними, здебільшого релігійними композиціями.
Митцем, що його наше вбоге Закарпаття пожертвувало для мадярської культури, був Михайло Мункачі (1844 — 1909), справдішнє прізвище якого було Михайло Любий. Відбувши малярські студії в Будапешті, Відні, Парижі й Дрездені, Мункачі дуже скоро здобув собі світову славу картиною «Мільтон, що диктує свою поему» (1878). З черги поширили його популярність такі твори, як «Останній день засудженця», «Христос перед Пілатом», «Голгофа», «Смерть Моцарта» та інші. Формально й тематично Мункачі належить до так званої «історичної школи» минулого віку. Але його виїмковий талант, темперамент і оригінальність у боротьбі з шаблонами запевняють йому самостійне місце в історії європейського малярства XIX в. «Всі його евокації минулого, рембрандтівські візії, венецький колорит, у рівній мірі як відгомін сучасного натуралізму, набирають у нього особливої закраски, перетоплені у його бурхливому темпераменті» (Р. Мутер).
15. До рідного ґрунту
Устиянович, Копистенський. Піонерами відродження національного мистецтва в Галичині були два малярі, що хоч і скоротали свій вік як типові представники «невдачництва», але трагедією своїх непосильних змагань оживили затухлу атмосферу й підготували ґрунт під розвиток української образотворчості. Ці трагічні «невдачники» — Корнило Устиянович і Теофіл Копистенський.
Корнило Устиянович (1839 — 1903), що поряд із малярським пензлем з не меншим запалом орудував пером, — це справді трагічна своєю багатогранністю індивідуальність, якій рідне громадянство робило кривду за життя й не поправило її по смерті митця. Остаточно залишився Устиянович в уяві громадянства як типовий дилетант, не без таланту, але без основної освіти і внутрішньої дисципліни, розмінений на дрібні речі. «Півсотні церков має мої ікони, п’ятнадцять — іконостаси, одинадцять — стінопис, у сімох залишив я, крім декоративних картин, вартісні твори мистецтва за час від 1862 — 1902 р. І тих сорок літ праці не принесло мені ані грошей, ані слави, так само як моя літературна праця не дочекалася заслуженого визнання. Був я і згину загальновідомим, але ніким не поважаним, не любленим щиріше й дилетантом у всьому. Не захопив я нікого і так зійду зі світу, хоч бачиться мені, що так воно бути не повинно...» Так скаржився Устиянович у 40-ліття своєї творчої праці й муки, в ювілей, якого ніхто в громадянстві навіть не відзначив денникарською заміткою. Не закінчивши ні гімназії, ані реальної школи, до яких ходив у Львові та Бучачі, Устиянович у 1858 р. потрапив до Віденської академії мистецтв, де рівночасно як госпітант слухав університетські виклади Ашбаха й Егера з історії та Айтельбергера з історії мистецтва.
По чотирьох роках побуту у Відні, де під рукою уславленого о. Раєвського пройшов курс «слов’янофільства», Устиянович повернувся до свого краю. Два роки малював церкву в Коломиї, а рівночасно опублікував першу збірку своїх поезій. Із Коломиї пустився в малярську мандрівку по Холму, Варшаві, Петербургу, Києву, Сучаві та Яссах. Повернувшись із неї, перебував якийсь час у В. Федоровича у Вікні (його репрезентаційний портрет є тепер у львівській «Просвіті»), а звідтіля мандрував за церковним заробітком по Галичині. В 1880 — 1882 рр. жив у Львові, де редагував й ілюстрував гумористичне «Зеркало». В 1886 р. їздив до Відня, де малював свого «Мойсея» (у Преображенській церкві у Львові), а відтак до Італії й на Кавказ. Вмирає нагло, під час одної з церковних робіт у с. Довге, 28 липня 1913 р.
Малярська спадщина Устияновича велика й різношерста щодо якості. Є в ній галерейні картини, є багато безвартісних праць, — залежно від умов і настрою, в якому працював, формально стоїть він на грані класицистичної пози й жанрового анекдотизму, висловлюваного твердим рисунком і «синтетичним» колоритом, в якому все ж таки тут і там слідне прочуття доріг, по яких пішов імпресіонізм. Тематично його спадщина обіймає релігійні образи, стінопис та портрети, яких Устиянович виконав велику кількість, поза тим багато в ній побутових та історичних картин, пейзажів, рисунків і карикатур. «Мистецькі аспірації в напрямі вдосконалення свого таланту не покидали його до самої смерті; він був чуткий на зміни, яким підлягало малярство в останніх десятиліттях; його талант міг був виробитися навіть під старість, але для цього треба було іншої суспільності, яка могла б митця підтримати» (І. Труш).
Такої суспільності не було, й Устиянович, який безупинно кидався на всі боки — писав поезії й фейлетони, намагався створити українську «королівську драму», теоретизував на мистецькі теми й пробував організувати наш мистецький нарібок, видавав та ілюстрував книжки та журнали, промовляв на зборах і декламував на концертах, різьбив і навіть морочив собі голову конструкцією літаків, — остаточно змарнувався. А все таки є в малярському доробку Устияновича речі, що, поставлені на тлі епохи, повинні забезпечити йому тривке місце в історії українського мистецтва. Його «Мойсей» та «Христос перед Пілатом» (обидві — в Преображенській церкві у Львові) вповні виправдовують вагу, що прив’язував до них Устиянович у моменті, коли їх творив.
Куди скромнішим, зате більше зрівноваженим від Устияновича був його сучасник Теофіл Копистенський (1844 — 1916). Студіював у Кракові і Відні, де товаришував із Мункачі; в 1880-х роках був учителем рисунків в академічній гімназії У Львові, зрештою жив із церковних праць. Деякі його картини, як «Гуцулка», «Гуцул з Липовиці», стоять вповні на рівні тодішнього академічного малярства. Мрії про «велике» малярство непокоїли Копистенського зчаста й тоді він пробував свої сили в циклі таких картин-ілюстрацій, як «Галшка з Острога» та інші. Мальовані з пам’яті, без моделі й без належного ознайомлення з обстановою історичного театру, вони розминалися з призначенням і до слави вбогого іконописця ніяк не спричинилися.
Товариство для розвою руської штуки. Вже на самому схилі XIX в. галицькі митці, поміж якими переважали іконописці й декоративні різьбарі в дереві, відчули потребу зорганізуватися. З падолиста 1898 р. у Львові відбулися перші загальні збори Товариства для розвою руської штуки. В його статуті говорилося не тільки про порятунок загибаючих у роздробленні митців, але й про відродження українського мистецтва. Головою товариства було обрано архітектора, а поза тим економічного діяча й організатора Василя Нагірного, директором — Івана Труша, а секретарем — Юліяна Панкевича. По суті це було професійне товариство, свого роду цех малярів, різьбарів та позолотників, що мав дбати в першу чергу про забезпеку матеріальних інтересів своїх членів. Але той цех уладив кілька виставок, що спричинилися до оживлення мистецького життя Галицької волості й ферменту у власному лоні, який виявився в розмежуванні мистецтв від ремісників-професіоналів, й у цьому полягає історична вага Товариства.
На цьому місці треба додати, що найперша виставка українських малярів мала місце в Коломиї в 1881 р. під час господарсько-промислової виставки; у ній брали участь Устиянович, Пилиховський, Е. Витвицький, І. Романовський, Ніклаш із Закарпаття та Ілля Копровський. Але Товариство для розвою руської штуки старалося надати своїм виставкам більш репрезентативного характеру. В першій його виставці 1898 р. в залах польського «Сокола» у Львові виступили знову Устиянович і Пилиховський — зі старших, а з молодших — Панкевич, Труш та ін.
Труш у рецензії на цю виставку писав: «На ній не було видно ані одного етюду національного типу, ані одної сцени з народного життя, от хоч би наших незвичайно характеристичних і мальовничих гуцулів. Непомітно було також хоч би спроб ілюстрації. Європейські малярі звернулися в останніх літах до краєвидів і витворили тут нову річ — настрій; це якраз арена для попису української ліричної вдачі. Але на нашій виставі поза пейзажами Івана Труша, в яких бачать уже завдаток на це, й крім непевних, хоча досить значних мистецьких інклінацій в тому напрямі Ю. Панкевича, не було більш нічого, гідного уваги».
У 1900 р. відбулася друга з черги виставка Товариства. Уладжена в залах Народного дому, була вона й кількістю, й якістю експонатів багатша у порівнянні з попередньою. Тут виступали Устиянович зі своїм «Мойсеєм», Пилиховський («Пречиста Діво, мати Руського Краю»), Труш (портрет митрополита Сембратовича), Пстрак, Івасюк, Новаківський, Манастирський, Турбацький, Копистенський, Курилас та ін. Помітно було, що коли старші митці виступили з ширше закроєними релігійними та історичними композиціями, підлитими соком прогомонілої вже тоді романтики, то молодші, з Трушем і Пстраком у проводі, дали перші спроби реалістичного світосприймання, осяяні першими, несміливими ще тоді на галицькому ґрунті проміннями західноєвропейського імпресіонізму. Згодом розходження поміж «старими» й «молодими» стали настільки яскравими й непереможними, що в лоні Товариства прийшло до розламу.
У 1903 р. відбулася третя й остання виставка Товариства, що під скромною фірмою «Виставка руських шкіців» зібрала на своїх стінах твори Курила, Куриласа, Копистенського, Манастирського, Панкевича, Сенюти й Турбацького. Не бачимо вже поміж експонатами не тільки Устияновича, що саме тоді помер, але й Труша, Пстрака та Новаківського, котрі на попередніх виставках заманіфестувалися як яскраві індивідуалісти. З того часу Товариство для розвою руської штуки хилиться до упадку й існує радніше формально, час до часу оживаючи в характері професійної організації церковних іконописців, різьбарів та позолотників.
Молодшим сучасником Устияновича й Копистенського був Тит Романчук (1865 — 1911), що для заробітку рисував ілюстрації до історії України й карикатури для львівського «Зеркала», а «для себе» малював квіти, коней і ловранські пейзажі. Романчук, який за професією був правником і урядовцем галицького крайового виділу, почував себе дилетантом і тому уникав публічних виставок, дарма що навіть такий ерудит мистецтвознавства, як Віткевич, бачив у ньому справжнього маляра.
Одним із перших галицьких малярів, котрі, махнувши рукою на іконописні заробітки, зважилися на «чисте мистецтво», був Теофіл Терлецький (1870 — 1902), що студіював у Кракові й Монахові, де ілюстрував «Jugend» та «Fliegende Blätter». Як типовий богеміст, він закінчив життя у крайній нужді, залишивши по собі низку образів, ілюстрацій, карикатур та літературних спроб.
Історично-баталістичне малярство. Спроби історично-баталістичного малярства бачимо вже в творчості Устияновича й Копистенського, але обидва ці малярі, перетяжені церковними заробітками, могли присвячувати свою енергію тій ділянці малярства тільки принагідно. Зате вже такий маляр, як В. Пилиховський, присвятив цій ділянці величезну більшість свого доробку. Такі його образи, як «Хрещення України», «Бій із татарами довкола Десятинної церкви» та ціла низка інших, репродукованих у настінних літографіях, розійшлися широко по Галичині й мимоволі заспокоювали голод громадянства на цього роду мальовану літературу. Та з доброю волею й запалом Пилиховського не йшло ні мистецьке, ні історичне знання. Його історичні образи не мають, на жаль, нічого спільного ні з історією, ні з мистецтвом.
Куди більше виглядів на успіх в тому напрямі мав уродженець Буковини Микола Івасюк (нар. у 1865 р.) — учень Віденської і Mонахівської академій. Коли він у 1893 р. виставив свого «Хмельницького під Зборовом», громадянство із захопленням привітало в ньому «нашого Матейку». Це мало вплив на митця. По кільканадцятьох літах муравлиної праці виступив він у 1912 р. з образом велетенських розмірів (6×4 м) «В’їзд Б. Хмельницького до Києва». Та хоч ентузіазм тогочасної мистецької «критики» був великий, а педагогічна вартість образу, репродукованого в тисячах фарбових відбитків, теж немала, — як твір мистецтва Івасюків «В’їзд» був зовсім пересічним, не без промахів річової і формальної натури. Поминаючи трафаретність композиції і старомодний монахівський колорит, сама виписка історично невірних акцесорій не рятувала цілості, так само як пафос історичного моменту не покривався з штучними позами Івасюкових ляльок. Куди більше переконливим з того погляду був пізніший «В’їзд Хмельницького» роботи Самокиша. Та в останньому, де героєм моменту був не Хмельницький, а «народ», занадто різко підкреслена тенденція казьонного марксизму.
16. Шукачі нових доріг
Іван Труш. На виставці польського Товариства прихильників мистецтв у Львові в 1891 р. уперше виступив зі своїми етнографізованими іконами Юліян Панкевич. Ікони ці, на яких Христос і Богородиця з’явилися в гуцульських одягах, викликали бурю «святого обурення» в колах консервативного духовенства, але для ідеї наближення неба до землі зробили багато. Почин Панкевича надихнув цілу низку українських малярів до зірвання з класицистичним трафаретом, що, в свою чергу, мало вплив на розвиток оригінальності в українському релігійному мистецтві. Той же Панкевич, який у рамки ікони наважився ввести етнографічні акцесорії, у своєму св. Миколі з 1898 р. наважився на крок далі в глибину минулого української культури й надав своїй іконі характеру українсько-візантійського правзору. Пізніший «неовізантизм» Бойчука зобов’язаний ініціативі Панкевича. Коли ж у 1913 р. І. Франко ладив антологію української поезії («Акорди»), то запрошений на ілюстратора Панкевич вивінував книгу прекрасними графічними композиціями — ініціалами, заставками й ілюстраціями, що лягли в основу відродження української книжкової графіки. Творчим і оригінальним був Панкевич У всьому, чого не ткнулася його рука, та безпросвіток умов, серед яких йому доводилося скрізь ставити перші кроки, дуже скоро загнали його до... божевільні.
Наскільки Панкевич був піонером-новатором під оглядом малярської тематики, настільки Іван Труш (нар. у 1869 р.) був апостолом нової малярської форми. Учень Краківської академії мистецтв, у якій Ян Станіславський проповідував євангеліє імпресіонізму, Труш дуже скоро знайшов себе й власне мистецьке «вірую».
На галицькому ґрунті Труш з’явився як пейзажист. Тема, досі українськими митцями або незавважувана, або трактована неохоче, між іншим вимагала теж нової форми й нових засобів виразу. Одне й друге дав зроджений у Франції імпресіонізм, тобто спосіб малювання й відтворювання природи не на основі того, що ми про неї знаємо, але того, що ми перед собою бачимо. Відсіля-то й пішло нехтування так званих локальних, синтетичних фарб, місце яких заступив їх аналіз. Твердження малярів-імпресіоністів, нині таке загальнозрозуміле — мовляв, нема в природі ні білої, ані чорної фарби, але тільки таке чи інакше взаємовідношення семи засадничих барв веселки, — не одразу здобуло собі визнання. Малярі, що доводили слушність того твердження на своїх образах, дуже довго ходили за шарлатанів, які невідомо пощо пірвалися на устійнений академіями лад у природі й її мистецьке сприйняття. Таким-то на галицькому ґрунті «шарлатаном», а в дійсності — свідомим піонером нового світоприймання був Труш.
Як пейзажист не був він, правда, без попередників. Прекрасні пейзажі залишив у своїх теках Шевченко. Україна захопила своїми краєвидними чарами цілу низку чужинецьких і своїх малярів, як Айвазовський, Куїнджі, Васильківський, Галимський, Судковський, Лагоріо та інших. Але тільки уродженець України й пройнятий українським духом поляк Ян Станіславський уніс до пейзажу як теми його імпресіоністичне сприйняття. Він-то, як професор Краківської академії мистецтв, зумів надихнути замилування до пейзажу й озброїти імпресіоністичними засобами виразу цілу низку своїх українських учнів, як Віктор Масляников, Микола Бурачек, почасти — Михайло Жук (на якого, крім Станіславського, мала ще вплив декоративно-стилізована лінія Виспянського) й, нарешті, найвидатніший поміж ними Іван Труш.
Щоправда, Труш не одразу захопився українським пейзажем. Спочатку він шукав натхнення в екзотичних обріях Італії, Палестини, Криму й тільки згодом віднайшов гідні своєї палітри теми в одноманітності українського краєвиду.
«Іван Труш! Чи не звучить це дивно, сильно, могуче, як би рубонув сокирою? Утворюємо собі в думках образ сина здорового й первісного племені, готового з повною, незужитою силою вступити в стомлений механізм нашої культури... Уклавши собі все те в готову мистецьку формулку, дивуємося немало, станувши перед образами, повними рафінованого вичуття колористичних вальорів і дистингованого мистецького змислу для всього, що є самобутнім, особливим і тільки для вибранців доступним. Замість могутньої сили — переніжнення, замість об’явлення — контемплятивне світосприймання». Так охарактеризував у 1904 р. творчість Труша покійний професор Львівського університету Ян Полоз-Антоневич. Та це неповна характеристика. Підкреслюючи характер малярської форми Труша, вона майже не торкається її суті. Бо Труш — це не тільки пейзажист імпресіоністичного напряму. Він не обмежується, як його учитель Станіславський, ентузіастичним перенесенням на полотно ефектовних вирізків природи. Труш не «відписує» своїх пейзажів із природи, — він компонує їх, оповиває власним настроєм і надихає думкою, тобто тим, чого нема в природі, а є тільки в душі оригінальної й творчої індивідуальності. Під тим оглядом краєвиди й квіти Труша є радніше глибоко продуманими поемами, ніж перелітними ліриками-імпресіями. Це різнить Труша від Станіславського й імпресіоністів узагалі.
Вроджена культура й основна мистецька освіта не дозволили Трушеві бути тільки малярем. Із не меншим запалом цікавився він і пробував популяризувати серед українського громадянства мистецтвознавство. Його писання на мистецькі теми в «Будучині» й «Літературно-Науковому Вістнику», а відтак у створеному ним першому в нас «Артистичному Вістнику» чимало спричинились до ознайомлення громадянства з актуальними, хоч і непопулярними проблемами мистецтва. Йому українське мистецтво завдячує й такою багатоважливою імпрезою, як переломова у своєму роді мистецька виставка у Львові в 1905 р. Виступивши з Товариства для розвою руської штуки, Труш створив нову організацію — Товариство прихильників української літератури, науки й штуки, під якою фірмою й відбулася ця багатоважлива виставка. Чотири кімнати так званого Салону Лятура у Львові, виповнені картинами, килимами, плахтами й гуцульською різьбою, — це була перша в Галичині виставка, уладжена під гаслом «чистого» мистецтва. Взяло в ній участь 12 митців із Галичини й Придніпрянщини, що теж мало свою вагу. З галицьких малярів найбільше виставив Труш, за ним — Панкевич та Манастирський. Вперше далися пізнати Скенко та Бойчук. Із придніпрянців були Іван Бурачек, Віктор Масляников, Михайло Жук, Фотій Красицький, Іван Макушенко, Людмила Драгоманова та Галевич. Моральний успіх виставки був великий. Своя й чужа публіка мала оце вперше змогу довідались, що українське мистецтво існує й виявляє тенденцію жити й розвиватися без огляду на несприятливі умови. Галичани мали нагоду ознайомитися з працями придніпрянців і навпаки. Виїмкова теж була вага виставки з історичного погляду. Щоб дати виставці належну оцінку, треба було заложити окремий журнал — «Артистичний Вістник». Редагований колегією, в якій кожна ділянка мистецтва мала свого представника, «Вістник» спромігся ледве на 10 чисел, але своє завдання «формування українського мистецтва» бодай частинне сповнив...
Сосенко, Бойчук, Кульчицька, Северин. Доріжку, на яку свого часу зважився стати Панкевич, поширив і промостив слідом за ним Модест Сосенко (1875 — 1920). Як елев Краківської академії мистецтв Сосенко побував у Монахові й Парижі, оглянув мистецькі галереї Європи, а коли в 1905 р. задебютував, то виступив як стиліст-декоратор нововізантійського напряму. На основі старих українсько-візантійських традицій створив він свій власний «сосенківський» стиль, у якому потім розмалював церкви та іконостаси в Пужниках біля Товмача, Підберізцях коло Львова, Печеніжині, Славську, Дев’ятниках, Підкамені, Рикові, Золочеві, Більчі Золотому та ін. Правда, до суворого й послідовного монументалізму Бойчука Сосенко не дійшов. Пробував іти доріжкою компромісу: в рамки візантійської стилізації вкомпоновував академічну анатомію й виписку акцесорій, і це здобуло йому визнання та популярність. Та тяжка недуга й передчасна смерть не дозволили йому розвинутися в усю широчінь його таланту й мистецького знання. На уладженій в 1920 р. посмертній виставці митця можна було набрати уявлення про те, як широко щодо форми й змісту була заложена його творчість. Усі техніки, всі теми, всі підходи й напрями, сучасні Сосенкові, були в його спадщині заступлені в тому взаємовідношенні, з яким на них реагувала чутлива і вдумлива муза Сосенка.
На противагу ілюзіоністичним змаганням імпресіонізму, який свідомо й послідовно нехтував лінією, на повному унезалежненні й всевладності лінії спер свої спроби створення екраїнського монументального малярства Михайло Бойчук. Учень Краківської академії, він завдячує їй хіба тільки елементарною мистецькою освітою. Себе як маляра-монументаліста Бойчук знайшов на паризькому ґрунті, де ще до війни його надовго оточив гурток однодумців «неовізантіністів». Бо й справді, противагою реалістичному розумінню малярства була в Бойчука спочатку ідея повороту до старих українсько-візантійських традицій. В тому дусі й виконав Бойчук стінопис каплиці дяківської бурси у Львові. Та згодом, переїхавши до Києва, він переборов візантінізм настільки, що унезалежнив свою творчість від старих, непригожих для сучасного, головно ж світського малярства, «подлинників». У важкій, суворо здисциплінованій праці над собою Бойчук досяг власного стилю, в якому й виведено стінопис багатьох установ України за більшовицької влади.
В не меншій мірі, ніж індивідуальною творчістю, прислужився Бойчук українській культурі своєю педагогічною працею.
Виїмкове різнобічною щодо засобів мистецького виразу, основне освіченою й надзвичайно культурною маляркою виявила себе на галицькому ґрунті Олена Кульчицька. Закінчивши віденську «Кунстгевербешулє», виступила вона вперше в 1909 р. у Львові й одразу завоювала собі фахову критику й публіку. Крім олійних і акварельних картин та офортів, Кульчицька виставила тоді свої перші емалі, в яких нав’язала нитку традиції з тією гілкою староукраїнського прикладного мистецтва. З черги виставляла у Кракові, Варшаві, Познані, Києві й Полтаві, скрізь збираючи добре заслужене признання. Стильово Кульчицька виростає з ґрунту віденської сецесії, але сприйнятої свідомо й індивідуально. Зрештою, вона ніколи не засклеплювалася й на кожній черговій виставці давала речі нові й свіжі щирою чутливістю на впливи оточуючої її атмосфери. Особливо тривкі заслуги для української образотворчої культури Кульчицька поклала в ділянці графіки, головно ж у книжковій ілюстрації та декорації. Під тим оглядом вона гідно продовжувала започатковану Панкевичем еволюцію графічного оформлення галицьких друків.
Учнем Станіславського й Виспянського був талановитий пастеліст Іван Северин. Почавши свою малярську освіту в О. Сластіона, Северин закінчив її у Кракові та на Гуцульщині. Його стилізовані, на зразок Виспянського, гуцульські краєвиди та голівки, виставлені в Парижі, здобули йому закордонний розголос. Як першого справжнього поета Гуцульщини Северина привітали у Львові. Та в Києві його не зрозуміли, подібно як не одразу зрозуміли Стефаника. Уладжена там у 1911 р. виставка не мала успіху й надовго зразила митця до земляків. Та те, що Северин дав для зрозуміння не тільки декоративності гуцульського побуту, але й для зглиблення психіки цього українського племені, забезпечує йому окреме місце в історії українського мистецтва.
Олекса Новаківський. Талановитим і темпераментним експонентом краківського постімпресіонізму був у нас уродженець зазбручанського Поділля Олекса Новаківський (1872 — 1936). Учень Матейки, Унежицького й Вичулковського, він дуже багато завдячував Мальчевському. Не залишилися без впливу на нього Матейка та Виспянський. Перед українською публікою Новаківський уперше виступив ще на виставці Товариства для розвою руської штуки в 1901 р., але ширшу популярність здобув собі тільки першою збірною виставкою у Кракові в 1911 р. Коли ж у 1913 р. він переїхав із Кракова на постійний побут до Львова, то завоював собі галицьку публіку неподільно. В пору, коли Труш усунувся в тінь, Панкевич замовк, Сосенко нездужав, а Бойчук переїхав до Києва, вільне місце в «палаті Стики» та в опінії громадянства зайняв Новаківський. У порівнянні з вичисленими Новаківський переважав агресивністю своєї кольористики й характеристичним для малярів «Молодої Польщі» підходом до теми. Чисте малярство з утаєною символікою барвних площ і ліній було тоді новиною на галицькому ґрунті.
Перша збірна виставка Новаківського, уладжена у Львові в 1921 р., була його великою перемогою. Особливо сердечно сплескувала митця польська критика, що знайшла в ньому українського епігона краківської школи. Правда, впродовж свого більш як двадцятилітнього побуту на рідній землі Новаківський намагався отрястися з того краківського налету. Шкіци до портрету митрополита Шептицького, закінчені алегоричним етюдом «Мойсей», начерки декоративних панно для Музичного інституту ім. М. Лисенка, позбавлені всякого історично-психологічного ґрунту, спроби історичних портретів, студії гуцульського краєвиду, побуту й минулого, завершені грімкою позою «Володаря гір», нарешті, зовсім невдалі експерименти в ділянці іконопису й ніби експресіоністичного портрету, — залишилися в Новаківського тільки спробами й експериментами. Віяло від них трагізмом непосильних змагань митця з опірністю матеріалу й чужої для учня Вичулковського проблематики. В боротьбі із собою Новаківського заскочила передчасна смерть.
Обдарований великим кольористичним темпераментом, недомагав Новаківський рисунком, небагатою також була його малярська уява. Тому він не закінчив жодної ширше закроєної композиції, а вся його спадщина складається з самих етюдів. Правда, є між ними першорядні, галерейні речі. Краківський «Автопортрет», портрет дружини («Моя муза»), низка цвітяних триптихів та кільканадцять пейзажів, побіч своєї наглядної залежності від лауреатів краківської школи, забезпечать Новаківському тривке місце в історії українського мистецтва.
Нова архітектура. Подих романтизму, що був викладником не тільки літератури й мистецтва, а й національного пробудження цілої низки громадянств у першій половині XIX в., виявив себе в архітектурі смертю псевдокласицизму й відродженням так званих національних стилів. На Заході Європи знову прийшли до слова романізм та готицизм, на Сході, в тогочасній Росії, — візантінізм. Тут же, поруч віджитого візантінізму, пробувано створити штучний «древнерусский» стиль, у якому й виведено цілу низку церков і світських будівель не тільки в корінній Росії, але й на українських землях. У Борках, на Слобожанщині, на Козельщині та Полтавщині, в Житомирі, Харкові, Катеринославі, а найбуйніше — в Києві зросли тоді, мов гриби по дощі, великі й коштовні, але в рівній мірі несмачні й стильово безглузді церкви й собори, що їм із казьонного наказу надані риси того «русского» стилю. Відгомоном цеї передчасної «націоналізації» архітектури була в Галичині довголітня праця архітектора Василя Нагірного. Цей заслужений у суспільно-економічній ділянці громадянин засіяв усю Галичину церквами особливого «нагірнянського» типу, в яких зле перетравлена візантійщина й романщина об’єднувалися у виїмково невдалі, деколи просто курйозні новотвори.
Ті неуспіхи національних стилів, як у Європі, так і в нас, дуже скоро примусили архітекторів шукати нові засоби архітектурного виразу. Та поки вони знайшлися, пішли митці по лінії найлегшого опору й почали проектувати свої будинки в усіх можливих стилях, від ассірійсько-вавилонського (через найбільш популярні «неоренесанс» і «необароко») аж до найнеможливіших комбінацій усіх стильових елементів минулого. Запанувала нудна й безплідна доба еклектизму, котра панувала мало не до кінця XIX в. Лише наприкінці століття завважуємо в Європі змагання до створення власного стилю доби, пристосованого не тільки до нових будівельних матеріалів, але й до вимог часу, в якому народилися нові суспільні сили механізації, промислу й капіталізму. Так постав, між іншим, стиль сецесії, висловлений у перенесенні пливкої декоративної лінії на цілість будинку, а за ним — стиль модерн і нарешті зведений до суворої ужитковості конструктивізм.
У міжчасі проявилося нове змагання до націоналізації архітектури, але тим разом уже не на ґрунті старих, пережитих стилів, а за використання елементів народного дерев’яного будівництва. У нас цей рух пішов двома рівнобіжними шляхами. Одні з українських архітекторів пробували перенести в сучасну архітектуру елементи «українського бароко», другі, як Василь Кричевський у Полтаві, Сергій Тимошенко в Харкові, Дяченко в Києві, а Олександр Лушпинський, Роман Грицай та Євген Нагірний — у Галичині, обрали шлях пересадження народної архітектури з сільського дерева в міський камінь і залізобетон. Піонером у тому напрямі був дідич Лебединець на Полтавщиці Г. П. Ґалаґан, який ще в 1856 р. збудував собі двір у суто українському народному стилі. За ним пішов Василь Кричевський — творець величавого будинку земства в Полтаві, а там постав уже цілий ряд церковних і світських будинків у стилі українського народного будівництва. З галицьких спроб у цьому напрямі щасливіше випали такі будинки, як нинішній монастир василіянок, дяківська бурса та Академічний дім у Львові. Будований під ауспіціями українського стилю будинок «Дністра» тут же можна визнати одною з найменш вдалих спроб у тому напрямі. Кращим у низці львівських «українізованих» будівель вийшов будинок санаторію Червоного Хреста, проектований Олександром Лушпинським.
Кричевський, Мурашко, Нарбут. У пору, коли Галицька волость, починаючи від багатоважливої львівської виставки в 1905 р. посилювала кадри наших образотворців усе новими іменами й індивідуальностями, не спочивала на лаврах і Придніпрянщина, яка слідом по трійці піонерів — Мартиновича, Сластіона, Васильківського — видала трійцю митців європейської міри — Кричевського, Мурашка, Нарбута. В їхніх руках опинилися керма й репрезентація мистецьких справ України напередодні великої війни й революції, їхня творчість та підготовча праця в мистецько-виховній та організаційній ділянці послужили згодом підвалиною під першу на українському ґрунті Академію мистецтв у Києві.
Незвичайно талановитим і творчим архітектором, котрий у не меншій мірі, як в архітектурі, заважив на розвитку нашого малярства, графіки й мистецької культури взагалі, виявився Василь Кричевський (нар. у 1872 р.). Славним і авторитетним у питаннях українського мистецтва зробив Кричевського проектований ним будинок земства в Полтаві. Всупереч пізнішим його наслідувачам, що живцем переносили окремі елементи народного будівництва в модерну архітектуру, Кричевський зумів створити з тих елементів цілість, У рівній мірі як декоративну, так і конструктивно-монументальну.
Закінчивши будинок Полтавського земства, Кричевський став керманичем мистецького руху в Києві. Спочатку він оформлює тут низку українських театральних вистав у театрі Садовського, творить фасад і нутро будинку Щитковського, потім «українізує» розпочатий уже в модерному стилі будинок М. Грушевського. Рівночасно поповнює свої прецікаві збірки творів народного мистецтва, малює етюди Полтавщини, Слобожанщини, Криму й нарешті у 1911 р. гостює у Львові, звідкіля виїздить на всесвітню мистецьку виставку в Римі. Повертаючись із Рима, об’їздить усю Італію й Австрію. В 1912 р. об’їздить усі музеї Німеччини, і звідусіль, крім записок і книжок, привозить непроглядну низку знаменитих етюдів. У 1912 — 1913 рр. Кричевський кермує килимарнею Ханенків в Оленівці; поза тим виконує цілу низку графік, оформлює знамениті видання М. Грушевського й працює в ділянці мистецтвознавства й мистецької публіцистики. Однією з його статей, що краще, аніж затяжні студії вчених професіоналів, з’ясовують суть питання, є стаття «Про розуміння українського архітектурного стилю» в київському «Сяйві» (1914). Чимало доброго зробило гостре перо цього мистецтвознавця й полеміста в боротьбі за вшанування Шевченка гідним пам’ятником у столиці України.
Революція й відродження української державності заскакують його в розпалі підготовчої праці, наслідком якої було постання Української академії мистецтв у Києві. Графічні праці для заготовки поштових марок і державних паперів та педагогічна праця виповнюють його життя в УНР. Та в міжчасі горить від більшовицьких гранат будинок Грушевського, а в ньому горять безцінні збірки й ціла галерея творів Кричевського. Але він працює далі невтомно, головно в Академії, що її за більшовиків перемінили на Художній інститут. Етюди, архітектурні проекти, постановка театральних п’єс, опрацювання українських фільмів, опіка над рівнем мистецького кустарництва й нарешті навчально-виховна праця — оце програма життя Кричевського.
Різнобічність творчої індивідуальності Кричевського не одразу дозволяє зорієнтуватися, в чому його головна сила. По елементарній освіті й професії він — архітектор. Як творець цілої низки державних і приватних будинків усе ж таки ім’я здобув собі будинком Полтавського земства. Кричевський був першим і довгі роки єдиним українським архітектором, а коли довкола нього зросла ціла архітектурна школа, то йому в руки потрапив і провід цього руху. Як графік, який, із 1909 р. починаючи, оформив цілу бібліотеку українських видань, він, при всій оригінальності свого підходу, вмів нав’язати контакт сучасності з найкращими творами української книжкової графіки XVII — XVIII в. «На блискучих прикладах він показав, що в окреслених умовах, у руках справжнього майстра, старі українські мотиви оживають і набирають актуальності та сучасного змісту й значення» (С. Таранушенко).
«Ілюстрована історія України», «Культурно-національний пух», «Про українську школу та українську мову» професора М Грушевського, обгортка ювілейного видання «Бібліологічних вістей» і нарешті «Українська книга XVI — XVIII вв.» — оце книги, для оформлення яких Кричевський ужив елементи старої української графіки. Та він користується для своїх окладинок ще й елементами народної орнаментики (Г. Чупринки «Контрасти», В. Щербаківського «Українське мистецтво», т. I — II), а вкінці компонує їх з абстрактних, конструктивістичних мотивів («Лебедин» Таранушенка, «Майстер корабля» Яновського та ін.). Геніальним переємником вказівок Кричевського в тому напрямі виявився Юрій Нарбут — корифей відродженої української графіки.
Найплодючішим виявив себе Кричевський усе ж таки в малярстві, дарма що все найкраще з його творів упало жертвою катастрофи будинку М. Грушевського в Києві. В його етюдах пізнаємо чисту палітру й специфічно українську сонячність настрою, в його композиціях — великий декоративний хист. «Його оригінальність, його нове слово в мистецтві чималою мірою полягає в тому, що з модерним декоративним малярством він стихійно зв’язує локальний колір, цю типову українську рису, що в різних стадіях переходить від рисунку Шевченка та Мікешина до наших днів. У модерному спрощеному рисунку Кричевського він б’є живим джерелом» (С. Таранушенко).
Переємником цього суто українського колориту В. Кричевського виявився з багатьох поглядів подібний до нього П. І. Холодний.
Майже однолітком Новаківського, а разом із тим його антитезою в оформленні картин, побіч спорідненого темпераменту, був Олександр Мурашко (1875 — 1919). Син маляра-іконописця, що був його першим учителем, елементарну малярську освіту він набув у свого дядька Миколи Мурашка, керівника заслуженої рисункової школи в Києві. Приїзд до Києва російських малярів — Васнецова, Нестерова, Сведомського, Котарбінського й геніального Врубеля, які розмальовували Володимирський собор, розкрив перед очима молодого Мурашка широкий мистецький світ. Професор Прахов допомагав йому до виїзду в Петербурзьку академію, де він у робітні І. Рєпіна за композицію «Похорон кошового» здобуває золоту медаль й закордонну стипендію. За кордоном отрясається Мурашко від впливів Академії й Рєпіна та здобуває свій стиль, сміливість техніки, ясність форми й живий, собі тільки питомий колорит. Уже від перших його картин, що їх він надсилає з Парижа на виставки передвижників, починає «віяти чимсь свіжим, молодим, а заразом таким простим і глибоким, як це буває тільки в творах високого мистецтва».
З переїздом Мурашка до Монахова розпочинається його «німецька» праця над собою, за якою не забарився світовий розголос. З 1912 р. Мурашко об’їздив із самостійною виставкою Берлін, Кельн і Дюссельдорф. Ім’я Мурашка стало голосним в Європі. Повернувшись до Петербурга, він бере якийсь час участь у Товаристві весняних виставок, відтак організує групу Нового товариства митців. У 1909 р. переїздить до рідного Києва. Якийсь час навчає в художній школі, згодом закладає власну студію з наміром створити з Києва український Монахів. Засноване ним і однодумцями Товариство київських митців стає ланкою, на якій починають приходити до слова специфічно українські творчі питоменності. Коли ж грянула війна, а по ній революція, відроджена Українська держава покликує його до складу комісії з організації Академії мистецтв. На становищі ректора Української академії мистецтв у Києві Мурашко згинув із рук насланого скритогубця. «Утворити ґрунт для рідного, самобутного мистецтва, випустити з майстерень Академії на арену мистецтва нові, молоді сили, пройняті національним духом», — оце були повсякчасні й останні думки митця.
На половині дороги зупинила передчасна смерть другого з геніальних митців України, найбільшого графіка її сучасності — Юрія Нарбута. Уродженець Чернігівщини, що в XVII в. видала найкращих українських граверів — Леонтія й Олександра Тарасевичів, він пізнав десять заповідей графічного мистецтва в петербурзькій робітні знаменитого Білібіна. Та вже як ілюстратор дитячих книжок та проектодавець іграшок, а ще більше з моменту ознайомлення з історичним минулим і пам’ятками Гетьманщини Нарбут одразу виявляє нахил до рідної тематики. Архітектура як елемент композиції, а від часу праці над оздобленням «Юріївського статуту» — геральдика — це найбільш улюблена тематика нарбутівських графік, збагачених відтак ще елементом затійливого краснопису та друкарського шрифту. «Малороссійській гербовник», який з’явився напередодні світової війни, а потім графічне вінування таких коштовних книг, як «Галиція» й «Харьковскія усадьбы» Лукомського, «Басни» Крилова й «1812-й год», в парі з безліччю ілюстрацій по кращих журналах воєнного часу, ознаменовують найвище піднесення мистецької творчості Нарбута. Незрівняно чітка й затійлива графічна лінія та виїмково інтенсивний, а все ж таки ідеально згармонізований колорит — це його тогочасна характеристика. Революція заскочила митця в Петербурзі, але її перспектива отворила йому шлях на батьківщину. Перші українські банкноти, що вийшли з-під пера Нарбута, виявили, наскільки арсенал декоративних елементів старої української графіки був для нього доступний і до тонкощів самозрозумілий. Що більше, Нарбут зумів не тільки продовжити нитку традиції, нав’язану В. Кричевським, а й натхнути свою графіку духом індивідуальної творчості. Його заставки для «Нашого минулого», «Мистецтва» та інших книжок і журналів, комплект української суто декорованої абетки, самостійні графічні композиції, а поміж ними — незрівнянні ілюстрації до «Енеїди» Котляревського — це вже твори не учня Білібіна чи Рєпіна, але самостійного, расового українського графіка. Та вже в 1918 р. Нарбут запав на тиф, по якому постійно нездужав і нарешті в травні 1920 р. передчасно помер.
Залишив по собі величезну графічну спадщину та крім неї ще й учнів, котрі довго ще надихували українську графіку «нарбутівським» духом.
Українська академія мистецтв. У грудні 1917 р., мало не на другий день по перевороті в Росії й проголошенні самостійності Української держави, розкрилися зали Української академії мистецтв у Києві. Віками громаджена, віками маскована енергія, розливаючись в усю широчінь національного життя, виявила себе й на ланці образотворчості. Мов із-під землі, виросли учні і вчителі новоствореної Академії. Знайшлися поміж ними ті, що свідомо й послідовно боролися досі й працювали для справи українського мистецтва, знайшлися й ті, яких тільки світлий момент відродження нації причалив до рідного берега.
На відділі малярства, що його було відкрито спочатку, перед відділами будівництва й різьби, знайшлися такі майстри пензля, як Бойчук, Бурачек, Жук, Василь і Федір Кричевські, Маневич, Мурашко та Нарбут. Із Галичини до Академії було запрошено Новаківського. У статутах Академії намічалися Щорічні виставки праць учнів, але ж важкі умови воєнного часу не сприяли систематичній праці в цій установі. Згодом, коли більшовики залили Україну, Академію перемінили на Художній інститут і підпорядкували його вимогам комуністичної пропаганди. Все ж таки сам факт створення й хоч би тільки непосильного змагання Академії з важкими Умовами революційного часу свідчить про ті розвоєві можливості, що їх розкривав перед українською образотворчістю поворот нації до власної державності.
Мистецький з’їзд і ретроспективна виставка. Заходами новоствореного Товариства українських митців і діячів мистецтва в червні 1918 р. було влаштовано мистецький з’їзд і ретроспективну виставку в Києві. З’їзд відбувся в атмосфері чолового реферату професора Г. Павлуцького на тему: «Чим є національне мистецтво й чи воно повинно бути національне». Виставка була справжнім переглядом того, на чому можна б оперти розвиток образотворчості визволеної нації. Правда, бойові акції на окраїнах не дозволили взяти участь у виставці представникам Харкова, Чернігова, Катеринослава й Одеси, правда теж, що для належної підготовки виставки був назначений надто короткий речинець. Та в даних умовах ходило не так про репрезентацію, як про змогу орієнтації в силах, якими українська образотворчість розпоряджала. Це завдання було осягнене. Особливо цікавим із того погляду був на виставці відділ архітектури, на якому було зібрано кількасот знімків і рисунків найбільш характеристичних пам’яток будівництва України в парі з проектами нових будівель в українському стилі.
В найповніше обставленому малярському відділі на перше місце вибились і якістю, і чисельністю твори В. Кричевського та П. Холодного. З інших малярів звертали на себе увагу М. Козик, О. Судомора, Ю. Михайлов, Ю. Павлович, К. Трохименко, брати Пастухови та Г. Павлуцький. Скромніше, як би слід сподіватися по реномованих митцях, виступили пейзажист М. Бурачек та славний своїм «Гостем із Запоріжжя» Ф. Красицький. Різьбу репрезентували праці Трипільської та Іщенка. Крім цього, була на виставці збірка дитячих малюнків та народних вишивок.
Назагал із моментом відзискання державної незалежності праця в ділянці образотворчості закипіла, а що в більшості випадків не вийшла вона поза перші установчі збори цілої низки мистецьких установ чи поза перші спроби образотворчих маніфестацій — це вже вина не людей, а обставин, що дуже скоро стягли на Україну більшовицьку навалу.
Під більшовицьким режимом. Більшовицька влада прийшла в Україну з гаслом «мистецтво в маси». Знехтувавши «буржуазними» та «феодальними предрассудками», більшовики обійняли гаслом масовості не тільки мистецького споживача, але й творця. Плакат і транспарант — оце були перші ластівки більшовицького панування в образотворчості. Одних і других треба було багато й тому, що, коли забракло рук кваліфікованих митців, довкола малярських верстатів було змобілізовано дилетантів, оскільки лише вони вміли заманіфестувати свій щирий чи вимушений ентузіазм для «соціалістичного будівництва».
На противагу зусиллям українських архітекторів «старого режиму», які не кидали ще думки про відродження «українського бароко» (будинок сільськогосподарського інституту в Голосієві під Києвом архітектора Дяченка), більшовики імпортують в Україну мистецький «Інтернаціонал», котрий будує по містах України будівлі для більшовицьких установ, причому в їхньому оформленні перемагає суворо речовий і утилітарний конструктивізм. Імпортовані в Україну москалі, жиди й т. п. стараються у своїх творах нівелювати навіть те примирливе гасло, з яким більшовизм прийшов в Україну, — мовляв, ми несемо вам культурне будівництво — «національне за формою й інтернаціональне за змістом». Наскільки урбаністичне будівництво більшовизованої України, розраховане на «ударний темп», надалі посунуту вжитковість і пристосованість, дійшло до свого апогею в безособовому й безобличному конструктивізмі, настільки різьба й малярство не одразу попали «в ногу» і пафос новорежимного будівництва.
Колони-пам’ятники, ставлені скрізь «героям і вождям революції», барельєфи й скульптурні групи, що мали унагляднювати найблискучіші моменти більшовицької боротьби й перемоги над «старим світом», виводилися спочатку в оформленні того «старого світу» або натуралістично (пам’ятник Шевченка в Полтаві, долота Кавалерідзе), або у натуралістично-кубістичній комбінації (ставник Маркса в Києві, долота Чайкова), або в якомусь дивовижному кубо-футуро-примітивістичному оформленні, що в ньому пробували свої сили такі «українці», як Епштейн у Києві, Містаковер в Одесі й ціла юрба змобілізованих дилетантів у Харкові.
Зрештою, найвище досягнення більшовицького монументалізму у скульптурі — пам’ятник Шевченка в Харкові, збудований спілкою неукраїнських митців (Манізер, Лагбару і К°) зі своїми типовими для більшовицького розмаху дімензіями, схематизацією конструкції й безособовістю у виразі, може послужити класичним зразком тої «казьонщини», що зобов’язує в насаджуваній в Україні «інтернаціональній» образотворчості.
Не менш дошкульно, ніж в архітектурі й різьбі, дав себе відчути більшовицький режим у малярстві й графіці Великої України. Правда, тут ще довго по «блискучій» перемозі доктрин Маркса й Леніна покутували суто формалістичні напрями «буржуазного світу» (футуризм Екстера, Пальмова, Богомазова) та спротив повчальному «передвижництву», що так Добре підходило під завдання комуністичної агітки. Доволі довго й успішно опиралися нівелюючому штрихульцеві більшовицького режиму митці постімпресіоністичного (французького) й експресіоністичного (німецького) напряму, як-от Крамаренко, Таран, а почасти й найвидатніший із малярів сучасної Східної України — Анатоль Петрицький. Останній разом із гуртком малярів-конструктивістів присвятив свою увагу театрові — костюмові й обстанові сцени, в ілюзійності й метафізичності яких шукали вони захисту для тих формальних цінностей образотворчості, для яких не стало вже місця в більшовицькій дійсності.
Якийсь час здавалося, що власне в умовах тієї більшовицької дійсності, що від вуличної агітки перейшла до образотворчого закріплення своїх досягнень, вибила нарешті година для тих українських малярів-монументалістів, котрі, як Михайло Бойчук і його школа, черпали своє натхнення з пам’яток середньовіччя, україно-візантійських фресок і мозаїк та італійського предренесансового примітиву. Простота їхніх ліній, суворість композиції та лапідарність виразу хіба найкраще відповідали вимогам монументалізації «гордого самопочуття переможного пролетаріату» й справді доволі довго були, так би сказати, «урядовою мовою» більшовицької образотворчості. Ціла низка стінописів (селянський санаторій в Одесі, розмальований учнями Бойчука, зал засідань ВУАН у Києві, розмальований учнями Крамаренка, та інші) дає характеристичну сполуку старої монументальної форми з подекуди гротесковою тематикою й гучним пафосом більшовицького життя. Та вибила година, в якій у «бойчукистів» почали добачати національно-буржуазні ухили, а слідом за тим кинули гасло боротьби з «бойчукизмом». Боротьба, ведена під такими аспектами, мусила очевидно закінчитися розгромом монументалістів. Їхнє місце зайняли тепер ілюстратори, що з більшим або меншим успіхом наслідують старих і забутих передвижників.
Започаткований ще за «буржуазної» української влади Нарбутом та його школою розвиток української графіки пішов під більшовицькою владою не так у глибину й височінь, як у ширину. Ціла низка «поліграфічних інститутів», що ними більшовики покрили Україну, перейняла на себе обов’язок заспокоєння голоду в більшовицькому плакаті й книжково-газетній пропаганді. Та все ж таки з юрби графіків-дилетантів, що їх змобілізувала більшовицька влада, встигли втриматись на поверхні й досягти навіть закордонного розголосу такі українські графіки, як Усачова, Седляр, Довгаль, Сахновська, Хижинський, Падалка та ін. В їхньому гурті чолове місце зайняв як майстер сучасного деревориту Олександр Кравченко (нар. у 1889 р.). У 1933 р. варшавський Інститут пропаганди мистецтва уладив репрезентативну виставку більшовицької образотворчості, в якій українському мистецтву взагалі, а графіці зокрема, критика визнала провідну роль. Праці Кравченка, Касіяна, Сахновської й Довгаля були єдиними, які наближували графіку більшовицького світу до західноєвропейського рівня.
Львівська ретроспективна виставка в 1919 р. У листопаді 1919 р., в часі, коли небо над галицьким обрієм горіло ще всіма вогнями визвольної війни, в залах Національного музею у Львові було відкрито «Виставку сучасного малярства Галицької волості». Була вона інаугурацією повоєнної й пореволюційної доби української образотворчості, що силою створених умов знайшла собі захист по цей бік Збруча.
Виставка, складена з доволі випадкового матеріалу, мала все ж таки доволі окреслений ретроспективний характер. Поряд із творами сучасних малярів, надісланими й тими, які зберігалися в музейних магазинах, на виставку було стягнуто все, що можна було знайти з пам’яток галицького малярства від перших років XIX-го віку. Портрети, релігійні образи, здебільшого анонімні, але з виразними ознаками свого часу, творили більшість експонатів так званого вчорашнього галицького малярства. Дещо з того вдалося окреслити як твори Луки Долинського, Остапа Білявського, Юрія Радивилівського, Івана Барановського, Г. Воробкевича та Іллі Копровського. Вони-то й репрезентували «досвітки» галицького малярства, тоді як картини Корнила Устияновича й Теофіла Копистенського стали на порозі сучасного. Довкола тих двох могікан академічного романтизму скупчилися картини їхніх переємників — Томасевича, Романчука, Івасюка, Вацика, Манастирського й Куриласа. За ними чергувалися твори передвоєнних репрезентантів галицького малярства в особах Панкевича, Труша, Кульчицької, Сосенка, Федюка й Новаківського. З молодших звертали на себе увагу Анастазієвський, Галавин та Крайківський.
Успіх виставки був великий: вона підготувала митців і громадянство до організованої й систематичної праці над розбудовою культурних цінностей у момент, коли воєнно-політичний зрив нації закінчився катастрофою. В 1921 р. Національний музей уладив кволу й безбарвну «Весняну виставку», Що все-таки не залишилася без заслуги. На ній галицьке громадянство вперше познайомилося з творами Петра Івановича Холодного, який мав відіграти одну з провідних ролей У дальшому розвитку західноукраїнського мистецтва.
Гурток діячів українського мистецтва. У 1922 р. у Львові постала — з ініціативи М. Голубця — організація місцевих митців та їхніх товаришів-емігрантів із Зазбручанської України, під запозиченою з визволеного Києва назвою «Гуртка діячів українського мистецтва». Перша виставка Гуртка, створена в червні 1922 р., була задумана й проведена як мобілізація й перевірка сил українських образотворців, об’єднаних під гаслом національного мистецтва. Найповніше на виставці було заступлене малярство, що «від академічних пережитків, крізь весельчану гаму імпресіонізму, до експериментів експресії й куба, отвирало перед глядачами широкі обрії еволюції останніх десятиліть». Скромно була репрезентована архітектура (Лушпинський, Тимошенко, Січинський), ще скромніше, бо тільки експонатами одного митця (Коверка), — різьба.
«Гвоздями» малярської частини виставки були картини Новаківського, який домінував своєю стихійною кольористикою, та картини й композиції Холодного, який, на противагу Новаківському, приваблював глядача інтимністю, своїм сковородівським самоопануванням і зразковою погодою духа. Велика композиція Холодного «Ой у полі жито» й темперова ікона святих пасічників Зосима й Савватія — це була справжня ревеляція виставок, що до своєї програми поклала гасло національної, непідроблюваної відрубності. Особливо голосно заповівся на цій виставці молоденький баталіст Леонід Перфецький. Декоративною помисловістю, чіткістю графічної лінії й лапідарністю виразу здивував галичан Павло Ковжун: у графіках й олійних картинах та етюдах виявив він імпонуючий декоративний смисл. Ніколи вже потім не репрезентував Ковжун своєї творчості так повно й багатогранно, як тоді. Справжньою несподіванкою були три кольорові графіки Миколи Бутовича, який вже з першого виступу заповівся як найбільш расовий, найбільш переконливий поет українського історичного побуту. Сліпучим метеором бравурного аквареліста врубелівської школи блиснув Василь Крижанівський. Крім названих передовиків, виступило ще зо два десятки поменших зір із цього й того боку греблі.
У другій виставці Гуртка в 1923 р., поза Новаківським, не забракло нікого з учасників першої виставки, що більше, пристав до гурткової валки ще дехто зі сторонніх, як архітектори Грицай та Лев Левинський, малярі Бурачек, Лісовський, Морська, Тишкевич (Каленик) та ін. Це не змінило фізіономії Гуртка, а тільки підкреслило його загальнооб’єднуючий, подекуди професійний характер. Новиною другої виставки був окремий відділ «Нова українська книжка». Завданням відділу було ознайомити загал із нашими осягами й недотягненнями в графічному й друкарському оформленні нової української книжки. Книжкова графіка Бутовича, Вовка, Кірнарського, Ковжуна, Колцуняка, Кульчицької, Ляпіна, Лісовського, Лозовського, Мозалевського, Нарбута, Петрицького, Січинського й обох Холодних розкривала перед громадянством і самими митцями можливості нового оформлення тієї занедбаної ділянки нашої культури.
Третя з черги виставка Гуртка відбулася вже в куди не такій атмосфері, як дві попередні. На четвертій уже було ясно, що мистецька установа з такими широкими рамами загальнодоступності не дасться втримати в кипучих умовах боротьби за нову форму мистецтва. Гурток, як колись Товариство для розвою руської штуки, виконав своє організаційно-перевірне завдання й мусив відійти в тінь минулого, а його місце мусила перейняти нова установа.
Петро Іванович Холодний. Одним із найбільш заслужених працівників біля підвалин сучасного українського мистецтва був, хоч як це дивно, хімік із професії й маляр із замилування — Петро Іванович Холодний (1876 — 1930). На вечірні курси рисункової школи Миколи Мурашка Холодний ходив ось так собі, ніколи, може, не припускаючи, що саме в історії українського малярства судилася йому така поважна роль. Та попавши в 1910 р. на одну з київських виставок, Холодний вже не сходив з мистецького кону. Навпаки, здобутки своєї професії старався використати для малярського ремесла. Результатом хімічного аналізу старих галицьких ікон, що знайшлися в київському музеї, була перша темперова картина Холодного на тему «Дівчина й пава». З черги на київських виставках з’являються, крім етюдів, такі ширше закроєні композиції Холодного, як «Івасик і відьма», «Вітер», «Чернець», «Хмарний день», а поміж ними виїмково скромно скомпонована, але настроєво глибоко зворушлива Шевченкова «Катерина». Хвиля пореволюційної еміграції прибила Холодного в 1921 р. до галицького берега. Як незмінний голова Гуртка діячів українського мистецтва, попрацював Холодний для скупчення українських мистецьких сил і виявлення їх на цілій низці виставок та рівночасно з таким запалом віддався мистецтву, що протягом десяти років створив прецікаву галерею.
Правда, у противенстві до умов свого життя в Києві, в Галичині Холодний був примушений заробляти мистецтвом на хліб. Та заробітки, що так часто вбивають в людині митця, не мали найменшого впливу на рівень його малярства. Вистане згадати такі праці Холодного, як вітражі Успенської Церкви, іконостас і стінопис духовної семинарії, такі ікони, як «Серце Ісуса», «Св. Володимир і Йосафат», «Св. Євстахій», портрет полковника Вітовського й непроглядна низка поменших робіт, щоб зрозуміти, з яким філософічним спокоєм віддавався Холодний своїй мистецькій проблематиці навіть там, де замовник вимагав менше проблематики, а більше гладкості й популярності вислову.
Що більше, поза роботою на хліб знаходив Холодний час і змогу працювати виключно для себе, тобто для мистецтва. Так постала його незрівнянна щодо форми й стилю темперова композиція «Ой у полі жито», з духу його відчуття старого українського іконопису зродився «Св. Зосим і Саватій», з ґрунту його глибокого розуміння нашого історичного побуту вийшли спроби композицій «Похід Ігоря», «Княжий город». Ілюстрації Холодного до «Чайковського» Гребінки чи заставки до букваря «Учітеся» теж не мають нічого спільного з роботами на замовлення. Все, до чого тільки не докладав руки Холодний, пройняте характеристичною для нього як для митця й людини повагою й серйозністю. Тим-то й уся його мистецька спадщина — це сума індивідуальних маніфестацій цього глибокого, творчого духа.
Передчасна смерть заскочила Холодного в розпалі праці над циклом картин «Господнього Гробу», призначеним для Успенської церкви у Львові. Здавалося, що цей цикл буде завершенням його малярської творчості й глибокої релігійної філософії, якою було пройняте голубине серце митця. Та по широко закроєному творі залишилися тільки дві картини й ціла тека підготовних шкіців...
Краєвидні етюди П. Холодного овіяні чаром специфічно українського, сонячного колориту, зразки якого бачили ми в етюдах В. Кричевського. Портрети Холодного, мальовані імпресіоністичною технікою, але залежно від підходу митця до моделі кольористично розвихрювані чи гармонізовані, були класичними експериментами портретного психологізму. Графіка, як декоративна, так і ілюстраційна, мала характеристичну для Холодного стилізацію, що з особливою силою виступала в іконо- й стінописі Холодного. В останніх Холодний оперся на старі українсько-візантійські зразки, але пропущені крізь призму світогляду митця, знайомого зі стилем прерафаелітського «примітиву». Тут почерк Холодного був найоригінальніший, найбільш відповідний його внутрішній, духовній структурі.
Павло Ковжун, учень київської художньої школи, як і всі його однолітки — ентузіастичний адоратор Нарбута, з’явився на галицькому ґрунті (в 1920 р.) саме в ту пору, коли галицька книжка й друк взагалі переживали глибоку кризу. Залишки провінціонального кустарництва в оформленні друкованого слова не зраджували охоти кинути засиджені позиції, й за нові ідеали книжкового оформлення треба було вести завзяту й безоглядну боротьбу. Підняв її й остаточно виграв на всій лінії Ковжун. Непроглядна низка його обгорток, заставок, ініціалів та ілюстрацій перемінила обличчя друкованого слова в Галичині настільки, що поворот до старого кустарництва виявився неможливим не тільки для митців, але й для широкої публіки. Та не тільки як графік і маляр, але й як організатор, душа мистецьких установ, публіцист і редактор Ковжун добре заслужився для нашої мистецької культури.
Як маляр і графік Ковжун виріс із ґрунту київського постімпресіонізму й задихаючої ще віденською сецесією стилізації. Але ж він ніколи не стояв на місці. Виїмкова чутливість і темперамент примушували його глибоко переживати й по-своєму інтерпретувати всі чергові подихи, що йшли з європейського Заходу. Та ні кубізм, ані футуризм, ані експресіонізм, ані надреалізм не опанували творчої уяви Ковжуна без решти. Поза сферою впливу кожного з тих напрямів він зумів залишитися різко окресленою індивідуальністю.
Микола Бутович — молодий лінійний старшина, що з аматорства рисував і малював, знайшов себе тільки у воєнному полоні. Графічна академія в Липську (Лейпцігу. — Ред.) дала Бутовичеві підвалини, самостійна, але по-німецьки здисциплінована праця над собою розкрила перед ним безкраї обрії розвоєвих можливостей. Вже перші його обкладинки для катеринославського видавництва «Ратай» (1922) зраджують у ньому першорядного стиліста. Митця, що вникнув у глибину , культурного побуту нашого минулого, виявляють з черги ілюстрації для програми українського академічного свята f в Берліні в 1922 р. («Віват, Академія!»). Та рівночасно з повним опануванням лаштунків старої української графіки розвивається в Бутовичеві модерний графік, чутливий на нові завдання графічної проблематики. Вже в наголовках й обгортках часописів і журналів, як «Минуле України», «Зиз», «Нова хата» й інші, вгортається Бутовичева графіка в конструктивістичні форми, до нього в нас непопулярні й незрозумілі. Чим Далі, тим вільніше ширяє творча уява Бутовича. Традиційно українські декоративні прийоми чимраз органічніше зливаються з модерним оформленням, чимраз більше поглиблюється й поширюється тематика, витончується форма. Ілюстрації до Українських народних, обрядових та історичних пісень виходять із-під пера Бутовича, мов якась нова поема.
Особливо привабливим і в інтерпретації Бутовича зрозумілим і близьким став світ української казки — джерело справжнього українського гумору його інтерпретації народних приказок та анекдотів. У 1924 р. в Липську з’явився знаменитий цикл Бутовичевих дереворитів «Українські духи», котрі вводять нас у світ глибоко відчутої української демонології. Рівночасно з дереворитом працює Бутович в офорті. Виконані в тій техніці ілюстрації до Гоголевих «Старосвітських поміщиків» дають глибоке зрозуміння не тільки самої теми, але й духа доби. Для цього Бутович вміє вжитися у форму графічної інтерпретації з часів гоголівського «бідермайєра». Декоративна графіка, ілюстрація, шарж і карикатура — це ділянки, в яких Бутович виявив себе незрівнянним щодо форми й оригінальності майстром; безупинно працюючи над собою й розвиваючись, він усе ж таки ще не дійшов до зеніту своєї творчості, його засоби й можливості далеко ще не вичерпані.
Крижанівський, Лісовський, Перфецький. Трагічною постаттю багатонадійного, передчасно скошеного таланту був елев київської художньої школи Василь Крижанівський (1891 — 1926). До галицького берега він прибився в 1921 р. разом із придніпрянською еміграцією. Якийсь час перебував у таборі інтернованих, потім — у Краківській академії мистецтв у класі професора Дембіцького, а відтак у Львові, де на периферіях, в дослівному голоді й холоді, працював над складними проблемами українського національного мистецтва. Від експериментів Врубеля, яким Крижанівський був щиро захоплений, перейшов до українського барокового малярства, але зупинився тільки на українській візантиці, яку інтерпретував виїмково індивідуально. Під технічним оглядом Крижанівський був незрівнянним майстром акварелі. Пробував себе в олії, темпері й графіці. Залишив по собі низку етюдів і композиційних фрагментів, з яких, одначе, лише найменша дрібничка має мистецьку, галерейну вартість. Мало було в нас митців настільки серйозних і до глибини душі пройнятих своїм великим післанництвом, як Крижанівський. Його «Автопортрет», «Діти», «Ерос і Психея» та «Ангел» — це речі, що про них писатимуть колись монографії.
Добрим і тямущим учнем Ю. Нарбута, а при тому культурним і освіченим митцем-графіком виявив себе Роберт Лісовський (нар. у 1893 р.), що від 1929 р. працює на становищі професора Української студії пластичного мистецтва у Празі. Його книжкові обгортки, плакати, проекти килимів, а також знамениті акварелеві квіти й пейзажі сягають високого, європейського рівня.
Расовим баталістом заповівся на перших виставках Гуртка діячів українського мистецтва Леонід Перфецький (нар. у 1896 р.). Його «Наскок мазепинців», «Батарея в небезпеці», «Чорні запорожці» та непроглядна низка інших баталістичних картин дозволяли сподіватися, що творчість Перфецького заповнить цю разючу прогалину в нашій образотворчості, якої так жагуче вимагають виховні огляди сучасного покоління. На жаль, Перфецький, переїхавши до Парижа, розгубився в крутіжі західноєвропейських «ізмів», з якого тільки останніми роками починає випливати його приголомшена індивідуальність. При молодому віці й великій емоціональності митця можна сподіватися, що він відшукає себе остаточно і збагатить нашу баталістику першорядними творами.
Лушпинський, Тимошенко, В. Січинський. У противенстві до великої кількості малярів, архітекторів у Гуртку діячів українського мистецтва було всього три: Лушпинський із галичан і Тимошенко й Січинський із придніпрянців. Перші двоє вже тоді легітимувалися поважним архітектурним стажем.
Лушпинський (нар. у 1878 р.), учень і переємник «будівничого нового Львова» — Івана Левинського, вже як студент Львівської політехніки здобув у 1902 р. конкурсову нагороду за проект церкви в українському стилі. Згодом, працюючи під рукою І. Левинського, а відтак самостійно, Лушпинський устиг знайти розв’язку для раціонального застосування форм українського народного будівництва до модерного матеріалу й вимог сучасності у світській і церковній архітектурі. Уладжена в 1915 р. в Національному музеї у Львові виставка архітектурних проектів Лушпинського, а відтак виданий державною комісією відбудови краю альбом селянських загород і сільських установ дали ясне окреслення творчого обличчя Лушпинського як українського в розумінні джерел, а рівночасно наскрізь модерного архітектора. З видатніших творів Лушпинського слід згадати великий будинок санаторію Червоного Хреста у Львові, монастир василіанок у Станіславі та низку мурованих церков у Бабухові, Кліцку, Велдіжі, дерев’яну в Тисьмениці та ін.
Вивченню і пристосуванню до вимог модерного життя українського архітектурного стилю присвятив чимало праці архітектор Сергій Тимошенко (1884), автор об’ємистого альбому проектів та учасник дванадцяти мистецьких виставок дореволюційного часу. Прибившись з емігрантською хвилею до галицьких берегів, попрацював тут чимало, дарма що з його проектів у стилі українського бароко виведено розмірно небагато. Характеристичною для Тимошенківського розуміння українського стилю залишиться на галицькому ґрунті церква в Мразниці біля Борислава.
Володимир Січинський, що хоч і вступив до Гуртка як архітектор і графік, майже всеціло присвятився мистецтвознавству, не залишаючи собі для архітектурної практики надто багато часу. Все ж таки поза кількома поменшими будовами вдалося йому в 1934 — 1935 рр. збудувати величаву церкву редемптористів у Михайлівцях на Пряшівщині (Закарпаття) . Всупереч пануючим у новому українському будівництві бароковим і народницьким тенденціям у михайлівській церкві Січинський дав зразок пристосування до сучасних вимог українсько-візантійського стилю княжої доби.
У 1912 р. до молодшої валки галицьких архітекторів пристав Євген Нагірний (нар. у 1885 р.), син Василя, що, як відомо, заселив пів-Галичини церквами особливого «нагірнянського» типу. Євген почав свій мистецький шлях з актуального в той час перещеплювання форм дерев’яного будівництва в муроване, але доволі скоро прийшов до переконання про недоцільність такого змагання. Ознайомившись із староукраїнською архітектурою, в якій особливу його увагу притягла архітектура Галича, Нагірний почав проектувати свої церкви на центробазилічних, круглих, а навіть еліптичних заложеннях; це дало йому широкі, просторові й формальні можливості розв’язки проблем модерної архітектоніки. З кращих церков Євгена Нагірного слід згадати церкви в Бірчі, Богородчанах, Делятині, Любіні Великому, Турці та у Львові на Знесінні й Богданівці.
З інших галицьких архітекторів заслуговують на увагу Роман Грицай та Лев Левинський, що подібно як їхні сучасники намагаються тримати зв’язок між українською архітектурною традицією й модерними напрямами, обумовленими новими будівляними матеріалами й технічними засобами. Наскільки Грицай у кращих своїх творах нав’язує до традиції українського бароко, настільки Левинський осцилює поміж дерев’яним і старим українсько-візантійським будівництвом.
На чужині. Хвиля політичної еміграції 1920-х років не спинилася при галицькому березі. Багато наших митців розбрелося по широкому світі й там, по своїх силах, працює над собою й на славу українського імені. Згадаємо бодай кращих поміж ними.
Несподіванкою була поява графіка Василя Касіяна (нар. у 1896 р.), що по перших успіхах своїх дереворитів і офортів на празькому ґрунті в 1927 р. переїхав до Києва, де обійняв професуру в Мистецькому інституті. Тематика його гравюр специфічно «пролетарська», але техніка — першорядна, при свідомій синтетичності виразу й типізації облич і постатей. Поруч Кульчицької Касіян належить до нечисленних українських майстрів репродукційної графіки.
З неокласицизму розпочав свою малярську творчість Микола Глущенко (нар. у 1901 р.), який уже в 1924 р. звернув на себе увагу західноєвропейської критики. Переїхавши з Берліна до Парижа, Глущенко захопився експресіоністичними моментами сучасного малярства і створив у цьому дусі цілу галерею картин. Та його експресіонізм далекий від крайнощів завзятих шукачів виразу. Злагіднює його в рівній мірі вдача цього катеринославця, як і наліт французької рафінованої культури.
Куди різкішим приклонником французького експресіонізму виявив себе чернігівець Олекса Грищенко (нар. у 1890 р.). Його здекларовано-експресіоністичні олійні пейзажі не все живуть у згоді з імпресіоністично-протоколярними акварелями, що їх він творить на маргінесі своїх подорожей по світу. Ім’я Грищенка, добре нотоване на мистецьких біржах Європи й Америки, добре служить популяризації української мистецької культури.
Шляхами «чистого», абстрактного мистецтва пробує йти Андрієнко-Нечитайло (нар. у 1894 р.), який особливо багато інвенції вклав у макети театральних декорацій та костюмів. Його конструктивістичніші декорації для паризького театру «Одеон» здобули йому широку популярність серед французького громадянства.
АНУМ. На румовищах Гуртка у Львові в 1930 р. постала Асоціація незалежних українських митців, у скороченні АНУМ. Перша виставка нової мистецької організації, котра окреслила себе як авангард українського мистецтва — європейського за формою й національного за суттю, була якраз маніфестацією безпосереднього зв’язку українського мистецтва із західноєвропейським. Поряд із творами українських митців українське громадянство побачило на ній і твори передовиків західноєвропейського, точніше — французького, бельгійського та італійського — мистецтва.
Ансільйон, Бланш, Бріантон, Громер, Дерен, Дюффі, Задкін, Жанен, Леже, Дю Марооре, Модильяні, Олі, Де Пізіс, Пікассо і Шагал — оце був той авангард західноєвропейських, здебільшого далеко вже заавансованих митців, що знайшов спільну мову з українськими митцями-авангардистами. Спільна мова була тим легша до осягнення, що ініціаторами й виконавцями тої українсько-європейської кооперації були ті Українські митці, що вже від кількох літ осіли й здобули собі імена в мистецькій столиці світу — Парижі. Андрієнко, Бурачек, Глущенко, Зарицька, Микола Кричевський, Перебийніг, Перфецький, Хмелюк — члени паризької колонії українських митців-емігрантів, довели спробу тої співпраці до кінця.
Очевидно, погрожувала небезпека, що така безпосередня конфронтація молодого українського мистецтва із західноєвропейським може вийти фатальною. Та щастя сприяло нашим митцям. Наші «парижани», з Андрієнком і Грищенком у проводі, а там — Бутович, Ковжун і Гординський, витримали конкуренцію, що більше, блиснули своєю індивідуальною оригінальністю й національною самобутністю. Ствердила це й підкреслила своя й чужа фахова критика, відчуло це українське громадянство, що з того часу чимраз сміливіше дивиться на Європу власними українськими очима й навпаки — до української образотворчості підходить з європейськими критеріями.
Сім чергових виставок АНУМа, поміж якими були збірні й індивідуальні, присвячені малярству, різьбі, графіці і такій молодій у нас спеціальності, як «екслібріс», вповні виправдали надії, покладені на цю установу, й передали їй у руки керму справ нашої образотворчості. Все краще, талановитіше й культурніше серед мистецької братії по цей бік Збруча причалило до АНУМа, що, у свою чергу, підтримує дружні зв’язки з мистецькими організаціями всього світу.
17. Сучасна українська різьба
Стороженко, Мікешин, Позен, Балавенський. Хоч уже Шевченко у своїх різьбарських спробах відійшов від класицистичних ідеалів Академії, творчість його сучасників і нащадків довго ще оберталася довкола цього зачарованого кола.
Різьбарем-аматором, який за свої різьбарські твори дочекався медалі Петербурзької академії художеств і титулу «класного» художника за проект пам’ятника Нестора Літописця, був український письменник Олекса Стороженко (1805 — 1874). Чималу роль у нашому культурному житті довелося відіграти рисівникові-ілюстраторові і різьбареві Михайлові Мікешину (1836 — 1896). Учень Академії, уже як 22-літній юнак він здобув собі славу, орден і ренту проектом на пам’ятник «Тисячоліття Росії». Ціла низка пам’ятників, що їх відтак проектував Мікешин для російських і українських міст, а між ними пам’ятник Б. Хмельницькому в Києві, устійнили його мистецьке обличчя й місце в історії мистецтва. «Мікешин, — за словами історика російської різьби Врангеля, — був дилетант, майже не володів технікою, але його розкішна мистецька фантазія ставить його на голову вище сучасників. у ньому тліла іскра справжнього поета, а його широкі замисли посвоячені із замислами митців бароко. Він не думав різьбарською формою, але мріяв сильветами й широкими обрисами; розумів чар маси. Єдиний із-поміж своїми сучасниками оминав шаблон, творив сміливо й розмашно».
Адептом російського «передвижництва» в ділянці різьби був Леонід Позен (нар. у 1849 р.), що вславився як творець пам’ятника Котляревському в Полтаві. Знамениті плакети цього пам’ятника, які ілюструють твори Котляревського («Енеїда», «Наталка Полтавка» та «Москаль-чарівник») і такі побутово-реалістичні твори, як «Старець» чи «Оранка на Україні», вимовно свідчать про його «передвижницький» підхід до мистецьких проблем.
Зате піонером сучасної української різьби в розумінні її націоналізації є Федір Балавенський (нар. у 1864 р.), що вже у своїх академічних працях («Відьми», «Троглодит із ведмедем») виявив себе реалістом, романтиком. Балавенський здобув собі популярність низкою погрудь і статуеток Шевченка, що їх створив до 40 різних композицій. Найкращим досягненням Балавенського була серія алегоричних статуй («Медицина», «Життя», «Милосердя», «Любов»), виконана для фасаду будинку Українського Червоного Хреста в Києві. Багато уваги Балавенський присвятив дрібній різьбі в керамічному виробництві та навчанні. З-під його руки вийшли такі українські різьбарі, як Кавалерідзе, Климов та Іщенко.
Галицькі класицисти. Сучасником Балавенського в Галичині був Петро Війтович (нар. у 1862 р.), який, на жаль, був змушений працювати і творити для чужинців. Вчився Війтович у Львові (Марконі), у Відні (Цумбуш) та Будапешті, де й створив низку своїх знаменитих скульптур. У Львові декорував фасади міського театру, Промислового музею, головного залу палацу й костьолу Єлисавети. Різьби Війтовича, витримані в класицистичному дусі, виявляють велику помисловість і ясність композиції та опанування різьбарської техніки, що змусило польську критику назвати Війтовича «нашим Фідієм». Молодшим сучасником Війтовича був Григорій Кузневич (нар. у 1871 р.), що завершував свою мистецьку освіту в Італії. Найкращий із його творів — «Гончар», який декорує вестибюль Промислового музею у Львові; цікавий також його «Перший хлібороб» (обидва — з римської доби творчості митця). Пізніші його твори — це вже речі слабші, виконані на замовлення осіб і груп, які не звикли кермуватися суто мистецькими вимогами. Як і Війтовим, Кузневич у кращих своїх творах репрезентує прогомонілий класицизм. Третім із черги галицьких різьбарів-класицистів є Михайло Бринський (нар. у 1883 р.). Учень кустарної школи в Закопанє й віденської «Кунстгевербешулє», він виплив на чисті води мистецького життя й популярності в 1912 р. як автор пам’ятника віденським робітникам, полеглим 17 вересня 1911 р. під час голодових заворушень на Оттакрінгу. Ціла низка погрудь, декоративних фігур, у першу чергу — велика композиція «Еней», свідчать про захоплення Бринського чіткою лінією античної скульптури.
Різьбарі-модерністи. Серією імпресіоністичних погрудь українських письменників звернув на себе увагу Михайло Паращук (нар. у 1889 р.) — учень Краківської академії та віденської мистецько-промислової школи. Доповнивши свою мистецьку освіту в Монахові, Паращук перейшов від імпресіоністичної техніки до лінійної стилізації й у тому дусі створив кілька вдалих композицій. Із кращих творів Паращука слід згадати групу «Мати», портрет Пшибишевського та професора Мецензефі. В 1926 р. після проекту Паращука побудовано нагробник М. Драгоманову в Софії.
З атмосфери «гончарської столиці» України — Опішні на Полтавщині — вийшла Єлисавета Трипільська. Як переємниця Позена й Балавенського вона створила цілу низку глиняних статуеток із різко підкресленою етнографічною тематикою. «Цокотуха», «Засоромилася», «Дядько Кривоніс», «Жартує», «Мужик», «На ярмарку» — оце заголовки кращих творів Трипільської, виконаних із великим обсерваційним змислом і добре засвоєною різьбарською технікою.
Могутнім різьбарським талантом володів запізнений романтик, замучений більшовиками за «контрреволюцію», — Михайло Гаврилко (1882 — 1919). Пройшовши підготовку в миргородській керамічній школі, Гаврилко студіював у Петербурзі, Кракові й Парижі. Ширшу популярність здобула йому низка проектів на пам’ятник Шевченка в Києві, в яких його велике розуміння різьбарської форми йшло навзаводи з буйною фантазією й романтичною позою. Глибоким ліричним настроєм пройняті його погруддя, в тому числі ідеальний портрет М. Шашкевича.
Учнем київської мистецької школи й паризьких майстрів був Василь Іщенко (нар. у 1883 р.), що на київській виставці 1918 р. своїми погруддями й композицією «Поцілунок» заманіфестувався як здекларований імпресіоніст роденівської школи. В атмосфері більшовицького режиму могутній талант Іщенка заглух. Його «Ленін» із 1927 р. свідчить про вплив комуністичної «направленности» на образотворче мистецтво взагалі.
Різьбарем-монументалістом виявив себе учень Балавенського, уродженець Полтавщини Іван Кавалерідзе. Його пам’ятник княгині Ольги, що був у Києві, іще надихнений романтикою Балавенського, але пізніші твори з часів революції пройняті вже кубо-формістичними ідеалами. Його пам’ятники Шевченкові в Полтаві й Ромнах та Франкові в Лубнах, задумані широко, виявляють небуденний смисл сили й монументальності.
З кращих різьбарів нашої сучасності слід згадати Федора Ємця, Івана Севера, Андрія Коверка, Софію Латуринську та Жосефіну Діндо.
Архипенко. Виїмкове становище не тільки на тлі українського, а й світового мистецтва займає киянин Олександр Архипенко (нар. у 1887 р.). Не закінчивши київської мистецької школи, пробував Архипенко студіювати в московській «школі малярства, різьби й будівництва», але вже в 1908 р. їде до Парижа, де саме тоді процвітав кубізм. Не вибувши в «Еколь де боз арт» і цілого місяця, Архипенко починає працювати над собою без професорської керми й починає виставлятися в салоні «незалежних». Його оригінальний, невгамовний, бунтарський дух дуже скоро скупчує довкола себе цілий гурт невдоволених доцьогочасними шляхами мистецтва. Постає так званий «лівий блок» митців, а рівночасно твори Архипенка, як «Поцілунок», «Жінка з дитиною» (1911), «Танок» (1912), при всій абстрактності своїх форм, захоплюють глядачів силою заклятого в них виразу й руху. До 1923 р., в якому Архипенко покинув Європу для Америки, встиг він розбурхати широке зацікавлення своєю творчістю. Ціла низка статей і монографій з’явилася про нього, жоден з оглядів сучасного світового мистецтва не промовчує його без огляду на те, чи визнає автор огляду репрезентований Архипенком мистецький напрям, чи ні. А полягає цей напрям на повній абстракції від зовнішності предметів в їхньому реалістичному розумінні, намагаючись новими — між іншим, Архипенком здобутими — засобами висловити укриту логіку й психологію явищ. Шукаючи тих засобів, Архипенко дуже часто рвав межі поміж різьбою й малярством, створивши, нарешті, власний, «архипенківський» стиль. А це є те, що найважніше в мистецтві. Йому також завдячує Архипенко своїм становищем у сучасній образотворчості.
Мистецтво наших днів. Відродження української образотворчості, започатковане Т. Шевченком і К. Устияновичем, досягло вже сьогодні свого апогею. Українська архітектура, різьба й малярство, які спочатку не виходили поза вузькі межі аматорства у творців і люксусу у консументів, стали вже сьогодні органічною складовою частиною нашого культурно-національного життя. Українські митці вже не з’являються й не гаснуть, мов самітні метеори, але виступають на нашому небосхилі, як цілі сузір’я. Постають раз у раз все нові мистецькі гурти й групи, об’єднані не тільки ідеологічними, але й професійними інтересами. Це знак, що образотворчість стала в нас одним із соціальних чинників.
Правда, в підсовітській Україні нема сьогодні об’єктивних умов для вільного розвитку української образотворчості. Митці там «зрегламентовані», а мистецтво вдягнене в шори поневільної служби «казьонним» ідеалам. Не маємо також змоги слідкувати за тим, чи й наскільки боротьба мистецтва з казьонщиною режиму видає які успіхи. Сам відгомін розстрілів і ув’язнень за «національно-буржуазні ухили» в образотворчості свідчить про те, що приборкування творчого духу не проходить там гладко, без протесту. Зате можемо слідкувати за розвитком мистецтва по цей бік Збручу, на західних землях та в емігрантській діаспорі.
У Львові, що знову став столицею українського національного руху, працює АНУМ як найповажніша й найбільше репрезентативна мистецька установа. Та крім неї існує тут і Товариство прихильників українського мистецтва, яке, зложене з представників громадянства, дає моральну й матеріальну підтримку молодим талантам. Талановитий різьбар Павлось, малярі Ласовський, Гординський, Гаврилюк, Чорній, Смольський та знаменитий карикатурист Едуард Козак (Еко) — це той авангард молодих, котрий нині-завтра перейме керму й репрезентацію нашої образотворчості.
У Кракові, в Мистецькій академії якого здобувало освіту стільки наших митців, гуртується наша мистецька молодь у товаристві «Зарево». У Варшаві митець Мегик зорганізував ще в 1927 р. гурток «Спокій», у виставках якого брали участь такі митці, як різьбар Побулавець і малярі Хасевич та виїмково талановитий і культурний митець, син Петра Івановича Холодного — Петро Петрович Холодний.
У Празі від 1923 р. існує Українська студія пластичного мистецтва, що в складі своїх учителів, крім згаданого вже Р. Лісовського, має такі сили, як різьбар Стаховський, маляр Кулець та історик мистецтва Дмитро Антонович.
Про Париж з його мистецьким авангардом уже була мова. Поменші гуртки й угруповання існують у Берліні, Липську й Відні. Спроквола підіймається наше мистецьке життя на Закарпатті (маляр Бокшай). Нуртує воно й поза океаном, де крім Архипенка довший час працювала з успіхом наша емалістка Марія Дольницька.
У цілому сучасна українська образотворчість росте й розвивається органічно й нема вже сили, що могла б повернути той розвій в річище примітивізму й аматорства, з якого воно вже давним-давно вибилося.
