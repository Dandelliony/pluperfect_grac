Високоповажаний пане Редакторе!
Думаю, що не відмовите помістити в Вашому цінному часописі оце вияснення. В попередньому числі «Перемоги» появилася статейка про дискусію над укр. числом «Сигналів». На жаль автор замітки невірно передав зміст моїх слів. Атакою на мою статтю примушений забрати голос у дискусії відповів між іншим одному з поляків, який висловив побоювання, мовляв, вони не хочуть пізнавати сучасної укр. літератури, бо сподіваються знайти в ній образливі для них і ворожі моменти. На це з усмішкою звернув я йому увагу, що їхня цензура добре сповняє своє завдання, ну а за Збручем діє інша цензура. Мої іронічні вислови про «убогіх кревних» та «слов’янську селянку» вже самі собою виключали ті тенденції, що їх мені підсовує п. P. P., мабуть, не зрозумівши моїх натяків.
Прошу прийняти слова пошани.
Б. І. Антонич