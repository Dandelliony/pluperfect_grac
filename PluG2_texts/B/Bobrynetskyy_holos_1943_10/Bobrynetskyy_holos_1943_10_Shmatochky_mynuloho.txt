ШМАТОЧКИ МИНУЛОГО
(З спогадів про український театр)
БОРИС ЛАЗАРЕВСЬИИЙ
Коли біг потяг спочатку Поділлям, а потім Херсонщиною, тоді тільки зрозумів я, яка велика Україна. На біленьких хатах жовті мережані стріхи, коло вікон мальовані віконниці, великі вишневі сади, чудові вільхові та дубові гаї, а потім і степ без кінця, степ вже поораний плугами, що кожного тягнуло по три пари волів. Люди здавалися наче дужчі, дівочі вбрання кольоровіші, села багатіші, ніж у нас на Лівобережжі. Ще не ввесь хліб був у копах, коливалася пшениця, наче золоте море. Почувалося, що до холодної осені тут ще дуже далеко: вночі тепло, як і вдень, тиша, а на небі сяють яскраві зірки. 
Їхав я тоді в Одесу вчитись у Новоросійському університеті. 
Чорне море зачарувало мене. Порт. Сотні чужоземних пароплавів, тисячі вагонів, навантажених українським зерном... Европа... Український Марсель... 
А місцевий театр! Який будинок!... На п'ять поверхів, увесь у новому синьому оксамиті, величезні люстри... А коло головних дверей у рамках афіші, а на них красуються імена: Карпепко-Карий, Микола Садовський, Панас Саксаганський, Заньковецька, Затиркевич, Ліницька, Борисоглібська, Загорський, Мова, Чичорський. 
Хоч і не багатий був, а не жалів грошей мій дядько Хведір на ці вистави. Щотижня ложа, а то й двічі на тиждень... 
А репертуар:. „Зимовий вечір", „Ой, не ходи, Грицю", „Сто тисяч", „Лиха іскра"... Всі п'єси Карпенка-Карого, Кропивницького, Старицького, чудовий хор, а також оркестр, декорації, вбрання, не тільки прекрасні, а ще й правдиві, життєві. 
Як божевільний, повертався я по кожній виставі до своєї студентської кімнати, кожну програму, на жовтому папері, наклеював до свого щоденника... 
Захоплювалися нашим театром не тільки українці .. Французи іменували Саксаганського д р у ги м Кокленом, Заньковецьку рівняли до Сари Бернар. Приїздили з колоній Кляйн лебенталь та Люстдорф — німці. 
У цьому театрі я зрозумів, яка сила мистецтво, вільне та правдиве.
Ходить по сцені вже старий Іван Карпович Карпенко-Карий і шепоче: 
Ох, земленько, свята земленько... 
Аж у п'ятому ярусі чутно, як він шепоче, бо сам автор добре знає, як треба вимовити кожне слово. Або Панас Саксаганський, що виконує роль Банавентури в „Сто тисячах". 
— Невозможно, знаєте, сомніваться... Два котили й один указує на восток, а другий на запад... 
Його „арго" напівінтелігента, напівселянина, напівбожевільного — це була така високоталановита гра, що здавалося, що вже ніколи ніхто так цієї ролі не виконає. Та так воно й вийшло... 
Російське начальство злякалося цього театру, бо й справді це була найсильніша пропаганда українського мистецтва. 
Я не пишу про виконання окремих ролей, окремих вистав, бо література про цей театр досить велика. Як узяти та передивитися всю щоденну пресу за ті часи, то з статтей у ній про український театр можна було б зробити багато окремих книг. Історик українського мистецтва це, безумовно, зробить. Я ж хочу тільки підкреслити загальне враження та декілька розмов з незабутніми діячами театру тієї доби. 
Мабуть, років за десять по цій зимі, по тому, як „малороси" побували в Петербурзі, а сам я вже був на службі, довелося мені розмовляти з Саксаганським, і ось що він приблизно розповів: 
— Наш театр став такий, бо не було у нас жодної малої ролі, всі великі, всі значні. Ви бачили наше виконання „По „ревізії?" 
— Бачив і не раз!
— Ну, так щоб ви знали, —  там найтрудніша роль п'яного свідка. На неї треба доброго актора, щоб не шаржував; теж така сама роль і сторожа...Театр ми збудували, а ось доброї критики у нас бракує, бракувало та, мабуть, і не буде. 
— Ну, а все ж таки, хто найкраще зрозумів силу талановитості вашої трупи? 
— Дивно сказати, але це — старий Суворий. Візьміть його книжку „Хохли і хохлушки". Той добрав толку. А подивіться, яке видання! На кожній сторінці тільки з одного боку друковано. А які фотографії! І як той Суворин благав Заньковецьку, щоб вона перейшла на російську сцену. Так ні, не погодилася. Старий ніяк не міг зрозуміти, що українська сцена — зовсім осібна від російської, бо і народ наш, його вдача, його життя зовсім осібні, не такі. Тут не шовінізм, не політика, тут етнографія стає на перешкоді, бо російська психологія зовсім інша... Знаєте є мисливські собаки: сетер і понтер, обидві добрі породи, але вдача в них не одна. Гоголь чудесно писав російською мовою, але, як то кажуть, „обороти" в найкращих його творах залишаються суто українські... Ну, не можуть вони цього зрозуміти... Або не хочуть... 
Я не цитую слів Панаса Саксаганського, але зміст їх був такий. 
З усієї найславнішої родини Тобілевичів був він найталановитіший, а щодо комізму, то теж ніхто до нього не міг дорівнятися. 
Батько мій, Олександр Лазаревський, дуже рідко сміявся. Але якось на бенкеті у В. В. Тарнавського, де були й актори українського театру, упросили Саксаганського, щоб він виконав якусь роль, старенького поміщика з „Мартина Борулі", без жодного гриму. Дали йому тільки довгий чубук та літній картуз дворянський з червоним околом. Той чубук Саксаганський довго, довго розпалював смоктав та хрипів, промовляючи... 
Оце і все. А сміху було... Про цю подію вже пізніше оповідав мені Саксаганський: 
— Так, щоб ви знали, ваш „суворий" папаша не то що сміявся, а аж плакав од сміху... 
— Скажіть, Панасе Карповичу, як ви так добре пізнали душу селянина і якогось там підпанка, і волосного писаря? 
— А так, що колись я займав посаду станового пристава, - от тоді і роздивився ото всю „публіку", а що бачив і чув, того не забув. 
(Закінчення на 4 ст.)
ШМАТОЧКИ МИНУЛОГО
(ЗАКІНЧЕННЯ. ПОЧАТОК НА СТОРІНЦІ 3)
І ніколи не ідеалізував нашого селянина... У кожного з них сидять поруч і звір, і добра людина, а тому буває він і таким і таким. 
Саксаганський промовив, хитнув головою і весело подивився мені у вічі. Міміка була у нього особлива, знаменита, і часом нею він казав більше, ніж словами. 
І здавався він мені подібним до когось... Але до кого, не міг я зрозуміти. Минуло з того часу чи не тридцять років. Якось випадково купив я собі портрет французького письменника Гюї де Мопасана. Глянув я на його вуса, на його брови і тієї ж хвилини пригадав Панаса Саксаганського — Тобілевича. Один погляд, один вираз волі... 
Казали колись братам Тобілевичам у Петербурзі: 
— Ваша игра понравилась Государю Императору (цебто Олександрові ІІІ), и он виразил пожелание, чтобы не ставили препятствий вашей труппе, мало етого, даже разрешено вам играть без предварительно русского водевиля. Поздравляем вас с таким успехом! Ну, что ж, играйте в столице, но ни в Киев, ни в Полтаву мы вас не пустим... 
Але, повернувшись з японської війни до Києва, я там застав, хоч, правда, трохи зменшену, знамениту трупу. 
Пішов за сцену. 
—О, чорт Бориса Лазаревського приніс! — почув я знайомий голос Саксаганського. Але зраділи обидва, і того ж вечора довго розмовляли, здається, у клубі „Родина", що містився на розі Великої Володимирської, у тому самому помешканні В. Тарнавського, де колись Саксаганський так смішив мого батька. 
Панас Карповнч розпитував про війну, про московський художній, театр. І я йому розповів, як я подарував О. Л. Кніппер,. дружині Антона Чехова, маленьку книжечку — „Корифеї української сцени" та як „снисходительно" посміхнулася артистка. 
Саксаганський відповів: 
— А проте цьому театрові нема чого посміхатися з нас... Бо ми раніше за них запровадили на сцені той реалізм, що так хвилюе глядачів... Життєва правда — це наше. А вже після нас зрозуміли її московські художники...
