Бібліографія
М. Н. ЛЯДОВ. «КАК НАЧАЛА СКЛАДЫВАТЬСЯ Р.К.П. (большевиков). Видавництво Комуністичного Університету імени Я. Свердлова. Москва, 1924 р.
Тов. М. Лядов старий партійний робітник, що пройшов усі фази розвитку РСДРП, починаючи від перших марксівських гуртків, від періоду гуртківщини, аж до утворення РКП, членом якої він є. Всю свою партійну діяльність тов. Лядов провадив у лавах більшовиків. Книжку «История Росийской Социал - демократической партии» він написав ще в 1906 році. Це була перша спроба освітляти початок російського соціял - демократичного руху в духові революційного марксизму. Головним завданням в цьому творі автор поклав собі зібрати матеріали і подати свій особистий досвід і спостереження, а також досвід инших товаришів, що з ними він зустрічався в своїй багаторічній партійній роботі. Книжка тов. Лядова має дві частини. Перша частина охоплює період від утворення в 1883 році «Групи визволення праці» до першого з'їзду РСДРП в 1898 році. У другій частині історію партії закінчено на другому з'їзді РСДРП в 1903 році. 
До нового видання автор додав де-які фактичні поправки на підставі нових матеріалів. Але загалом книжка тов. Лядова має історичне значіння й тепер. Вона може бути для партшкіл та инших установ цього характеру гарним підручником до вивчення партії в першій стадії її розвитку аж до другого з'їзду.
А. ДЕБОРИН: «Ленин как мыслитель», изд. «Красная Новь», Москва. 1924.
Головне завдання книжки — систематично викласти загально філософичні погляди Леніна. Широка публіка знайома лише з тими творами нашого великого проводиря, де він трактує актуальні політичні й практичні справи. Мало хто знайомий з великою працею Леніна з гносеології «О материализме и емпириокритицизме», де всі найважливіші моменти теорії пізнання грунтовно висвітлено й розроблено з погляду послідовного діалектичного матеріалізму. Ленін у ній розглядає проблему волі й необхідности простору й часу, мислення й буття та инше. Найбільша своєрідність цього філософічного трактату полягає в спробі опрацювати найновіші досягнення в природознавстві, переважно в фізиці, з погляду діалектичного матеріялізму. 
Найновіші течії в філософії, емпірокритицізм Маха й Авенаріуса, як і всі инші розгалуження, емпірокритицізму, Ленін пояснює кризою, що переживає фізика. Емпіріокритицізм, що зовсім незнайомий з діалектикою, заплутався в своїх поясненнях і дійшов аж до ідеалістичного розуміння природи й історії. Крок за кроком Ленін викриває ідеалістичну суть емпіріокритичної філософії, й протиставить їй послідовну діялектично-матеріялістичну філософію. 
Тов. Деборін реферує в своїй книжці головні твердження, які Ленін доводить у цій стрункій матеріялістично-діялектичній послідовній філософичній праці.
 «МОЛОДИЙ ДОСЛІДНИК».
У Харкові почав виходити (вийшло вже ч. 3) науковий журнал молодих дослідників сільського господарства України. Редагує журнал колегія: І. Кононів, Г. Помаленький та О. Синявський. Термінологію та наукову мову редагує Термінологичне бюро С.-Г. Н. К. У. Видається журнал за матеріальною допомогою С.-Г. Н. К. 
Журнал має на меті дати можливість друкувати свої праці молодим дослідникам сільського господарства, незалежно від того, чи вони закінчили якусь школу, чи „поставили свій творчий науковий інтерес над складання іспитів” та над дипломи. Зміст цікавий, дослідничий, звязаний з життям. Адреса редакції: Харків, вул. К. Лібкнехта, ч. 82, С.-Г. Науковий Комітет.