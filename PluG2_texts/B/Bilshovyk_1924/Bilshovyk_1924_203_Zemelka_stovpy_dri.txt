Земелька, стовпи й дріт. 
(Село Троцьке на Білоцерківщині). 
(Майже казка).
РОЗДІЛ І. «ЗЕМЕЛЬКА». 
І лежить наше село між Білою-Церквою і Таращою. Шлях через село у обидва боки біжить — сполучає ці два міста. Телеграфні та телефонні стовпи по дорозі — аж гай шумить. 
От уже третій рік користується Павло Трохимович клаптичком земельки, що тягнеться вподовж телеграфно-телефонної лінії на 5 верст усього. А завширшки земелька лише 12 сажнів. Так, що має Трохимович тут 12 1/2 дес., а на душу само собою крім цього ще „полагається". 
Оре собі Трохимович, сіє, збірає, продає, їсть на здоров'ячко та хвале-не-нахвале Радянську Владу. Не тільки сам живеться, а й кумам помогає. А куми — орендарі — „самі настоящі люде“ — і мала дитина знає, що куркулі. 
...Гарну мають хату Павло Трохимович Боцьон! Що й казати. Ще як головою ради колись були, то й купили її в євреїв, що втікли від банд. Ходять, разносяться чутки, що на народні куплена хата. Але це - далеке, і темне минуле. 
Погнали його давно з головування і відвадили від КНС.
РОЗДІЛ ІІ. «ТРОХИМОВИЧ, ГОЛІКОВ І ЗАВТЕФІНЖ КАЗАНСЬКИЙ» 
В цім роді на смужку Павла Трохимовича звернули увагу: Сільрада, КНС, Коміт, Вз, Допомоги, Комсомол. 
Виникло питання: 1) хто здає землю; 2) які умови? 3) чому Трохимовичу? 
Голова окружного КНС т. Медвідь навів справки і сказав: 
1) права на здачу тієї землі немає, 
2) ось КНС, очевидно, не вміє ще добре вести боротьбу з куркулями, 3) засіяли й вже хліб треба зібрати для комітета Взаємодопомоги, сповістивши про те Райвиконком.
А Трохимович мало не сказився: 
-	Я привезу вам самого начальника! Привіз Голікова з правління Білоцерківської телеф. лінії. 
І „рече" Голіков: 
-	Бачте, бумажок офіційних „нєту ті“, немає... Ми, бачте, так .. по семейному… не обіжайте Павла Трохимовича.. треттю частину врожаю, що мав забрати я — візьміть, ради господа бога, а решту йому віддайте, зійдіться по божому... 
(Справка: Голіков — великий приятель Трохимовича. Кожен раз заїздить, поснідає, пообідає, „закусить", відпочине)... 
Запитали тоді селяне: 
-	А чому землю цю здали Трохимовичу, а не КНС'ові? 
Відповів Голіков, рече: 
-	Павло ж Трохимович лінію охоронювали... 
(Оправка: бідний Голіков чомусь забув, що охорону несло все село). 
Так з цим і поїхало „начальство". 
А Трохимович не падає духом. То сюди, то туди кинеться. Нарешті привозить «бамажку» од завтефінжа Казанського. На підставі цього папірця Райвиконком наказує повернути весь хліб у снопах Трохимовичу, але взяти його на облік. 
Павло Трохимович: 
-	Я їм покажу, де раки зімують! Звязалися?!... 
А село гуде 
(Справка: завтефінж Казанський за де який час до цього говорив телефоном з головою Виконкому, що роспоряджень, і про віддачу цієї землі ніяких немає, що сільська влада робить «правильно». Крім їх двох коло телефону, було ще два голови: Сільради та КНС. І це вони чули). 
І шли дні... Справу (казали в районі) передали прокурору. 
Сільська влада пропонує Трохимовичу молотить, щоб не попсувати хліба. Трохимович „молоте" до Білої Церкви привозе: 
(Справка: ми його не бачим й до сього часу). „Отношение" — довге, і написане зовсім по „хорошому тону". 
Дивно нам тільки: 
1. Зміна в поглядах гр. Казанського: 
а) „немає роспоряджень і К.Н.С. і робе „правильно". 
б) „Нехай Р. В. К. накаже молотити і взяти на облік". 
в) „Не вмешиваться", „незаконние действия К. Н. С. і т.
2) Що за інстанція: завтехінк Казанський і „Председателю комнезама с. Троцкое, копия предс. Сельсовета того ж села"?
РОЗДІЛ ІІІ. «Стовпи». Казку б можна було б вже й кінчити, та треба ще довести „связь" телефонної лінії з Трохимовичем. 
Нові стовпи з телефону, що в нас колись були, лежать у хліві Трохимовича і геть порізані на цябринки до криниці. 
-	Кому це буде криниця? запитали. 
-	Голікові. 
Хотіли розпитать про цю казочку Голікова, але він одрізав 
-	Не ваше діло!. 
... А хто його зна, може й наше?...
РОЗДІЛ 4. «ДРІТ».
Трохимовичу ось і зараз залишає Голіков під «охорону» ріжні телефонні речі. Лежить у Трохимовича й 47 пудів дроту. Всихає потрошку. 
Але цікаво, що в архивах Синявської цукроварні можна знайти „корешки" ордерів, по яким виплачували Трохимовичу за дріт. Чи відомо це Голікову?
РОЗДІЛ 5. «ЧИ?» 
1. Чи мається взагалі право на користування землею, про яку це й утворено казку. 
2. Коли так, то чому це питання розрішено Голіковим з Трохнмовичем, а не з сільрадою? 
3. Чи є таке „семейне" право у нас на СССР, по якому утворено договір Голікова з Трохимовичем? 
4. Яким чином Трохимович був „поставщиком" дроту Синявській цукроварні. 
5. Де буде збудована криниця для Голікова? 
6. Чи вже ж таки хлібець одерже Трохимович, а не комітет взаємодопомоги. 
7. Може б довірря до „Трохимовича" трохи увірвалось?