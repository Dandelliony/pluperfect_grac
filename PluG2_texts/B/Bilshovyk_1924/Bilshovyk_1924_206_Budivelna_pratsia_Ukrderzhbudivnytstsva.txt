БУДІВЕЛЬНА ПРАЦЯ УКРДЕРЖБУДІВНИЦТВА.
До будівельної роботи Київська контора Українського Державного Будівництва приступила 5-го лютого 1924 року. Київська контора призначила до виконання такий план роботи: будівля будинків, відбудування та ремонт зруйнованих будинків, полагодження каналізації та водопостачання, будівля нових мостів та будівля шосе і залізничної колії. 
На протязі біжучого будівельного сезону, Київською конторою найбільше зроблено в галузі будівлі та відбудови будинків. 
До цього часу в Київі конторою вбудовано 3 нових будинки, відремонтовано будинки в київських трудшкіл, переведено ремонт 4 лікарень та зроблено капітальний ремонт Козачих Касарень (на Діловій вулиці). На періферії в галузі будівлі будинків робота Київської контори Укрдержбудівництва полягає, головним чином в будуванні помешкань для робітників при цукроварнях та в будівлі склепів, комор, сараїв, конюшень, в економіях цукроварень. 
В галузі будівництва мостів, в біжучому будівельному сезоні збудовано 2 досить великих моста — в Звенигородці та Хибному (на Малинщині). 
Укрдержбудівництвом в останні дні добудовано ширококолійну залізничну лінію до Кагарлицької цукроварні, яку почали будувати ще до Революції Роботу Київська контора переводить по замовленнях державних та господарчих установ. 
Найбільш замовлень поступає від Комунвідділу, Цукортресту, Військового командування (на відбудову та ремонт касарень) та від житлових кооперативів. 
Загальна сума замовлень на протязі будівельного сезону досягає зараз 1.500.000 карб. 
На будівельних роботах, які переводить Укрдержбудівництво працює біля 2000 робітників та службовців. 
Разом з Укрдержбудівництвом, в біжучому будівельному сезоні розвинула роботи ще кілька будівельних установ — а саме, Югзапстрой, „Штандарт", Госстрой та инші.