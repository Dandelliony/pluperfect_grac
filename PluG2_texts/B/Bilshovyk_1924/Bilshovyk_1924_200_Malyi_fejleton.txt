Малий фейлєтон
Як нас одурено.
Пекін, 30 VIII. Японський посол у друге надіслав Караханові нахабну американську ноту. Карахан у друге повернув цю ноту Йошизаві, висловлюючи надію, що американський уряд надалі не робитиме спроб, виступаючи з нотами, що порушують звичаї міжнародньої ввічливости.
...„Надію висловити, звичайно, дуже легко. Та чи затямить собі американський посол хоча-би найпростіші правила ввічливости? Котрий уже урок гречности дає йому Карахан, а той як був нахабою, то таким і зостався... Його, бачте, до Китаю за це й призначили. Та чи-ж знав хтось, що там СРСР-івська місія розташується й почне звичаї наводити?... Кепське становище.. Тепер уже неодмінно треба так зробити, щоб Карахан ногу прийняв... Хоч кров з носа, а треба! Инакше до Вашінгтону, а ні до Пекіну хоч і не з'являйся. „Гей, ви там, як вас... містер... секретар для особливих доручень, візьміть оцю ноту й неодмінно вручіть Караханові. Посол Шерман і сам містер Юз, ви розумієте, сам містер Юз цього вимагає. Знайдіть спосіб...“
Тов. Карахан прокинувся трохи раніш заведеного. У дверях стояв дижурний співробітник посольства: 
-	„Там прийшов кур‘..р від американського представництва з нотою. Хоче вам особисто передати ..“ 
-	„ Взнайте, яка нота, товаришу". 
-	„Та ніби тая сама „від 18-го...“ 
-	„Не приймати!
Того-ж дня пізніш.
Біля дверей Повпредства СРСР вартує червоноармієць. 
-	„Вам до кого? 
-	„Приніс ноту від голандської місії. 
-	„Від голандської?.. А може це знову та сама американська? Її вже й японець, й італієць приносили..." 
-	„Так, це дійсно американська нота... Тільки вже нова." 
-	„Покажіть! Яка-ж це „нова", як он на ній уже дві резолюції тов. Карахана «Повернути!» та «Не приймати!» Хоч-би зтерли або переписали начисто... Ех, ви!... ідіть геть, цієї ми не приймемо!.."
З вечірньою поштою одержано якогось зашіфрованого листа. Шіфр невідомий. Що його робити? 
Тов. Карахан доручає завідуючому шіфрвідділом розгадати шіфра, хоч і без ключа. 
Ніч напруженої роботи. На ранок три перших рядки прочитано: знову тая-ж нота! 
-	„Негайно повернути американцям! Ач, які хитрі, думали ми не прочитаємо та й до справ пришиємо..."
Тов. Карахан вийшов на проходку. На головній вулиці Пекину хлопчисько з рекламами кіно сунув Караханозі в руки папирець. 
Карахан прочитав:
Усі- до кіно „Експрес"! Сьогодні й завтра надзвичайна картина: Авантурники з Нью-Йорку. Безліч трюків... І т. д.
Машинально поклав рекламу до кишені. Але одразу-ж схопивсь і, витягнувши знову, обдививсь з обох боків. 
На тім боці дрібненькими літерами було надруковано: «ноту». 
Карахан подер папірця, кинув і сплюнув...
Ввечері на рауті в мінзаксправ Велінгтона Ку, Карахан піймав у своїй кишені руку японського посла, що сидів поруч. 
-	„Що вам треба? Як що хочете цигарки, то попрохайте. Чи-ж я не дам? А самому до кишені лізти — це „не дипломатично..." Коли я вже вас навчу?! 
-	„Та я нічого., я не брав. , я хтів вам покласти", виправдувавсь засоромлений Йошізава. В його руці лежав щільненько згорнений папірець.
Але хоч який розумний та хитрий тов. Карахан, а врешті таки обдурили його японські дипломати.. – 
-	„Карахан прийняв вашу ноту" — сповіщав через три дні Йошізава американського уповноваженого. 
-	„Прийняв", телеграфував містер Шерман містеру Юзу... 
Сталося це так. Чоботи Карахана були у шевця, що латав їх. Одержавши їх від шевця, Карахан вдягнув їх і пішов... 
-	„Ну то що? До чого тут „чоботи?" А в тім-то й справа, що японець швець, набиваючи підошви, заклеїв під них текст американської ноти! 
Карахан носить чоботи, але й досі не знає, що він таки «прийняв ноту». Знають про це тільки: 1) Йошізава, 2) Шерман, 3) швець та догадливий 4) Омелько Комель.