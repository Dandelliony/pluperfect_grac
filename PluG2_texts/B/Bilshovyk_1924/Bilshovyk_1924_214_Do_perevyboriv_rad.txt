До перевиборів Рад. 
МІСЯЦЬ ПЕРЕВІРКИ ВИБОРЧИХ СПИСКІВ.
З 25-го вересня починається на Київщині місяць перевірки виборчих списків. Мета перевірки — усунення неправильностей, що спостерігались за часи попередніх виборів та виявлення всіх тих громадян, що мають виборчі права і тих, що їх не мають. 
Це повинно сприяти успішному та правильному переведенню виборів та притягненню до участи в виборах широких кол громадянства. 
Керування та догляд за переведенням .Місяця перевірки виборчих списків належить Центральній виборчій комісії при ВЦВК, а на місцях перевірку провадять губернські, окружні, районні та сільські виборчі комісії. 
Губернська виборча комісія виділяє з свого складу комісію для переведення перевірки в губернському місті і керує перевіркою по всій Київщині. Окружні комісії теж виділяють спеціяльну перевірочну комісію. По районах і селах перевірка виборчих списків провадиться районними та сільськими виборчими комісіями. 
Перевірка виборчих списків провадиться таким чином: всі місцеві комісії переглядають попередні виборчі списки і встановлюють їх правильність та погодження з існуючими законами. Цю працю повинно бути закінчено в трьохденний термін. В місцевостях, де попередні виборчі списки не збереглися, сільради та Виконкоми складають негайно нові. 
Переглянуті комісіями списки оголошуються на загальних зборах виборців та вивішуються в місцях, де відбуваються збори виборців. 
Для ознайомлення населення зі списками визначається термін від 4 х до 5 ти день, на протязі якого громадянам надається право подавати в комісії заяви що до їх виборчих прав або на неправильне внесення в списки будь-яких виборців. 
Після закінчення терміну подачи заяв, місцеві комісії негайно їх розглядають та додатково переглядають виборчі списки і по закінченні цього остаточно складаються 2 списки: осіб, що користуються виборчими правами і осіб, що цими правами не користуються. Наприкінці складені списки затверджуються на загальних зборах виборців і оголошуються для загального відома.