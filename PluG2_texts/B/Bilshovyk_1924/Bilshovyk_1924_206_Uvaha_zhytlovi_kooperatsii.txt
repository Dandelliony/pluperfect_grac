Увага житловій коопераціі.
ХІІІ З'їзд РКП звернув зокрема увагу на питання житлової кооперації. Т. Андрієв в своєму докладі про кооперацію зазначив: „Найважливішим питанням матеріяльного побуту робітництва стає житлове питання; це житлове питання може бути доцільно розвязане не тільки одними заходами держави, але й самодіяльністю населення та його матеріяльною співучастю. Найкращою формою такої самодіяльности в справі ліквідації житлової кризи трудящих є житлова кооперація, яка своїм невеликим досвідом практичної роботи довела свою життєздатність і доцільність". Тому ХІІІ З’їзд РКП ухвалив що всі органи радянської влади повинні всебічно підтримати житлову кооперацію. 
Таким чином, партія визнає, що найдоцільнішою формою розвязання житлового питання може бути тільки житлова кооперація. 
І вже з дня 16 травня б. р. ЦВК та РВК Спілки Радянських Республік ухвалили декрета про допомогу кооперативному житловому будівництву. Україна в цьому пішла навіть вперед — і ще 28 березня б. р. ми мали декрета про житлову кооперацію; декрет наш український, головним чином, має на увазі кооперацію житлову, тим часом, як декрет загально-союзний основну увагу звертає на питання житлово-будівничої кооперації. Ця ріжниця стає цілком зрозумілою, бо на Україні відчувається переважно не абсолютний брак житлової площі, а тільки її руйнація. Таким чином, характерною для України формою житлової кооперації повинна стати кооперація житлово-орендна та кооперація житлово-ремонтна. Цілком зрозуміло, що цими двома формами житлове питання й на Україні не буде розвязане в повній мірі, — тому і для України — може, в другу чергу але треба ставити питання, звязані з житлово-будівничою кооперацію. І для України, виходить, декрет 16 травня має величезне значіння. 
ЦК КП(б)У в останьому обіжникові (ч. 54 — див. „Комуніст", № 205) звертає якраз увагу на питання житлової кооперації. ЦК підкреслює цілковиту необхідність негайного утворення „комітетів допомоги житловій кооперації", які б поставили своїм завданням поширення кредитів для житлової кооперації та врегулювання взаємовідносин житлової кооперації з органами комунального господарства. Ці питання як раз найпекучіші — брак кредитів не дає можливости нашим союзам житлової кооперації як слід поставити ремонтну справу, а мало налагоджені взаємовідносини з Комгоспами ускладняють щоденну практичну роботу житлової кооперації. В нашій практиці житлової кооперації досить часто трапляються чисто споживчі ухили — тоб-то житлові кооперативи зовсім не дбають про відновлення житлової площі, про ремонт, техничні вдосконалення житлових помешкань і т. ин.; з такими ухилами треба боротись, — ця боротьба, перш за все, в інтересах трудящих, бо дальша руйнація житлової площі викличе тільки збільшення видатків та зусиль для її відбудови. Тому ЦК партії дає вказівку про необхідність надання житловій кооперації ремонтно - будівничого характеру. 
Наша житлова політика і, зокрема, житлово кооперативна політика, — не може бути не класовою. Тому ЦК ставить завдання — перевести кампанію перегляду членів житлових кооперативів, а також складу мешканців у будинках житлової кооперації, маючи на увазі необхідність заселення таких будинків робітниками за рахунок нетрудового елементу. Крім того, віднині будуть затверджуватись тільки ті житлові кооперативи, будинки яких будуть заселені не менш, як на 80 відс. трудящими (з обліком в кожному окремому випадкові господарського стану житлового товариства). 
В найближчому часі — за вказівками ЦК — буде переведено перевиборну кампанію по житлових кооперативах. Цілком зрозуміло, що цю кампанію треба перевести в повній згоді з профсоюзними органами та з розрахунком на збільшення комуністичного впливу на правління житлових кооперативів. ЦК підкреслює необхідність утворення в кооперованих будинках постійних нарад комуністів, що в цих будинках мешкають. Для поліпшення та зміцнення звязку органів житлової кооперації з комгоспами необхідно, за обіжником ЦК, вжити енергійних заходів, встановивши живий контакт в роботі і звязавши роботу житлової кооперації з діяльністю комунальних секцій міських рад. 
Таким чином, ми напередодні енергійної кампанії за зміцнення житлової кооперації. Трудящі міста повинні в цій кампанії взяти як найбільшу участь, — від цього залежить успіх кампанії, а значить і успіх нашої боротьби з житловою кризою.