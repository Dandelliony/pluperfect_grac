Тов. Калінін про завдання другої сесії ЦВК СРСР.
МОСКВА, 24-IX. В розмові з представником Роста голова ЦВК СРСР тов. Калінін охарактеризував завдання, що стоять перед 2 ою Сесією ЦВК СРСР. 
Сесія зробить підсумки наших досягнень за час від останньої сесії, а також поставить ряд нових справ, що мають загально державне значіння. Так доклад про наслідки врожаю підсумовує вже пророблену роботу. У певному звязку з справою про неврожай стоїть справа про організацію внутрішньої торгівлі. Потреба існування Наркомвнуторга вже зрозуміла всім. Переведене на весні цього року різке зниження цін на промислові товари й наближення нашого державного торговельного апарату до міського і селянського населення відограли ролю рішаючого фактора в зміні відношень селянства до міста. Селянство переконалось, що радянська влада зробила все потрібне, щоб полегшити становище селянства. 
Важливим моментом діяльности радянської влади що до організації товарообігу всієї внутрішньої торгівлі є дальніше оволодіння не тільки гуртовим, але й роздрібним ринком, а також всебічна допомога кооперативним органам торгівлі. 
В галузі фінансової політики найбільш важливою справою є утворення бюджету СРСР і окремих республік, а також розмежування й увязка бюджетних прав окремих республік Союзу. Єдність бюджетної системи закріпить наше становище у всесвітньому фінансовому обороті.