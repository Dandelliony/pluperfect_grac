Червоний суд
РОКИТЯНСЬКІ СУДДІ.
(Від нашого спеціяльн. кореспондента). (Див. ч. 193 „Більшовика"). 
Колишній секретар нарсуду Моцар признається, що він брав хабарі від сутяжців. Брав за призначення справ по-за чергою, брав за звільнення з-під варти заарештованих, що їх міліція приводила до Нарсуду, брав за те, що затримував видачу виконавчих листів. Почин до хабарництва зробив, як він каже, Ланда. Коли Моцар спочатку його служби в Рокитянському Нарсуді якось-то сумував про своє тяжке матеріяльне становище, та казав про це Ланді, та останній порадив йому як саме можна „дороблювати" і він скористався з цих порад Ланди. Так воно й пішло... „Ресконтро" це бухгальтерський термін. Так прозивався зошиток, де він вкупі з Ландою і записував „церковні лишки". Коли в Рокитянському Нарсуді було одержано розпорядження про реістрацію церковних громад, в камері не знали в якому розмірі треба стягати збір. Почали стягати „по свому тарифу", вирішивши, що коли збору буде не досить, то легко буде „добрати", а як що збір буде перевищувати законну норму, то лишки також легко буде забрати собі. Проте Моцар стягнутий з громад збір (очевидячки авансом) записував до грошової книги Нарсуду в значно меншій сумі, а «лишки» записував до „ресконтро" і потім цими лишками ділилися Моцар, Ланда й Припара. Розписок про одержання цих зборів нікому не видавалось; відкладали на потім. Моцар категорично стверджує, що всією працею нотаріяльного столу керував Ланда. Після закінчення допиту Моцара свідчення дає Ланда. Він каже, що вступив до Колегії оборонців в 1922 році без жодного іспиту і без рекомендації. Ніякої освіти він не одержав. Жодної літератури що-до карного права він не читав. Колись то він і був діловодом у київського присяжного повіреного Граната, й з того часу почав займатись юріспруденцією. Виступав у Рокитянському суду частенько, але промов ніколи не казав, бо в Рокитному „так було заведено". Як що і давав Пригарі гроші і продукти, то давав позичково, а не як хабарі. В „ресконтро" не брав участи, ні в кого не брав хабарів, а як що і одержував від селян гроші і продукти, то це був гонорар за його працю. 
Під час його свідчення Пригара все всміхається. 
-	Пригара, чому ви смієтесь, запитує його т. Дмитрієв. 
Ланда тільки прикидається, він все бреше. 
„Репліка" Пригари викликає сміх не тільки всієї залі, але й в самих підсудних. 
-	Моцар, — запитує голова, — чи ділились ви з Ландою церковними лишками? 
-	Здебільшого так. Було й так, що він сам одержував їх від довірених церковних громад, а потім давав частину мені. 
Ланда заявляє, що Моцар бреше. Взагалі у всіх випадках, коли Пригара й Моцар під час перехрестних допитів викривають, що Ланда брав хабарі, він цього зрікається й каже, що вони брешуть. 
Чи казали ви, чи не казали свідкам — звертаються до Ланди голова, — що Моцар брав хабарі? 
Я не казав просто, що Моцар бере хабарі, але казав, що він має таку звичку. 
В залі — сміх. 
Народні засідателі Ковалевський, Марушенко й Чернявський, а також підсудні Буценко, Осадчий, Никоненко й Бойко нічого по суті не сказали для їх виправдання. 
Ратушний пояснив, що не раз давав Пригарі, як хабаря, рибу, щоб той, як найсуворіше, покарав громадян села Синяви, які побили його жінку.