Затишок для вбивців і пекло для робітників.
(Від нашого власного кореспондента)
Цілих п'ять років панує в Угорщині білогвардійська контрреволюція. За ці п'ять років багато чого змінилось у міжнародній обстановці, багато сталось нових подій і в Угорщині. 
Країна ця стала відома цілому світові, як перша країна, де фашизм під назвою „Відроджених Мад'яр" став пануючою силою. Угорщина уславилась своїм білим терором, концентраційними таборами для робітників і комуністів. Шляхта не мала й досі не має спину для своїх вибраків. 
Потім прийшли зміни. Почав зміцнюватись опозиційний рух. Нещодавно, весною цього року, робітництво 13-го березня вперше вийшло на вулицю й розляглись вигуки: хай живе Бела Кун, хай живе диктатура пролетаріату! Далі прийшов розвал промисловости, падіння угорської марки. Дрібна буржуазія почала висловлювати своє незадоволення проти терористичних убивств фашистів, почало зростати незадоволення й на економичному грунті. Корона котилась у провалля. Всім стало очевидно, що потрібно „оздоровлення", або, як прийнято тепер говорити, санації. Тоді уряд ніби трохи попустив віжки: треба було умилостивити чеську демократію, треба було запевнити світ у тім, що в Угорщині білогвардійський лад стоїть непохитно. Треба було побалакати лагідніше з соціялдемократами, бо в Англії у власти став Макдональд приятель угорських соціял меншовиків. 
Але, як тільки позичку Ліги Націй було одержано, і санація почалась, уряд Гортія пустив знову на вітер усі „демократичні" балачки, і знову запанувала в Угорщині влада Гомбоса, Івана Геяса і К-о. 
Цими днями в Угорщині почались цікаві події. На дачі угорських ватажків фашизму несподівано знайшли убивців Ерцбергера. Це відкриття зробили репортери соціялістичної й буржуазно-радикальної газети. Тут було три баварських фашисти. Два роки тому вони забили провідника німецької центральної партії Матея Ерцбергера.
Як виявилося, ці вбивці не вперше з'явились в Угорщині. Вони мали право вільного переїзду до Угорщини й мали також право носити зброю. Вони не раз з'являлись у веселих ресторанах і чимало німецьких купців їх впізнавало й показувало поліції. Але на це не звертала уваги. Коли ж тепер їх зловлено, то поліція одразу двох з них випустила на волю на тій підставі, що вони мали румунські паспорти. Вони, звичайно, негайно зникли з обрію. 
Третій був Тиссен, його впізнали по лівому вухові, що було надірвано, як це й було зазначено в стежному листі. Але він не мав ніяких особистих паперів — і поліція заявила, що арештований хоч і належить до політичної та терористичної німецьконародньої організації, але ж він до вбивства Ерцбергера не має ніякого відношення. А тому що Угорщина — демократична держава, то уряд через свою пресу повідомив світ, що запідозрений має користуватись правом притулку і його видати в руки німецької влади не можна. „Угорщина,- як демократична країна, дає право політичного захисту". 
Звязок Угорщини з німецькими фашистами існує віддавна. Минулого року ми чули про підписання докладного договору між членом угорського парламенту Францем Уляном, Гітлером та Людендорфом. В цім договорі провідник парламентської фракції фашистів Улян змовляється про форму союзу фашистської Угорщини з фашистською Баварією. Очевидно, цей звязок Угорщина підтримує в иншій формі і тепер влаштувала в собі кубельце для німецьких терористів. 
Взявши все це на увагу ми, зрозуміємо, про який політичний захист іде мова: захист своїх спільників й однодумців по вбивствах і реакції. Коли ми подивимось далі до подій політичного життя в Угорщині, то нам ця правда стане ще більше зрозумілою. Перед нами стоїть питання, як саме Угорщина ставилась до своїх політичних супротивників? Нам не треба довго чекати відповіді на це питання. Про терор білогвардійської Угорщини ми вже згадували. Тепер нам цікава справа, про яку майже нічого світ не знає. Як відомо, величезну кількість політичних полонених угорський уряд обміняв на угорських офіцерів, що були в полоні в Росії. Але то не були, одначе, всі політичні в'язні. В Угорщині залишилось ще досить таких політичних вязнів по тюрмах, і про них навіть ніхто довгий час нічого не знав. Крім того, по цілій Угорщині було, побудовано кілька бараків і таборів, де сиділи сотні й тисячі робітників у жахливих умовах. Тисячі з них загинули. Але багато сидять ще й досі по концентраційних таборах. Ось про цих робітинків, сільських пролетарів, революціонерів і просто ні в чим неповинних громадян ніхто й не згадує. А між тим, їх тепер є по тюрмах і таборах коло 5.000 душ. Право політичного захисту?! 
Ми звідси бачимо, кого захищає угорський уряд. Він захищає вбивця якогось німецького політика й пацифиста. Це зрозуміло: в самій Угорщині банди фашистів забили протягом останніх років 250 душ. Їх забито не під час боїв, сутичок громадянської війни, а тоді, коли був ніби спокій. До того ж, тих людей забито не по закону, хоч би й фашистському, а крадькома, поночі, з-за рогу вулиць, кулями таємних терористів, кинджалом відроджених мад'яр. Та ще треба пригадати, що ці терористи зовсім не мали з боку уряду яких-небудь переслідувань за свої вчинки з боку закону. Уряд і закон дали їм волю робити, що вони хочуть, дивились на все крізь пальці. Коли ж кого ловили на гарячім вчинкові, то влада ставила такого чоловіка, як кажуть в Угорщині, під шкло: так, щоб ніхто не посмів ударити, бо розіб'є шкло. Всі провідники замахів, всі, що кидали бомби, катували по ночах арештованих людей, що просто мордували, — всі вони і досі преспокійно сидять на своїх місцях, всі вони вільно гуляють на вулицях міста. 
Такі порядки в цій країні, де свої й чужоземні білогвардійці - вбивці мають право захисту й притулок, а робітники тільки право притулку по тюрмах і тортурних підвалах. 
Відень, 25 серпня 1924 року.