Закордонне життя.
РУМУНІЯ КОТИТЬСЯ У ПРИРВУ.
Уряд Братіано іде шляхом Цанкова і вводить в Румунії білий терор. Як політичне, так і економичне становище Румунії безвихідне. Економично Румунія напередодні катастрофи, якої не можуть припиняти жодні зусилля фінансістів ліберальної партії. 
Після посухи, що все спалила на великому просторі — в Добруджі, в старій Румунії і особливо в Бессарабії, — збір хліба нікчемний. Дуже малий врожай на картоплю, кукурудзу та овочі. Сіна в багатьох районах не зібрано зовсім. Особливо погана справа з хлібом, — як по кількости, так і по якости. 
Румунія не тільки не зможе вивозити хліб, але його не вистачить навіть для внутрішнього вжитку. В країні панує спекуляція; ціни на борошно та на хліб ростуть з кожним днем ціна на чорний хліб за кілька тижнів піднеслася з 5 до 7 лей за кіло; хліб звичайний — з 7 до 9 ½ . 
Крім того падає курс грошей: 100 лей коштували 25 липня 2,47 швейцарського франка; на 1 серпня вони впали до 2,35 швейцарських франка.
Уряд Бухарешта реагував на падіння курса зменшенням кількости паперових грошей та витягненням їх з обороту. Це привело до недостачи грошевих знаків, також до краху дрібної промисловости, низки банкротств, зменшення продукції та неймовірного безробіття. 
Небезпеку визнано й офіційними установами; політичним бюлетенем французських комерсантів в Румунії; Союз промисловців Трансильванії визнає становище Румунії надзвичайно серйозним. 
Звичайно, що пролетаріат більш усім відчував наслідки цієї зростаючої катастрофи. 
У вищій економічній раді, а також і на засіданні ради міністрів, міністр праці вимагав негайних заходів аби врятувати промисловість і допомогти безробітним. Але це бажання зосталося лише платоничним. 
Незадоволення особливо зростає серед незаможних мас, яким загрожує голод. Переслідування національних меншостей ще збільшує це незадоволення. 
Братіано та його прибічники сподіваються задушити гнів народних мас, надівши на них ярмо військового терору. Але дарма: колесниці історії йому не втримати.