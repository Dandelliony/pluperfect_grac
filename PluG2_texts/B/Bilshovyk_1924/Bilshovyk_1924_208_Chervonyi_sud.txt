Червоний суд.
УБИВСТВО І ОГРАБУВАННЯ МАНАХІВ.
(Див ч. 207 «Більшовика»). 
Свідчення підсудних Зельчикова і Павшука про те, як вони напали на кватирю монахів Київо-Печерської лаври і вбили архимандрита Дробязина, сходяться з тим, що показували свідки - манахи, що потерпіли, Емельяненко і Кондратенко. 
Коли четверо злочинців (з них двоє не розшукано) пробралися через уборну в коридор цієї кватирі, то Дробязин, Емельяненко і Кондратенко вступили з ними в боротьбу. Не зважаючи на те, що злочинці були озброєні наганом, ломом і фінським ножем, манахи почали пересилювать. В коридорі було темно (це робилося вночі) і зразу не можна було розібрати, хто кого «криє». А «крили» манахи. Дробязин і Емельяненко осідали Зельчикова і двох инших злочинців, а Кондратенко повалив на підлогу Павшука. Тоді останній почав кричати на гвалт. Кондратенко пустив його, втік в уборну і замкнув двері, а Павшук умішався до тих, що боролися. Тоді Ванька Рижий, що заховався, вистрілив з нагана, але куля попала в двері, а Зельчиков ранив ножем у груди Дробязина і легко у плече Емельяненко. Тоді грабіжники забрали майже всі речі, що були в кватирі, спакували їх у вісім мішків і зникли. Речі ці вони однесли у печеру і там поділили порівну. Те, що прийшлося на долю Зельчикова, він на другий день продав Лейбовичу, а всі инші продавали речі на базарі підсудному Фролову. 
-	За кого приймає вас Лейбович? - питає голова Зельчикова. 
-	По правді кажучи, за жулика. Лейбович знав мене й раніш. Крадені речі я продавав йому і Львівському, який теж знав мене. 
Голова питає Павшука, чи казав він що-небудь Фролову про продані речі? Павшук каже, що він говорив Фролову, що речі ці награблено в манахів. 
На попередньому й судовому слідствах встановлено, що ця шайка ограбила кватирю єроманаха Венгруса і манашки Нефедової, що мешкали при свічному заводі Китайського манастиря. У цьому брав участь Зельчиков, Бурденко, Павшук, Марія Шевченко і Дубровська, за прізвищем «Люська», яка зникла. Инші троє вартували. Зельчиков вибив шибку у вікні кватирі Венгруса і побачив манаха з сокирою, який сказав: «Не лізь, сину, уб’ю, бо я захищатимусь». Тоді Зельчиков розбив друге й третє вікно і вкупі з Бурденком влізли в кватирю. Манашка зникла, а він зчепився з Венгрусом і тяжко поранив його. З награбленими речами вони пішли до Київа, але дорогою їх ніби - то ограбували озброєні бандити і залишили їм тільки свічки й чоботи. 
У Теофанівському манастирі ограблено й задушено було, у нього в келії, схимника Ременюка. Скоро після цього Бурденко в печері росказував Зельчикову й Павшуку, що схимника забив він і Марія Шевченко. Він звязав схимникові руки й ноги, накрив обличчя подушкою і сів на неї, а Шевченко в цей час брала речі. Обличчя схимника було закритим, бо Шевченко боялася, щоб її не впізнали, бо вона працювала в монастирі. Пограбовані речі вони понесли до печері, і частину їх продали другого дня Лейбовічеві, а частину на базарі. Срібляного наперсного хреста, за дорученням Шевченко, продав Зельчиков валютникам на вулиці Воровського. 
Бурденко й Шевченко заперечують, що вони убили та ограбували схимника і заявляють, що Зельчикову й Павшукові вони в цьому ніколи не визнавалися. Коли ж Зельчиков викриває брехню Бурденка, то останній починає лаятися й суд наказує його вивести із залі засідань. Подробиці вбивства Ременюка, як оповідають про них Зельчиков і Павшук, підтверджують матеріали в цій справі. Зельчикова і Бурденка обвинувачували ще в бататьох инших нападах на кватирі ченців і черниць. Раніше Бурденка й Павшука вже судив Губсуд за ограбування селян і засудив на п'ять років з суворою ізоляцією кожного. Зельчиков у своїх зізнаннях не тільки зупиняється на подробицях своїх злочинів, але також змальовує цікаві моменти з життя «печерної» шпани. 
«В печенях жила ріжноманітна громадська наволочь, казав між иншим він, були там і каліки, і повії, і дрібна торбохвата, і бандити. Там була своя мораль, свій побут, свої звичаї. Я сам себе запитував: як це трапилося, що я пішов грабувати? І відповідав: звичайно, під впливом оточення. В печерях жорстоко висміювали тих, що боялися грабувати чи поверталися «з роботи» з порожніми руками. Отже, щоб не сміялися з тебе, доводилося й собі робити те, що робили инші. Відограло свою ролю й піяцтво. Де-які злочини я вчинив виключно тому, що був п'яний». 
Після сьомигодинної наради суд оголосив такий вирок: Зельчикова й Бурденка засуджено до розстрілу з конфіскацією всього майна, Павшука до позбавлення волі з суворою ізоляцією на 10 років з конфіскацією всього майна, Марію Шевченко до позбавлення волі з суворою ізоляцією на 8 років з конфіскацією всього майна, Степанова до позбавлення волі з суворою ізоляцією на 1 рік, Лейбовича до позбавлення волі на 2 роки, Львівського і Фролова — до умовного позбавляння волі на 2 роки з позбавленням прав усіх трьох на 5 років кожного. 