Робітниче і професійне життя
ВІД ЗАГАЛЬНО-МІСЬКОГО БЮРА РОБКОРІВ.
В суботу 20 вересня 1924 р. скликається загально-міська Конференція робкорів.
ПОРЯДОК КОНФЕРЕНЦІЇ: 
1) Доклад про діяльність загально-міського бюра робкорів; 
2) Інформація про нараду агітпропів; 
3) Відчити Райбюро робкорів про переведену працю; 
4) Відчит представника від робкорів в прокуратурі; 
5) Доклад зав'економвідділом ДПУ; 
6) Доклад про виробничу працю та зарплатню. 
Загально-міське бюро.
Що слід виправити.
ЧИ НЕ ЧАС ПРИПИНИТИ?
Адміністрація комтрамваю щоденно надсилає чергові накази, де між иншим вимагає як від вагоноважатих, так і кондукторів безумовно виконувати ці накази. Зміст наказів такий: «Пропоную робітникам комтрамвайруху ставитись ввічливо до пасажирів в часи виконання службових обов'язків, і ні в якому разі не сперечати». 
В чім річ? Наказ, як наказ... Адміністрації не слід би було себе турбувати, робітники не школярі, а люде поважні. 
Суперечки та инші неприємности відбуваються щоденно в вагонах поміж пасажирами та робітниками комтрамваю. Винен тут не кондуктор, й неповська публіка, яка на кондуктора дивиться, як на свого наймита або льокая. Перше всього вимагають, щоб кондуктор знав не тільки, що робиться в місті Київі, а і за межами республіки. 
Ось гранд-дама заходить до вагону, але хоче показати з себе господарку положення, звертається до кондуктора: «Чому бандита Дерещука судили в Умані, а не в Київі?“. Це почин. За гранд-дамою спиляться запитання за запитаннями: 
«Кондуктор, скільки ваш Мар'ясін одержує в місяць? Котра година? Який сьогодні день? Чому у вас гроші подерті? Чому ви на трамваї не берете червінця? Кондуктор, кондуктор, заборони вагоновожатому дзвонить. Моя деточка не терпить цього дзвону... 
„Человек“ чи як тебе, кондуктор, дай мені цілі гроші. Твій номер, кондуктор? Чуєш? Він німий. Треба буде вжити заходів, щоб німих кондукторів на трамваї не держали». 
Правду казав на зібранні робітник тов. Зенін, який З0 років працює на вагоні, що такі пасажири зможуть не тільки робітника розхвилювати, але й каміння розплавити. При таких умовах працюють робітники комтрамвайруху, від яких адміністрація вимагає особливого відношення до пасажирів. А хто потурбується за цих робітників та припинить глузи неповської публіки? Може спілка Робкомгосп вжила б заходів. Чуєте?
ДЕ ГУСТО, А ДЕ И ПУСТО.
Нашу Київську кооперацію можна порівняти до грибів, що ростуть у лісі: як що найшов один гриб, то шукай поруч і другий, там і третій. Так і наші кооперативні крамниці — як що знайшов одну, то тут неодмінно побачиш і другу й третю. Для прикладу візьмемо центральну частину Подолу на Олександрійській площі — крамниця Соробкопу. Проти Робкопа, одійшовши сажнів 100, на Костянтинівській вулиці — знов крамниця Робкопу і в цьому ж будинку поруч скарбниця „Ларька”, а ще трохи вище „Дніпроторг” — і все це схоже на якесь змагання між крамницями кооперації з ріжницею тільки вивісок. 
Але ж завдання й мета кооперації зовсім не в цьому і зовсім немає потреби мати в одному будинку по два - три кооперативи. А надзвичайно потрібно, щоб заклади кооперації — росли не поруч, а головне там, де в них найбільша потреба: на околицях робітничих кварталів і на заводах. Ось де місце крамницям кооперації. 
Про це вже багато писалося, а ще більше говорилося на робітничих зборах, щоб крамниці будувати на околицях і це здається було б найкращим засобом розвитку нашої кооперації. А у нас навпаки — починають у центрі кроками посуваються на околиці. 
Коопераціє, рівняйся на свого споживача-робітника і перенось свої численні крамниці ближче до помешкань робітників. Треба поширити мережу «Ларьків» і крамниць на околицях і цим вирвати робітника споживача з лап приватньої торгівлі. Коопераціє — за діло.
Життя робітниць.
ШЕФИ СЕЛ ПОВИННІ ЗВЕРНУТИ УВАГУ.
(У жінвідділі Малинськоі округи). 
У кімнаті завідуючої жінвідділом -дві селянки. 
-	„Допоможіть, товаришу, просить одна, ковтаючи сльози. Десять верстов до вас ішла, зробіть добре діло. Присмиріть мою катюгу. Світа не бачу. Як що не по його — зараз і почне бити" 
-	Чом же ви не звернулися до місцевої влади? — питає завжінвідділом. 
-	Довідається, ще заб'є. 
-	А розсудіть, чим же я допоможу. Мій чоловік хоч голова сільради, а буває, що й мені влетить. Ви вже, товаришу, краще до судді направте, — так вірніше буде". 
Слід шефам сел, де панує ще така сваволя, звернути на це увагу і пояснити селянам, що жінка не скотина, не якась безголоса тварина, що над нею можна знущатися до охоти. Та ще й пригадати, що жінвідділ пильно стежить за всім і завше готовий вступитися за жінку.
МИ РОСТЕМО.
Робітниці м. Київа святкували урочисте свято випуску делегаток Жінвідділу. 
15 вересня б. р. зібрались до театру імени Лібкнехта на загально-міські збори, щоб тут підвести підсумки тієї праці, яку ми виконали протягом цього року. З відчиту зав. Губжінвідділом ми бачимо, що праця принесла величезну користь. Ми маємо кадр передових робітниць в кількосте шістьсот делегаток, з них 85 відс. робітниць, а 15 відс. інтелігенток, 34 робітниці тут же передаються в компартію, а останні заявляють: „Ми фактично всі в партії й даємо клятву що всі завдання, що на нас покладає жінвідділ, а в цілому компартія, будуть виконані на 100 відс.”. 
Тов. Данилевська підкреслює, що робітниці пішли далеко вперед від інтелігенток делегаток, за що свідчить політперевірка. 
Селянка з підшефного села заявила: «У нас проводиться праця серед селянок дуже кволо, нема керовника. То ж товаришки по менше сидіть тут а заглядайте туди, де потрібна наша присутність. Ми не багато вимагаємо: дайте нам одну товаришку та тільки ж з розумом». 
На нашому святі була гостя, яку вітали робітниці довгими оплесками. Це — член американської компартії, яка в своїй промові сказала: „Товаришки робітниці. Ми чуло слідкуємо за вашими досягненнями, я випадково у вас на такому урочистому святі, вітаю вас від робітниць Америки і передам їм все те, що тут чула й бачила"
Наслідки нашоі праці.
Кожне слово, кожен рядок робкора і селькора допомагають усунути ті або инші хиби в праці всіх наших органів. Кінцевою метою цієї праці завше є поліпшення добробуту робітника, з чим з'єднано і підвищення нашої промисловости. 
Стаття у ч. 187 „Де-що про Григорівську цукроварню" підкреслює, що в той час, як вища адміністрація поводиться з робітниками досить чемно, „підпанки" часом уживають „семи поверхової" лайки і часто буває, що робітники не витримують цього і кидають працю. 
Заробіток сезонного робітника не більше 34 — 40 коп. і збільшення зарплатні, поки що, тільки гасло. 
Казарми для робітників не полагоджені і що вечора на території заводу блукають гуртки робітників, шукаючи, де б переночувати. Губпрокуратура запитала у Цукортресту пояснення, а йому заводоуправління комбінату написало ось що: неввічливе поводження з поденними робітниками на цукроварні дійсно траплялося, за що приказчика подвірря Маркочеля перевели в сторожі і після цього таких випадків не траплялося. Заробітня платня поденних встановлена вкупі з РКК згідно з циркуляром Райкому і Цукортресту ч. 92. Що ж до сезонно строкових робітників — заробітня платня їх вираховується згідно з колективною угодою. 
Казарма на подвіррі є на 10 чоловіка і живуть там тепер 7 робітників, що працюють. Що ж до великої казарми, то заводоуправління послало додатковий кошторис до Київської Філії Цукортресту, щоб впорядкувати її, бо вона дуже потрібна заводові, щоб росташувати там 50 чоловік робітників під час виробництва. 
Друга стаття робкора О. Ш. „Треба щось вприснути”. Губпрокуратура запитала пояснення у відділу Охорони П. 3. 3. і одержала таку відповідь: 
У поліклініках заведено такий порядок прийому хворих: в першу чергу приймають дітей, в другу — робітників і службовців, в третю — тих що приїхали з лінії, а потім членів родин. Службовці повинні приходити в призначені для прийому часи і ніяких скарг, що до порядку прийому у 2 поліклініці до Здраввідділу не надходило. 
Через те, що у дописі, який торкається другої поліклініки ніяких конкретних випадків не зазначено Здраввідділ не може нічого вжити, щоб виявити зазначене у дописі. 
Що ж торкається того, що написано у дописі про 1 шу поліклініку, то Здраввідділ зробив завідуючому полікліникою роспорядження строго стежити за тим, щоб співробітники які роблять впорскування під шкіру вчасно приходили до праці і вчасно починали її. 
3) Статтю робкора Черствого ,,До уваги Прокуратури" ми одіслали у міліцію для розслідування. Тепер до Губпрокуратури надіслано матеріал, де говориться, що в танц - класі траплялися бійки і бешкети, що виявляло розбещеність публіки, яка збиралася там.
Вжито заходів, щоб усунути це. Справу ж через те, що не встановлено злочинства тих або инших осіб, припинено.