Лист з Москви.
Кінець літніх канікул і кінець московського літа. Тріюмф тов. Раковського і Чичерина. Бомба «з ясного неба», або «каяття» Бориса Савінкова. Що про це думає Москва. Всесоюзне змагання фізкультура Українка.
Звичайно, у Москві хвалять чудову московську зіму і пишаються нею, але за те признаються, «что лето в Москве ни к чорту не годится». Це дуже добре сказано, але не в цьому році. В цьому році навіть людина, вороже настроєна до московського підсоння, мусить признатися, що на цьогорічне московське літо нарікати не можна. 
Дощів було мало, гарячих днів, навіть спек, вище 30 градусів, теж було мало, — і частина московської людности, що не користувалася «югом», мирно, спокійно вдовольнилася благами підмосковських дач і сел. 
Але вже 25/VIII повіяв холодний вітер з півночі. Літо кінчалось. Дерева пожовкли, ночі й вечори стали такі холодні, що хоч кожух з’одягай. Ця зміна відбивається також і на вулицях та в установах. Помічається живіший темп праці, чимало людей вертається з відпусків, вже рідко по телефону відповідає «зам. зам. зава». Повернувсь тов. Каменєв, Калінін і инші. Повертається студентство з літніх практик та рідних містечок і сел, несе з собою вражіння з провінції і — молоду силу... 
Кінчається літній сезон — Москва повертається до свого нормального рухливого життя, що б’ється ритмом світового сердця. Але хоч цього літа в Москві відчувалася величезна охота й потреба літнього спочинку, політичне життя Москви, звичайно, не підупадало, влітку відбулося багато надзвичайно інтересних моментів. Найбільше зацікавлення серед кол московської людности, безперечно, викликав приїзд тов. Каховського до Москви, після підписання лондонської угоди з Англією, і оголошення про засідання пленуму Москміськради для заслухання його докладу. Такої біганини за квитками, таких хитрощів, щоб «фуксом» попасти на це засідання, такого масового піднесення й напливу вже давно не бачила червона Москва. Крім того, велика популярність та симпатії, якими може пишатись тов. Раковський, в широких колах московського пролетаріяту, а зокрема, молоді всіх комвузів, придали цьому врочистому засіданню надзвичайно багато щирости, дружньости, тепла й... оригінальности. 
Міщанській публіції здається, що життя наших передових людей гарне, вигідне. Чув я таку думку, скажем, про кашу делегацію: «Гарно живе публіка, добре зодягнена, сита, їздить по світу, по Лондонах, Берлінах, навіть рідко потягами, тільки на аеропланах, і т. инш., і т. и.». 
І треба було б цим людцям послухати доклад тов. Раковського, вони б зразу ж замовкли. Час піврічного перебування в Лондоні для нашої делегації під головуванням тов. Раковського, — це був час піврічної каторжної праці в напруженій нервовій атмосфері, ворожому оточенні інтриг, нападів і провокацій та ріжних несподіванок і розчарувань. Я мав на докладі Раковського вражіння, що при праці наших червоних дипломатів у ворожих умовах закордонних буржуазних міст «аристократичного мільє» вітає над ними крівавий спомин про покійного тов. Воровського. Ніколи не працювала дипломатія в такій небезпечній обстановці, як це приходиться нашим справжнім героям з Наркомзаксправу. Ви вважаєте, що це так легко по дружньому балакать нашому членові РКП з міжнародніми шахраями лондонської біржі і Сіті. Я ж гадаю, що лекше працювати чорноробочому на заводі, ніж нашим червоним дипломатам у ворожих умовах елегантних кабінетів закордонних отелів та міністерств закордонних справ капіталістичних держав. Здається мені, що ніколи з таким глибоким почуттям до Червоної Москви не повертався тов. Раковський, як після підписання угоди, після цієї піврічної каторжної дипломатичної праці.. 
А підсумки угоди? Здається, що головне значіння лондонської угоди не в «умовах рибальства на Північному Океані», навіть не в тому, скільки прийдеться нам заплатити «п’явкам з багна лондонського Сіті», і не в тому, чи дістанемо ми мільйон фунтів стерлінгів, чи ні. Справа не в цьому! Головне значіння полягає в тому, що тут було намацано революційний грунт і одержано підтримку з боку англійського пролетаріяту та робітництва, з боку лівого крила робітничої партії Англії і тред-юніонів. Це ж нечуваний в історії дипломатії факт, щоб ворожа делегація робила доклад і засідала на нараді політичних лідерів нації і держави, з якою «договорюється» — під час як найбільшої кризи і перерви в переговорах конференції. І що найголовніше, перед натиском цих кол (лівого крила робітничої партії Англії), «шановний» Макдональд уступає і підписує угоду, при божевільному галасі, протестах і криках роспуки осатанілої буржуазної преси всіх відтінків і мастей. Цей момент в історії радянської дипломатії такий гідний її, що навіть тов. Чічерин, який дуже рідко виступає з промовами, виступив після тов. Раковського з знаменитою фразою: «Наша взяла! Угода з Англією — стоверстовий стовп на шляху історії, який показує нам, що наш шлях правильний, і ми підемо ним глибоко переконані, що це шлях перемоги»... 
29-го серпня заворушилась Москва. Як грім з ясного неба, з’явилось у пресі повідомлення уряду про арешт, суд і вирок над одним, з найжорстокіших бойовиків колишньої партії есерів, Борисом Вікторовичем Савінковим. Його «каяття» і признання правильності політики РКП і Радвлади — це крах найбільшого, нещадного ворога революції. Гадаю, що історія з Б. Савінковим має не менше значіння, ніж лондонська угода, хоч зацікавлення цією справою широких московських кол, мабуть, більше пояснюється тією несподіванкою, з якою прийшло це повідомлення про Савінкова. Справа Б. Савінкова яскравіша, глибша особистою трагедією цього бойового, збитого з шляху чоловіка, ніж недавній великий процес есерів 1922 року. Там — рафіновані політики есерівського бандитизму і контр-революції, «великі політики», але не бойовики. З Савінковим сполучена стара історія героїчної боротьби з царатом, кріваві хвилі терору, замахів Каляєва і Сазонова, стара історія замаху на б. князя Сергія, справа провокатора Азефа і т. инш. Савінков — не теоретик. Він — бойовик і фронтовик, людина великої волі, енергії і відваги. Він був на фронті контр-революції, аж до того моменту, коли прозрів. Ми не забули ще крівавої праці Б. Савінкова. Шлях її усипано трупами комуністів, замучених ріжними жорстокими способами. Тим цікавіший і значніший поворот Савінкова до Радянської Росії. 
Нам не потрібна його голова, і вирок найвищого суду СРСР — це тільки доказ нашого революційного розуму та пролетарської справедливости. Вернулась на бік Радянської влади запаморочена людина, що була знаряддям в руках світового капіталу, в руках наших найзавзятіших і жорстоких ворогів. Вернулась людина, якої шлях засланий трупами комуністів, згвалтованими жінками, єврейськими погромами, спаленими селами і містами. Перемога, і сила нашої революції, сила Жовтня і Комунізму — виявляються ще і більше, коли такі бойові вороги наші, як Савінков, признають свою провину і заявляють: «Єдиною владою над бувшими народами Росії, і народами теперішнього Союзу СРСР, є Радянська влада. Правдивий був Жовтень і я його признаю». В історії революції і наших великих днів процес Б. Савінкова буде записаний, як один з найцікавіших моментів. Підготовляється Всесоюзне свято фізкультури. Як підсумок зробленої в літній період праці у цій галузі і як доказ розвитку нових форм побуту, він буде мати велике значіння. Революція дала велетенський чинник для інтелектуального культурного розвитку як найширших мас. Одночасно, мусить провадитись фізичне оздоровлення, — і великим іспитом цього процесу буде це всесоюзне свято. 
Україніка. Відремонтований і відновлений український клуб імени Тараса Шевченка буде знов одкрито для вжитку української колонії і гостей з України 15-го вересня 1924 року. Зокрема, звертаюся до українського студенства, яке приїзджає до Москви, що в українському клубі є також правління українського студентського земляцтва, де приїзжі товариші можуть дістати пораду, інформацію і допомогу. Адреса клубу: Тверська вулиця, ч. 37, 3-й поверх. 
Остаточно затверждено в колегії Наркомвнусправ статут Спілки українських пролетарських і селянських письменників СРФРР. (Село и Місто), що зветься скорочено «СІМ». 28-го серпня 1924 року це затвердження увійшло в силу і Товариство «СІМ» з цього часу буде видатним чинником організації роскиданих по українських колоніях РСФРР пролетарських і селянських письменників.