День урожаю.
Сьогодні, 21 вересня, трудове населення Радянської України відзначає день урожаю. В цей день ми мусимо зробити підсумки роботі цілого сільсько-господарського року. Ці підсумки як раз у біжучому році є дуже красномовні. З них нам треба зробити висновки і ці висновки використати для дальшої роботи. 
Недорід біжучого року як найкраще довів, що посуха не є таке катастрофичне явище, з яким не можна боротися. Ті добрі врожаї, які мали в біжучому році не тільки досвідні станції, а й колективи та навіть окремі господарства, коли вони порвали з трипіллям навіч показують, де треба шукати порятунку, в який бік треба скерувати сільсько-господарське виробництво. 
Дані сільсько-господарської науки, стверджені згаданими фактами нашої дійсности, повинні стати нашим бойовим завданням. В день урожаю всі культурні вогнища на селах повинні стати місцем широкої агітації за нові форми організації й техніки сільського господарства.
В чому мусять полягати ці форми? 
В цілому — це є завдання пропашного клину, корінняплодних рослин, техничних культур, травосівів, раціональне скотарство то що. І над усім цим, як головна передумова розвитку нашого господарства, стоїть потреба найскоршого землеустрію, який, особливо, в нашій лісостеповій смузі, відограє першорядну ролю. 
Через те, що цю справу визнано НКЗ за невідкладну, її буде переведено швидким темпом. Держава мобілізує значну кількість коштів на організацію роботи, щоб підтримати та перебудовати наше господарство, і ці кошти одержать ті групи господарств, які в допомозі найгострішу відчувають потребу. 
Залишається один момент у роботі, який треба розпочати з першого дня врожаю: це найширше ознайомити селянство з усіма заходами, які допоможуть йому позбавитися гострої залежности від кліматичних умов, в якій вони тепер перебувають. 
Ця робота є безпосереднім обов'язком всіх агрономичних сил на місцях. За цю роботу повинні взятися комосередки, організації незаможніх селян, комсомолу і в тісному контакті з агрономами, землевлаштувателями та иншими представниками земельної роботи на місцях повинні створити найсприятливішу обставу для роботи й допомагати її переведенню в життя. 
Не можна обмежувати таку роботу одним днем. 21-им вересня, днем урожаю, починається ознайомлення населення з новими формами господарства. Цідком зрозуміло, що при тих малочисленних силах агроперсоналу, який є тепер, широкої роботи провести в один день не можна, її треба продовжити на довший час, тим більше, що населення звільнятиметься далі від роботи й матиме вільний час. 
Для лекцій та бесід треба використати сельбудинки, хати-читальні, школи, треба зарані широко оповістити про лекції місцеве населення, а в разі потреби, такі лекції треба повторити, щоб живе авторитетне слово про можливі успіхи в господарстві почув кожний, хто цією справою цікавиться. 
Щоб не зробити такі лекції теоретичними, сухими, відірваними від життя, треба організувати мандрівки на досвідні станції, де живе слово можна освітлити ріжним матерьялом, в колективи, які добре ведуть господарство і мають кращий врожай. Там слова лектора-агронома буде стверджено прикладом доцільного господарювання тих таки селян. 
Сільсько-господарські школи також мусять взяти участь в цій роботі, як вогнища сільсько-господарської науки. До них також слід організувати екскурсії, коли вони провадять раціональне господарство. 
В сучасних умовах, з боку держави робиться все, щоб зрушити наше господарство з мертвої точки зернового господарства, яке при першій посусі йде вже до загибелі. 
Щоб ці витрати не пропали даремно, щоб приклад посухи був для нашого господарства останнім дошкульним прикладом, треба, щоб населення зрозуміло, що не небо, не земля, а сама людина в значній мірі виливає на наслідки господарської праці, і, зрозумівши, перейшло до нових форм організації господарства. 
Завдання це таке велике, що його треба виконати як найкраще. Тому то всі партійні, професійні та радянські організації на місцях, починаючи з сьогоднішнього дня, повинні взяти найжвавішу участь у популярізації ідей нового господарства. 
Після впертої роботи в цьому напрямку, день 21-го вересня завжди буде, незалежно від тих чи инших умов, днем справжнього врожаю.