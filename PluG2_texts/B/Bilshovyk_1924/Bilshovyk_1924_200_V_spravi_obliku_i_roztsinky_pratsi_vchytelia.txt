В справі обліку й розцінки праці вчителя. 
(На обговорення).
Праця в школах розпочинаються. І в освітянській ділянці новий рік дає нам нові досягнення. Ми щільно вже підійшли до справи масової педагогичної перепідготовки освітян і до всебічної перебудови трудшколи. Курси, конференції, гуртки і т. д. дають освітянському загалу певні вже й конкретні завдання й матеріяли для повсякденної праці. Разом з цим наочно росте так звана „позамежна" політ-культ-праця освітян серед дорослого населення. Освітянин в злиденних умовах виробничих і особистих часом надсильно напружується від творчої нагрузки, бо шляхом таким ніхто ще не проходив. 
Новий навчальний рік викликає низку запитань, а серед них одно важливе: а чи гаразд провадиться у нас облік праці робітника школи і чи доцільний спосіб її розцінки? 
Візьмемо школу переходової доби, як домінуючу серед освітніх закладів — семилітку, її структура кардинально відріжняється від структури старої школи: нові підходи, нові програми (ГУС‘а) — инший виробничий процес. В звязку з цим давня „простота і ясність" розгублюється: лекції, перерви, завдання „на дім" і розцінка праці робітника за стільки-то лекцій по розкладу. Невже облік і оплат праці „по розкладу лекцій" дає вам правдиву картину витрат енергії і часу робітників школи соц. виховання? - Звичайно, ні, бо такий старезний підхід до справи поминає зовсім цілу низку важливих, більше того, ударних моментів праці, а саме: постійну й систематичну діяльність секцій і комісій, що так органично вплітається в нову школу, клубну працю учнів, що чим далі набирає все більш складних форм, так зване групове виховництво, нарешті, значну, по цілком зрозумілим причинам, підготовку матерялів учителем по-за межами школи, що до екскурсії, обслідувань і т. д. На все це нині система соц. виховання звертає головну увагу. 
Отже, при чому тут лекції і полекційний облік і оплат праці робітників? На ділі ж виходить так, що лише лекції підлягають обліку й розцінці. Цього не можна розглядати инакше як жорсткий примітивізм. Ми мусимо критично поставитись до цієї „простоти і ясности". Більше того, вивчення всієї фактичної праці в трудшколі, її точна нормалізація й розцінка — негайна потреба часу. Потрібний щоденник обліку праці вчителів у школі. Завдання профспілки, поскільки питання лишається нерозрішеним, вивчити шкільну працю робітників в цілому, розбити її ва дві категорії (платна й безплатна) і обстоювати ту позицію, що в межах школи, як і в межах фабрики чи заводу, не може бути для робітника якоїсь то обов'язкової безплатної роботи. 
Крім того, є у нас, скажемо, і така ненормальність: учителі однієї кваліфікації, але ріжних фахів, витрачаючи фактично неоднакову кількість енергії й часу, одержують рівну платню. 
Існуюча система обліку й розцінки праці вчителя, можливо, мала сенс в дореволюційній школі, але в даний мент, у школі соц. виховання, така система позбавилась уже своєї доцільности і тому потрібує грунтовного перегляду. Досить придивитися до програмів ГУС'а, які в основному приймаються нашим центром, до «стовпців» (а не до розкладу лекцій), щоби впевнитись в неминучости такої реформи. Безперечно, зазначена справа досить складна, але це не дає нам права відкладати з її розрішенням. І в першу чергу ця справа повстає перед Робітосом.