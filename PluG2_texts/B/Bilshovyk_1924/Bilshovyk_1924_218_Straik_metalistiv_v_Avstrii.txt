Страйк металістів в Австрії.
(Від нашого кореспондента)
Ми якось писали, що економична криза в Австрії від банкроцтв значно збільшить дорожнечу, а також митні податки, вона ж відтягне за кордон капітал та доведе до робітничих страйків. 
Дійсно, так і сталось: разом з кризою прийшли виисокі мита, великі податки, економична та господарча руїна, ласкава увага делегації від Ліги Націй і, зрештою, дорожнеча а з нею й страйки робітників. 
Дорожнеча в Австрії перегнала вже дорожнечу таких країн, як Швейцарія, наздогнала таку країну, як Німеччина, і більша, ніж на Україні. 
З початку цього року до серпня місяця речі споживання, речі першої потреби підскочили на 16 відс., як про це свідчить офіційний підрахунок індексних комісій; але в дійсности ця дорожнеча більша за офіційні цифри. Вважають, що дорожнеча підскочила за останні вісім місяців на 25 відс. найменше. Ось приклади: м'ясо взимку коштувало 26.000 корон за кіло (кіло 2 ½ хунта), тепер — 35.000; американське сало (смалець) — 22.000, а тепер 40.000 корон; сало місцеве 30.000, тепер — 40.000; буханець хліба коштував 6.000, а тепер- 8 000. 
Яке становище металістів в Австрії? — Як знаємо — це тут найголовніша галузь промисловости. В Австрії в металургії працює 150.000 робітників, з них у Відні 100.000 душ. Раніше металісти одержували найбільшу платню; тепер через зрадницьку політику соціял - демократичних ватажків вони дістають найменше: максимум — 480.000 корон, мінімум — 280.000, середня у платня - 450.000, а то навіть 380.000. Довоєнний середній заробіток робітника металургійної промисловосте сягав 720.000 корон. 
Але цими днями терпець увірвався. Як тільки кінчився строк колективного договору, почались переговори про підвищення платні на 15 відс. Робітники уперто не йдуть ні на крок назад. 
Але робітники почули, що їхні старі ватажки, Домес, Віденгофер і Ко, взяли тон старих компромісних переговорів, що вони намагаються через уступки та безконечні розмови звести на ніщо революційний настрій робітників. 
Ось чому в той час, коли правління спілки пішло на переговори й ухвалило резолюції „терпіти й чекати", частина робітників з обуренням покинула фабрики й вишла на вулицю. Почався так званий дикий страйк, як назвала його буржуазна преса. 
Вже в п'ятницю на минулім тижні застрайкувало 15.000 робітників. Цікаво було стежити за пресою. Буржуазна преса накинулась на комуністів, обвинувачуючи їх у демагогії. Але найцікавіше вела себе преса есдеків. 
Вона насмілилась нападати на робітників за „дикі" страйки, але вона мовчки обходила те, що на фабриках уже страйкує коло 15.000 пролетарів. За те, з нечуваною ретельністю почав гатити в комуністичну партію „Арбайтер Цайтунг". Тут з'явилася стаття з приводу виключення Томана з партії, а також статті про кризу та розкол у партії. Мотив цих атак ясний: дивіться, робітники, комуністи агітують серед вас, але ж вони собі заперечують, сваряться, й викидають колишніх провідників з партії. 
Проте, це мало помагало заводчикам і реформістам. Хоч спілки подали свої домагання спілці заводчиків ультимативним строком „до середи", дикі страйки ширились далі. Пролетаріат знав, що відповідь буде одна хазяї зречуться зробити уступки. 
Праця спинилась на всіх заводах Сіменс і Шукерт, на заводах Велерсдорфі, Вархаловський, по всіх робітничих округах. Почалися сутички з поліцією, що на заклик хозяїв прийшла приборкувати „агітаторів". Стихійний рух захопив уже до середи 25.000. робітників - металістів. Тим часом „Арбайтер Цайтунг" з ще більшою енергією нападала на комуністичну партію. 
Вона відшукала якісь відозви „лівої групи", очевидно з „Арбайтер Комуністіше Партай", і витягала звідти наклепи на німецьку комуністку Рут Фішер, що виступала тут на мітингу; поруч містились постанови Комінтерну що до Томана та Фрая. А про стихійний рух робітників — ні слова, щоб не роздмухати пристрасти, щоб не роздмухати зненависти проти хазяїв, щоб уникнути демагогії! 
Аж ось приходить відповідь хазяїв і промисловців. Вона негативна в усьому. — Металургія погоджується, щоб дати надбавку, але не більше, як на 5 відс. За це вона з свого боку вимагає інтенсифікації праці. Вона також вимагає скасування підвищеної розцінки надурочної праці. Це значить, що вони зажадали скасування 50 відс. платні. Це все одно, що зажадати знесення, взагалі, восьмигодинного дня, бо коли всю працю розцінено однаково, то робітники мусять працювати стільки, скільки того захоче підприємець. А він буде хотіти від робітника більше, як вісім годин. Це домагання скасувати надурочні розцінки, а одночасно домагання скасувати восьмигодинний день капіталісти висувають в той час, коли 70000 голодних безробітних домагаються роботи. Відмова мотивувалася тим, що, мовляв, австрійська промисловість не може витримати міжнародньої конкуренції. 
Але робітники дали гідну відповідь. Ледве дізнались про заяву капіталістів, як сорок фабричних комітетів постановили розпочати страйк. Цю постанову малося здійснити, як про це сповістив „Арбайтер Цайтунг" на другий день, у четвер. Але сталося щось зовсім инше. Не чекаючи умовленого дня, в той самий день, після обіду, вже вийшло на страйк 60000 робітників, тоб то більше половини всіх віденських металістів. Але есдеки навіть на другий день не пишуть про кількість страйкарів. І тільки в п'ятницю с.-д. преса повідомила, що страйкує 70000 робітників в той час в дійсности страйкує від 100000 до 110000 робітників. 
Але заходи есдеків на тім не спинились. Коли не вдалося через своїх бонзів стримати робітників від страйку, то, може, вдасться посередництвом. І дійсно, міський голова, есдек Зайц, ласкаво звертається до підприємців та до професійних спілок і пропонує свої послуги примирити ворожі сторони. 
Партія с-д. сама не могла виступити в ролі посередника, але ж член партії Зайц виступив з її відома. 
Чому ж саме його вибрано? Це також ясно: він тут іде на переговори не від партії, але від міста Відня! 
Як бачимо, політика зривання страйку провадиться з меншовицькими хитрощами й уперто та послідовно в пресі, в переговорах і виступах. Проте ми мусимо згадати, що вони все таки „стоять" за домагання робітників. Так, есдеки просто заявили, що вони на боці робітників, а зовсім не на боці капіталістів. Про це написано і в газеті: вони підкреслюють, що середня платня робітника є тільки 450000, хоч робітники фабрик протестують, кажучи, що середній заробіток сягає тільки 380000. Есдеки також лають капіталістів за „егоїзм переконують їх, щоб вони дали мінімум 10000 корон за годину. Виходить, що на словах все добре. Тільки на ділі ми вже бачили, що з того буває якраз навпаки. 
Мимохіть спадає на думку питання: чому ж есдеки так уперто намагаються зірвати страйк? 
Відповідь не тяжко знайти. По-перше, вони бояться за електричних робітників міських підприємств, які з принципів солідарности повинні також вийти на страйк. По-друге, вони знають, що революційний настрій може завести робітників до завзятости в боротьбі, і чи буде перемога, чи поразка есдеки втрачують вплив. Втретє, инакше есдеки не можуть поводитись, бо їхню політику було скеровано на „оздоровлення капіталізму" коштом пролетаріату. Вони потурали женевському планові. А через те, що страйк цей є спробою робітників пересунути тягар оздоровлення з своїх плеч на плечі спекулянтів і банків, то вони, як люде, віддані буржуазному ладові, проти нього. 
Есдеки стали між капіталістами, що навалили всі тягарі на робітника, та комуністами, що намагаються зсунути з робітника цей тягар одною рукою вони протестують проти тягаря, а другою прив'язують міцніше на плечі робітників вантаж неволі й визиску. Вони при тім вірять, що ця гра завжди вийде на добре меншовизму. Та на цей раз ця віра зрадить бо рух прибрав масові форми, бо рух вийшов з під контролю меншовиків.