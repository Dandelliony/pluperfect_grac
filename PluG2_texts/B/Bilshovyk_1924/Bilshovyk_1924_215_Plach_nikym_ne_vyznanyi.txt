Плач ніким не визнаний
Білгород — це той центр на Балканах, в якому здавна знайшло собі пристановище все емігрантське кубло з нащадків дома Романових і всіх инших махрових чорносотенців, що мріють ще про те, як би повернути старі часи в Росії. 
Давно відомо, що не зважаючи на природню спорідненість між російською еміграцією й закордонною буржуазією, еміграція давно вже є непроханим гостем для буржуазних урядів тих чужоземних держав, де ця еміграція осіла. 
Всьому буржуазному суспільству за кордоном страшенно набридло дармоїдство емігрантів та безупинне сичання і вони ладні позбутися цього добра. 
Проте, природнє співчуття до близької соціяльної верстви не давало можливости закордонній буржуазії жорстоко поводитись з еміграцією, вона тільки раз-у-раз одганяла її, коли та надто обридала своїми пропозиціями та благанням, як видганяють настирливих мух. 
Південна-Славія ніби-то краще поставились до російської еміграції, і в ній осіли найреакційніші частини цієї еміграції, власне, ті елементи, про які ми вже згадували. Одначе, терпець сербської буржуазії теж увірвався. Ця буржуазія зрештою побачила, що всі обіцянки встановити в Росії попередній царський лад ні до чого не приводять, що всі паради, молебні високосановних осіб, тільки залишаються парадами, підкреслюючи всю безнадійність і безпорадний стан російської монархичної еміграції. 
За останні часи ми зустрічаємо в органі білгородських емігрантів монархістів „Новое Время" багато скарг на те, що сербське суспільство перестало співчувати їм та, навпаки, починає ставитись до них із зненавистю. 
Однією з подій, що викликала скаргу з боку „Нового Времени" і справжній плач над своєю долею та благання перед сербо - хорватською буржуазією не так уже глузувати з них, — це виставка, яку російські емігранти влаштували в Білгороді. 
„Виставка російських біженців у Білгороді, — цей невинний вияв російської чинности", — показала зайвий раз те зневажливе відношення до російських емігрантів, яке на окремих вражливих людей впливає так, що вони готові йти на всяку тяжку працю у Франції й Америці, аби не чути тих вічних закидів у дармоїдстві, реакційности та невдячности", — так характеризує „Новое Время" теперішнє відношення буржуазного суспільства королівства сербів, хорватів і словенців до виставки російських емігрантів. 
І справді, сербська газета „Время” так пише про цю виставку: „Ви входите на виставку, — що ж вам спочатку кидається в очі? Звісно, горілка. Це символ. І недурно горілка називається „витязь“. Далі руські штучні квіти: поганенькі й дешевенькі. 
Та що можуть дати ці виходці з царської Росії, — це робота людей, яких нерозумні начальники послали до офіцерських шкіл монархичного зразку, щоб зробити з них соціяльних калік. 
„Новое Время“, страшенно обурене таким глузуванням з них, і нагадує суспільству королівства про ті заслуги, які вони, власне, російські офіцери й генерали, мають на протязі великого історичного відрізку перед Сербією. Але, боючись, що фактичні переконання ні на кого не вплинуть, „Новое Время" впадає в надто жалісливий тон. Воно каже: „Що ж? Чому не посміятися над руськими людьми, коли це можна зробити безкарно? Кому нам жалітися? Чим нам захищаться від цих плювків, хто за нас заступиться? Що ж, рийте безодню між двома народами”. 
Справді, яке жалке становище емігрантів черносотенців, коли замісць того, щоб загрожувати Москві всенародньою різнею комуністів, робітників і селян, доводиться плакатись і благати про співчуття в сербських та хорватських поміщиків і буржуїв.