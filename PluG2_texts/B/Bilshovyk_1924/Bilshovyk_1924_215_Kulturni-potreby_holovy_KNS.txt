Культурні потреби голови КНС. 
(Малюнок)
То бувало селяне кажуть: „Що хоч те й роби". Чи місток розібрати на шляху — можна! 
Закваску зробити відер на двадцять — теж можна! Все було можна.
За „культурними потребами" ходили до Домахи або Тетяни Мельниківни, і не було нікому до цього діла: „Я працюю, я й гуляю". 
Словом, кругом було „слабодно"... 
А що вже голові сельради або КНС, то про це й говорити нема що. 
Книг вам а ні „входячих", а ні „виходячих”, а ні „прибуткових", а ні „вибуткових", а тільки записні, — карманні. 
В цих книгах з одного боку записувалось: „Передано голові (чи КНС чи сільради) дві четвертині, а з другого боку „Прийнято в рахунок прод податку три четвертині”... 
Ні рахунків, ні відчитів. 
Зовсім добре. 
Тепер же зовсім инша річ. 
До „Домахи" дорогу перекопали... 
Сиди, кажуть, у читальні і читай газету та слухай доповіді. 
Сумно так. 
Не сидів би, коли ж з КНС викинуть, і тоді „прівілегій" ніяких. 
Добро отим селянам, де нема хат-читалень. Як напр. у Хотові, або Пирогові... 
А головам сельрад та КНС ціле нещастя. 3 якимсь „поганеньким обідом" — ховайся... 
А книг тих позаводили, що аж страшно. А самі найстрашніші між ними то це книги патентні, — усі про шнуровані й пропечатані. 
Навіть на цигарку й те не можна вирвать. А коли хочеш з ким небудь „поговорить" то ховайся, або до льоху або до хати Шолудченка, а то як помітить ота „селькорія" — зараз у газету. 
А там прокурор, суд, і з посади як корова язиком злизала, — а то ще й у бупр потягнуть. Біда! 
Добре отим селам, де нема „селькорії", як напр. у с. Крюківщині Хотівського району... 
Там голові КНС благодать. 
Погано тільки, що в сусідньому селі Тальному комсомольців багато наплодилося. — Нарватись можна. 
Піймали одного разу на пашнях коняку. 
Прийшов власник — комсомолець: „Віддайте коняку". 
-	Три карбованці приніс? 
-	Нема. 
-	То не віддамо. 
-	А куди ж ці гроші йдуть? 
-	На культурні потреби, — каже голова. 
-	Карбованець дам. Більш немає. 
-	То прибав ще хоч на пів пляшки с... 
А він як визвіриться. 
-	Я, — каже, — проти півпляшок. 
І нічого не дав. 
Погане діло оті комсомольці!
