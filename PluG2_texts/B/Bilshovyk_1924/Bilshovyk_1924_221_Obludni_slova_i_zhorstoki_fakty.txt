Облудні слова і жорстокі факти.
Ватажки ІІ-го Інтернаціоналу, які на компромісах з буржуазією добралися до влади в Європі, намагаються довести своє походження від І-го Інтернаціоналу, не жалкуючи гучних, але облудних слів. 
Краще цих слів промовляють численні красномовні факти з їх діяльности, які як найкраще доводять їхню соціял-зрадницьку природу. 
Серед цих численних фактів слід відзначити один, який викриває дійсні наміри цих прислужників капіталізму й наочно показує, кому в дійсности вони служать і чиї інтереси захищають. 
В'язниці Європи переповнено тепер борцями за соціялізм, і переповнено при найближчій активній участи представників ІІ-го Інтернаціоналу. Німеччина, Франція, Англія, Польща, Угорщина, Балкани, — все це країни, де йде жорстока не на життя, а на смерть боротьба пролетаріяту з буржуазією, і жертви цієї боротьби робітники-комуністи в кількости по-над 100 тис. чоловіка сидять в камінних мішках капіталістичних в'язниць.
Арешти та ув'язнення в цівілізованій Європі відбуваються в таких нечувано-жорстоких умовах перед якими бліднуть умови колишнього царського режиму, що вважалися за найжорстокіші в світі. Культурна Європа давно випередила побут царської охранки і що раз дальше сягає в досконаленому знущанні над захопленими ворогами буржуазії. 
Самі умови ув'язнення, знущання, катування, яких вживають тепер у Європі, довели до того, що самогубства ув'язнених стали звичайним явищем. Та цьому не можна й дивуватися, коли в німецьких та англійських тюрмах комуністів заковують у кайдани, у французьких — цькують псами, б'ють, топчуть ногами, рвуть волосся.
А що робиться в колоніях... Тут уже немає меж для катувань, знущань над тубільцями, які не можуть чи не хотять зрозуміти користи від тої цівілізації, що її культивують агенти Еріо та Макдональда. 
Всюди, всюди провадиться жорстока боротьба з робітництвом та селянством, і в метрополіях, і колоніях, і скрізь ця почесна робота переводиться або представниками ІІ-го Інтернаціоналу безпосередньо, або за їх найближчою активною допомогою. 
Так ІІ-ий Інтернаціонал, після гучних фраз, брехливих декларацій, на ділі бореться за інтереси трудящих. 
Але для гуманних соціял-зрадників цього мало. Вважаючи за цілком нормальне і звичайне явище ті катування, що бувають в них, вони виступають з нападами проти робітниче-селянської влади Радянського Союзу. Вони домагаються звільнити тих активних контр-революціонерів, які за їх допомогою вживали всіх заходів, щоб повалити радянську владу, але потерпіли жорстоку поразку. 
Вони домагаються звільнити півтори тисячі лютих ворогів робітників і селян, ізольованих і позбавлених змоги далі шкодити трудящим. 
Їм, які все своє життя, всю свою роботу грунтують на брехні та облудливости, нічого не варто роспочати кампанію за звільнення цих їхніх агентів на тій, мовляв, підставі, що їх катує Радянська влада. Цю чергову брехню буржуазних льокаїв найкраще спростовують листи та заяви самих в'язнів, які визнають умови життя в таборах за цілком нормальні. 
Це чергова і цілком зрозуміла провокація ІІ-го Інтернаціоналу. Щоб одвернути увагу пролетаріяту від тих катувань, які терплять робітники й селяне в їхніх тюрмах, вони здіймають галас про „знущання більшовиків“. Так застуканий на гарячому вчинкові злодюжка біжить вулицею й, намагаючись утекти, голосніше за всіх кричить: „держи злодія“!!!... 
Але помалу звільняється від впливу жовтого Інтернаціоналу світовий пролетаріат і скоро вже настане час, коли він покличе до суду тих, хто безсоромно продавав його за панську ласку. На цьому суді згадану нами сумну сторінку панування соціял - зрадників буде прилучено до страшного крівавого акту обвинувачення.