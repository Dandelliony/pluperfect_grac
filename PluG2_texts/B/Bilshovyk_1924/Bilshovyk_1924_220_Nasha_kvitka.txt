НАШІ "КВІТКИ"
Бувало, коли я почну пустувати (як був колись з «горошинку»), то мати й кричить: 
-	Сядь, бо он піп. 
Я й „сяду". 
А тепер у нас, у Германівському виконкомі трохи инакше: 
Як хто небудь почне нарікати на свою „працездатність", то йому зараз: 
-	Мовчи, бо в Черняхів пошлють! 
І „він" сяде. 
Злякається. 
О, Черняхів! 
Ось: 
-	Товариші черняхівці! 
-	Чого тобі? 
-	Для ремонту школи треба глини, піску, перевозити дерево...
-	Ну? 
-	Так от треба... 
-	Ла-ла-ла.. Його твоїй матері. 
-	Товариші. Це обов'язково треба вирішити... 
-	Вирішити? Добре. В середу виїдемо... вирішимо... 
Середа. Біля школи — ані телень. 
-	А де ж люди? 
-	Тю-тю! Як побачили десятника так і драла з села. 
Така «квітка» наш Черняхів. 
А ось „дев'яносто дев'ять квіток" — Германівка. Геть, громадяне. До справи. До хати-читальні. На збори. 
-	Гм... на збори, кажеш? 
-	Ага! 
-	А хто там буде? 
-	Все рівно. Йдіть. 
-	Може хто буде? 
-	Представник від виконкому. 
-	Той, що на богів сердитий? 
-	Ні, сама голова. 
-	Гм... бачили вже... 
-	Краще до Турлима, там хоч того... 
-	До лікнепу, неписьменні! 
-	Уга! Ми вже півроку, як і букварі з табакою покурили. 
А це — чим не «квітка»? 
В Григорівці „лобурський" празник--храм. 
Кругом церкви — як овече «стійло».
Віруючі „блиндарі" — при „зброї”. 
Відома річ — на те й „обжорка". 
Одна „віруюча" аж днів за три „вибирала містечко" та шмарувала ложку й язик, щоб не „задержувалось", слизьке щоб було... 
Немов на ниву косаря пора принесла. 
«День — год годує». 
-	Сестрички, батюшечка проповідь читатимуть. 
-	„Во ім'я отця“... Брати й сестри! ,десь там" була верба, вона росла більш, як триста років, а ось тепер заплакала... слізоньками своїми вона православних лікує.. а ось серед «грішників» відомий Остап Вишня бачите, що про неї пише? 
Зачитує фейлетон про ту саму вербу. 
Ввійшов у „азарт” і аж сльози заблищали. 
Як же: 
Головою, каже, лікуйтеся, а вербу — люшнею підопріть.
Щоб і не зломити значить. 
Охають православні — від „божого слова". 
А коли цей самий „батя" Лука Лузанов та ад'ютантом Медера був, тоді вже від „діла” охали тисячі пролетарів Київщини. 
-	Гей, хто там в проваллі? 
-	„Аз есмь — гуральня", — здалеку чути відповідь слав'янської релігійної Семенівки. 
Ось і її хата-читальня. „Палає” самогонка в переміжку з матюками.
„Просвічують”. 
-	Гей, бражка! Виробимо п'єсу? 
-	Б-б-безум-мовно! 
-	„В різдвяну ніч" — іде? 
-	„Бесталанна" — краща. 
-	Ні, перша краща; там колядувати треба. 
-	А може „Безталанну"? Там є гарна молитва. 
-	Давайте „пустимо" п'єсу „Для життя" 
-	А це що за штука? 
-	Твір нашого завкульта. 
-	Ага, розглянемо. Він „парень” гарний. 
Розглянули й вирішили: однести назад.
Однесли й автору доложили: 
-	Антирелігійна дуже, — в нашій хаті-читальні не піде...
Молодці. Завжди вибірайте п'єси, які „підуть".
-	Спаси господи... співає „дівчина" — Новосілка. 
Байдуже, що „колись" вона байстрят наплодила, які по нашому бандитами звуться й за кавуни торік людину „вколошматили". 
-	Чого ж так весело? 
-	А чого журитись? Церква є, піп та дяк є, від українців бог спасав, страшний суд нас не торкається, бо ми „слав'янські“, хреста маємо, вже й панахиду відслужили... 
-	А от в Антоновці, що наробили, чули? 
-	А що там? 
-	Хреста, як поставили, так одразу ікона обновилась. Цю ікону взяли тай повісили на той самий хрест. А сучої парі українці взяли та її дьогтем, немов, прости господи, потаскуху вишмарували, а хреста — геть затягли... 
-	Ой, господи! Покорчити їм руки, распроклятим. 
-	А в Сушані чули? З матері божої та квартуха зірвали й закинули... 
-	Ой, господи! А ту ще от у Левонівці є такий дід. Працювати не хоче, а до наших сестер дуже ласий. Що робити? Думав, думав, та й видумав: взяв двох годованників, щоб йому робили, а сам та хлистанівську віру з черняхівським коропом утворяє. Там не доведи боже, що робиться. Тільки чоловік чоловікові це може росказати, а у нас, бабів, і язик на той бік не повернеться. 
-	А хто цей дід? 
-	Та Левонівський Демиденко. 
-	А гарний? 
-	Як идоляка! От, свашенько, що робиться. Закону вже не визнають. Сказано — перед страшним судом... Охо-хо хо! Зітхнеш та й замовчиш... 
І правда. 
Нюхаючи такі „квіточки" дійсно зітхнеш, але не замовчиш, а скажеш: 
-	А нема на вас морозу!