ОГЛЯД ПРЕСИ
ПЕРЕСЛІДУВАННЯ ЗАХІДНО-ГАЛИЦЬКОІ КООПЕРАЦІІ.
„Діло" містить багату фактами статтю про переслідування української кооперації польським урядом. „Сучасний протиукраїнський режим не оминув і галицьку українську кооперацію. Розбита й ослаблена війною та її наслідками, знайшлася вона серед змінених державно-політичних відносин у дуже невідрадному положенні. 
Укр. галицька кооперація мусила на собі відчувати тяжку руку, кермовану виключно політичними інтересами і поборювати на кожному кроці такі труднощі, які невідомі кооператорам инших країн, яких навіть не знали польські кооператори Познанщики і західної Прусії в довоєнній добі. 
Не помогло галицькій кооперації і те, що Базельський міжнародній кооперативний конгрес в серпні 1921 р. поставився тоді зі співчуттям до тяжкої долі нашої кооперації, ухвалив протест проти відомої нам поведінки польської влади що до українських кооперативів та висловив бажання, щоби нашій кооперації дано можливість свобідного розвитку. 
Жовто-блакитні трудовики з „Діла" все ще сподіваються на те, що хтось, а не трудящі маси, може змінити умови, в котрих живе український трудящий люд в межах Річи Посполитої. 
Розуміється, після протесту меншовицьких кооператорів не тільки все лишилося по старому, стало навіть гірше. Оскаженіла шляхта накинулася на українську кооперацію в Галичині з більшою люттю, ніж царські посіпаки. Труси в кооператорів, їх арешти, викидання кооператорів з власних помешкань і розташовання в них війська та поліції — звичайне явище в Західній Україні. Польський уряд вимагає обовязкової присутности на зборах українських кооператорів представника староства або поліції, не допускає обєднання українських кооперативів в межах Польщі. 
Доходить до курйозів. Так, луцький окружний суд відмовив в реєстрації всім кооперативам, що назвалися „єдність", бо цю єдність можна толкувати яко небезпеку для польської держави. 
Не помагають і скарги на переслідування кооперації до Варшави: Варшава на жалоби навіть не відповідає. 
Автор бачить порятунок в тому, щоб створити трівку основу для дальшого вашого національного розвою. 
Але яким чином, якими засобами, — про це читачам „Діла" лишається тільки догадуватися. Не „Ділові" зрештою знайти річевий вихід: політичні імпотенти нездатні на це. Маси йдуть не шляхом національного розвою, а соціяльного. Мідні лоби цього ніколи не зрозуміють.