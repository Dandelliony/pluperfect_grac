Як білогвардійська Угорщина поділила землю.
(Від вашого власного кореспондента).
Угорщина — класична країна поміщиків і безземельного селянства. Розлогі латифундії, феодальні маєтки магнатів і епіскопів поглинули найбільшу, найціннішу частину землі. Урядова статистика подає такі матеріали, що до росподілу землі в Угорщині до революції. Вся площа землі мала З6 міл. моргів (морг — півдесятини). З того великі власники мали 11900000 моргів. 1900 землевласників, що мали понад 1000 моргів, були фактично господарями третини земельної площі країни. Половина з тих маєтків були феодальні, так звані „звязані маєтки", і церковні, яких не можна було ні продавати, ні закладати. 
130 000 дрібних власників, які мали менш, як по 5 моргів, мали разом 2100000 моргів, а 500 малих господарства (од 5 до 10 моргів) мали разом 260000 моргів. Крім того, було півмілійона наймитів — парубків; це справжній сільський пролетаріят, який постійно працював в економіях. До того ж ще було півтора мілійона пролетарів — поденних заробітчан. 
Це був феодальний лад. Поміщики мали в своїх руках цілий державний апарат, парламент, адміністрацію, суд, поліцію і армію і цілком забезпечували свої прибутки. Магнати були вільні від податків. Мито оберігало їх від конкуренції чужого збіжжя. Теперішня ж Угорщина має всього 40 відс. цілої земельної площі, і 70 відс землі належить до великих господарств, що мають понад 1000 моргів. З 14 мілійонів моргів земельного простору поміщики мають 6,5 мілійонів. В урядовому оповіщенні статистичного бюра про решту господарств записано: „Біля 50 відс. угорських селян обробляють кожний менше 3 моргів, а третина селян мають не більше 5 моргів оранки". 
Революційний рух серед селянства в наслідок таких відносин був, звичайно, сильний. Буржуазно-поміщицька держава збіралась розвязати питання, але не розвязала. За цю справу взялася буржуазна республіка після революції в 1919 році. Але тому, що це не була революцій, а переворот, тому, що владу мали в руках люде типу Керенського, то земельне питання за буржуазної республіки теж не було вирішено. Все закінчилось селянськими бунтами та нападами селян на замки поміщиків. 
Уряд складався з коаліції соціял - демократів і дрібно-буржуазних радикалів. Він боровся чим тільки міг, — міліцією, жандармерією — проти повстань сільських наймитів, і зрештою досяг мети: сільський пролетаріат було обеззброєно, селянський рух втихомирено. Але врешті перед самим кінцем свого панування уряд Карольї таки виробив відповідний закон. 
Закон демократичної угорської, республіки від лютого 1919 року мав на меті створити середню заможну селянську верству, що мали б по 5 — 10 моргів. Він мав намір скасувати велику власність на землю, обмежував право землеволодіння вищою нормою в 500 моргів (250 десятин). Поміщики мали одержати відшкодування в розмірі довоєнної ціни, а нові власники мали її виплачувати частками. Закон цей не було переведено в життя й залишився він як документ, в архивах історії. 
Але потім прийшла в березні радянська влада, яка почала заводити своє земельне законодавство. Суть земельного закону радянської влади на Угорщині полягала в соціялізації великої й середньої власности на землю. Властиво, то була колективізація великих і середніх економій. Малося на увазі не знищити високий рівень сільської культури при одночасній соціялізації землі й конфіскації у поміщиків маєтків. 
Закон Радянської Угорщини виглядав так. Земля належить тому, хто працює. Ніхто не може роспоряджатись землею, як власністю. Уся земля з усім реманентом, усі економії переходять у власність пролетарської держави, без відшкодування, зберігається тільки дрібна власність старих господарів. Маєтки не підлягали розподілам; їх мусили обробляти спільно. Всі чоловіки й жінки від 16 років мали право належати до цих колективів і одержувати свою пайку від урожаю. Відносно инших земель було постановлено, земля у господарів, що мали понад 75 моргів, одбіралася в розпорядження держави. 
Керувати такими колективними господарствами повинні були спеціяльні фаховці. Колективізація охопила 3 мілійони моргів землі. 
Як бачимо, влада залишала землю власникам, що мали 75 моргів землі, тоб-то куркулям. Одначе, не дивлячись на те, що Радянська влада, взагалі, поводилась з ними обережно, куркулі ставились до диктатури пролетаріату вороже. 
Практичний наслідок цього законодавства, одначе, був негативний. 
Керовниками економій здебільшого були ті ж самі управителі, що служили поміщикам. Робітники пролетарі й безземельні селяне не бачили ніякої зміни. Виходило таке: все лишилось зовні так, як було, хоч закон ніби й поодбірав від власників їхні права на землю. Можна сказати, що цей закон був соціалізацією тільки на папері, а з дійсности нічого не змінив: він не втягнув у вир революції вбогі верстви села, а також не знищив велику власність. Це була одна з причин занепаду влади. 
Потім прийшла контр-революція, яку було принесено до Будапешту на кінцях румунських багнетів. Білогвардійська Угорщина почала також працювати над реформою. Почала п'ять років тому і працює й до-нині. Реформу переводиться тільки аж тепер. Подивимось, яку реформу вигадала контр-революція. 
Земельна реформа гортівської держави мала на увазі не порушити прав приватних власників і зберегти велике й середнє землеволодіння. Відшкодування на випадок переходу землі від власника до селянина встановлюється за вільною згодою. Тільки, коли обидві сторони не приходять до згоди, тоді сенат призначає ціну, беручи за основу її теперішню. Закон не встановлює ні примусового вивласнення, ні ціни, ні норми землеволодіння. Право одержати землю встановлюється суддями, чи локальними органами, беручи на увагу моральність осіб, політичне переконання прохачів, непричетність до комуністичного руху. Примусовій експропріяції підлягає насамперед земля, набута під час війни, тоб-то єврейська. Але, взагалі, землі в поміщика не відбирали а переконували його, щоб він сам її спродав. 
Суть цієї реформи така: на зовнішній вигляд тут ніби й реформа, але в дійсности все лишається, як і було, на ласку доброхітної угоди поміщика з селянином. Коли ж навіть де й було відібрано землю, то смільчака, що захотів її купити, вважали комуністом і бунтарем. 
Реальний наслідок цієї реформи той, що й до цього часу в руках великих магнатів лишилось 6,3 мілійони моргів. 114 000 моргів було поділено. Засновано ж коло 16.000 нових господарств. 
Краще виглядає справа з організацією маєтків для героїв білогвардійської армії. Для цієї мети здобуто фонд. Поміщики дали 120.000 морг, з умовою, щоб нові власники боронили зброєю цей лад. Для такої ж мети вжито й маєток графа Карольї, того самого, що в 1919 році передав владу в руки більшовиків не будучи, одначе, сам більшовиком. Він тепер емігрант, його маєтки конфісковано. 
Цілком зрозуміло, що така реформа мусила скінчитися нічим. Ті, що могли-б купити землю, все ж таки не можуть її купити, бо реформа не змушує поміщика продавати й не відбирає в нього землю примусом. Звичайно, незадоволення реформою велике. 
Уряд намагається знайти земельний фонд. Найостанніший мого винахід — це накладання примусового податку на землю, але такого, що його сплачується землею. Цим заходом сподіваються одержати 400.000 моргів земельного фонду для розподілу чи, вірніше, продажу середнякам. Проте, не зважаючи па всі обіцянки нового податкового закону та на „великий" фонд в 400.000 моргів, що збіраються таким чином здобути, при загальній кількости поміщицького землеволодіння в шість мілійонів моргів, незадоволення селян не тільки не зменшилось, а, навпаки, стало ще більше зростати. Очевидно, що ті нещасні триста тисяч моргів, які до цього часу було розділено, не тільки не задовольняють потреби, а вони просто тілько якась насмішка над дійсною нуждою мілійонів малоземельних та безземельних селян. Слід зауважити, що недавня практика розділів велась так, що в землеустрою брали участь банки, як наприклад „Банк Христіянського Кооператива". За свою роботу вони брали до 50 кілограмів збіжжя з морга (шість пудів з десятини). 
Хоч які мізерні наслідки мала земельна реформа, проте навіть вона викликала незадоволення серед поміщиків, які домагаються скасування цієї „реформи" на тій підставі, що сільсько - господарська культура підупадає. 
Міністр земельних справ признався, що дійсно навіть цей закон уже змінено, і реформа має ще менше обов'язкове значіння для поміщиків, як до цього часу. Проте ця зміна мало погіршує справу, бо реформа й без цього яких-будь практичних наслідків не мала. Уряд, поміщики, куркулі від неї, властиво, виграють, а втрачає тільки селянство. Дійсну земельну реформу буде, очевидно, переведено тоді, коли буде переведено й саму перебудову влади: коди владу поміщиків і фабрикантів буде скинено й заведено диктатуру пролетаріяту. 
Відень, 26 серпня 1924 року.