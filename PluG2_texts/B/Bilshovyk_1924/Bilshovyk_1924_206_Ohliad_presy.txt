Огляд преси.
КИТАЙ й СРСР.
Відродження Китаю і змагання його стати і в політичному і в економичному відношенні на власні ноги не дають спокійно спати імперіялістичним хижакам. Після радянсько-китайської угоди світові імперіялісти стали ще більше насідати на Китай і будь-що-будь викликати в ньому громадянську війну. Всі реакційні сили Китаю було мобілізовано міжнароднім імперіялізмом для боротьби з революційним китайським урядом на чолі з Сун-Ят-Сеном. В чому ж економичні підстави всіх провокаційних вчинків імперіялістів Китаю? На це дає відповідь «Фінансова Газета»: 
„Фінансове становище Китаю завше було неблискуче. Особливість адміністративно-фінансового ладу Китаю полягає в тому, що кожна з його провінцій покриває свої витрати за кошт своїх доходів, одсилаючи центральному урядові в Пекін лише вільні лишки до ходів, та й то далеко не завжди”. 
Така система, дуже вигідна для чужоземних капіталістів, не може задовольнити національно революційну буржуазію і остання намагається централізувати все керування народнього господарства. Сун – Ят - Сен веде завзяту боротьбу з імперіялістичними хижаками, котрі постачають Китай потрібними коштами. Поскільки доходів з податків не вистачає, Китай мусить позичати, бо доходи складають лише одну двадцяту видатків. Доходи від позик в китайському фінансовому житті грають ролю постійного доходного джерела, без котрого не зводять бюджет. Китай опинився в такому стані, що 
„Як заявив міністр фінансів на фінансовій конференції в Пекіні, ніхто вже не позичав Китаю, бо уряд не може дати нових забезпечень”. Загалом заборженість Китаю складає приблизно 4 з половиною міліярди доларів, тоб-то 11 доларів на душу. 
З 1919 р. постачання Китаю чужоземними засобами зосереджувалось в руках банківського консорціуми, в котрий входять банки Америки, Англії, Франції та Японії. „Консорціум кредитує Китай в тій мірі, в якій вважає потрібним і розпоряджається тими галузями господарчого життя Китаю, котрі служать забезпеченням даних позичок. Вказані чотирі держави були-б в значній мірі фактичними розпорядниками долі китайського народу, коли-б суперечки в колі цих держав не дозволяли китайському урядові більш-менш вдало маневрувати", як в своїй загальній зовнішній політиці, так і в спеціяльній галузі зовнішніх позичок. 
Налагодження дружніх відносин між СРСР та Китаєм, та активний виступ радянського посла т. Карахана на користь Китаю, остаточно сплутали карти імперіялістичних дипломатів. 
Зрозуміло одне, що вони тепер роздуванням громадської війни намагаються знищити наш вплив на Китай. Хижакам не вдасться приборкати китайський нарід.