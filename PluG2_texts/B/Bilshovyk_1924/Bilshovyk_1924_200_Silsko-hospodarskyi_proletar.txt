«СІЛЬСЬКО-ГОСПОДАРСЬКИЙ ПРОЛЕТАР» 
№ 3 — 23 червня, № 9 — 10 — 30 липня 1924 року.
Бібліографія
Двохтижневик. Видання Укрбюро та Харківського Губвідділу Всеробітземлісу. 4-й рік видання, тираж 6.500. 
«С.-г. П.» стоїть на вірному шляхові — він взяв курс на маси, на тісний звязок з широким колом батраків. 
І справді. Часопис буяє життям. Він жваво відгукається на головніші явища сучасного життя сіл.-госп. робітництва. Цей часопис творить маса — робкор, селькор та баткор. Половина кожного числа занята відділом «У робітників землі та лісу». Всі дописи цього відділу розбиті по губерніях. Дописи здебільшого жваві, влучні, цікаві. Господарча діяльність по радгоспах та лісництвах, «гріхи» адміністрації, складання труддоговорів, культурна, професійна робота, побут сільського робітника, червоні вводини, боротьба з релігійними забобонами — ось головні питання, що їх освітлює масовий співробітник-кореспондент. Тут — центр ваги часопису. Відділ поставлено як найкраще. 
Досить добре ведеться загальний відділ. В ньому зачеплюються й освітлюються здебільшого також питання практичні, життьові («Культурна праця серед наймицтва», труддоговори, безробіття, радгоспи, боротьба з посухою, праця по «Сел. Буд.» і т. и.). 
Розділ «Сільське й лісове господарство», що має завдання спопуляризувати питання про краще ведення господарства й про наукову організацію праці — варто було б трохи поширити. В ч. 8 його, наприклад, зовсім нема. В ч. 9 — 10 в ньому вміщено статті «Значіння осінньої оранки» та «Радгоспи й посуха». В програмі часопису є відділи «Роб. молодь» й «Міжнародній робітничий рух». В ч.ч. 8 та 9 — 10 їх зовсім нема. А варто було б хоч трохи уваги присвячувати їм в кожному числі (особливо про робітничу молодь). 
В літературному розділі містяться цікаві для сільських читачів оповідання й вірші. В ч. 8 — п’єса Темного «Наймити, що ставилася наймитами на Опішнянській районній конференції, й вірш П. Усенка «Будні». В. ч. 9 — 10 оповідання О. Слісаренка «Фацелія», кілько нових комсомольських та батрацьких пісень й онов. Волошка «Антинко». 
Розділ «Що читати» занотовує короткими рецензіями, новини з сіл.-госп. літератури та красного письменства. 
В останній час журнал перетворився з місячника на двохтижневик. Це перетворення треба вітати, бо воно ще більш наближує часопис до мас. 
Взагалі – часопис уважно придивляється, вивчає й чутливо відгукається на життьові «запроси» сільського робітника. Тому його треба вважати найкращим з наших популярних часописів, призначених для сільського читача й побажати найширшого росповсюдження.