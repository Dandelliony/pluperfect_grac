Поширена нарада Агітпропу Губкому
(Ранішнє засідання 11 вересня). Після одноденної роботи секції нарада знов приступила до роботи.
Політично-освітня робота серед національних меншостів.
З докладом про становище політично-освітньої роботи серед нацменшостів, які зараз є на Київщині, виступив т. Абрам та зі співдокладом т. Скарбек. 
ЗАГАЛЬНЕ СТАНОВИЩЕ НАЦМЕНШОСТІВ.
На Київщині зараз налічується декілька нацменшостів. Так, єврейського населення налічується біля півмілійона, польського населення біля 100 тис., а також є групи латишів, молдаван, асірійців та инших народів. Всі ці нацменшости роскидані по Київщині більш-менш суцільними масивами. 
Так, європейське населення в більшости гуртується по містечках (до 70 відс. містечкового населення), поляки гуртуються на Малинщині та ще в де-яких округах. Групується все це населення такими гуртками, що, згідно наших радянських та партійних завдань, їх треба висунути в певні одиниці, які б адміністративно самі собою керували.
СТАН ПОЛІТОСВІТРОБОТИ СЕРЕД НАЦМЕНШОСТІВ.
Наша партійна політосвітня та радянська робота не зовсім охоплює й задовольняє вимоги нацменшостів, каже докладчик. Ця робота не є задовольняючою, тому що немає відповідного партійного активу, який би переводив її, а хоч він і є, то зосереджено його як раз не там де слід, тоб-то, не серед бідняцького населення нацменшостів. 
Не можна й сподіватись скоро на те, що, мовляв, виростуть самі з себе активисти-партійці для роботи серед нацменшостів, тому що, наприклад, під час ленінського набору до партії з посеред нацменшостів вступило зовсім мало. 
Крім того, й ті робітники що є поставлені в дуже погані умови — їм доводиться витрачати при роботі своє власне утримання (на поїздки, наприклад). Все це ставить перед нами завдання — побільшити кадри політосвітніх робітників серед нацменшостів.
ПРОТИРАДЯНСЬКІ ГРУПИ ПРАЦЮЮТЬ.
З цього становища користуються проти радянські групи та організації, як от єврейське та польське духівництво й досить широко розгортають свою протирадянську роботу.. Так вони роскидають скрізь сіонистські прокламації, польське духівництво роз'їзжає по селах і забирає під свій вплив бідняцькі шари польського населення. Тут широко використовується несприятливе економичне становище бідноти нацмен. Буржуазія нацменшостів, якої поки що радвлада не чипає, широко провадить контр-революційну роботу.
КОЛИШНІ КРАМАРІ ДЕКЛАСУЮТЬСЯ.
Дуже погане становище, каже далі докладчик, єврейської дрібної буржуазії в містечках. Тепер, коли стала зміцнюватись кооперація, та стала більш суворою податкова політика, це населення матеріально занепадає, декласується. Тому, коли б ми навіть допускали вимирання цього елементу як паразитського, не слід забувати про молодь, яка хоче, але не має змоги працювати. Зараз помічається великий потяг серед євреїв до хліборобства й це треба тільки вітати, що й роблять наші вищі органи, утворюючи спеціальні комітети по переселенню на вільні землі.
КУЛЬТУРНО-ОСВІТНЯ ТА МАСОВА РОБОТА СЕРЕД НАЦМЕНШОСТІВ.
Що торкається культурно-освітньої роботи, то вона має багато дефектів, головні з них ось які: — відсутність літератури на мовах нацменшостів, відсутність робітників, і мала дуже кількість шкіл (через недостачу коштів). Те ж саме можна сказати й про масову роботу, хоч тут все-таки є апарат в губерніальному та окружному обсягові при партійних комітетах, а також зорганізовано партшколу, яка має випускати робітників серед нацменшостів. Особливо слід підкреслити роботу інструкторіяту при ГРПС, та заснування низки гуртків по підприємствах та робітничих клубах. Торкнувшись газетної справи, докладчик каже, що відсутність губерніальних газет на мовах національних меншостів дуже ускладняє роботу, а тому слід би було звернути увагу на росповсюдження центральних газет на мовах нацменшостів.
БОРОТЬБА З РЕЛІГІЙНИМИ ЗАБОБОНАМИ.
Торкнувшись боротьби з антисемитизмом, найліпшим засобом якої докладчик вважає перехід нацменшостів, особливо євреїв, до продуктивної роботи і з'окрема до хліборобства, докладчик переходить до питання про боротьбу з антирелігійними забобонами, які ще досить твердо тримаються серед бідняцького шару нацменшостів. Раніш, каже він при провадженню антирелігійної пропаганди серед нацменшостів приймались до уваги виключно наступні релігійні свята, в той час як слід вести систематичну, а не випадкову роботу по боротьбі з релігійністю, яку використовують як єврейські ранвини, так і польські ксьондзи з метою поширення своїх протирадянських ідей. Для цієї роботи слід притягти комуністично настроєну інтелігенцію нацменшостів, керуючи нею через парторганізації. 
Наприкінці докладчик каже, що партійний апарат повинен бути зацікавлений всебічно роботою серед нацменшостів, треба, щоби кожний агітпроп зацікавився нею й щоб рахував роботу серед нацменшостів одною зі своїх негайних робот і тоді справа посунеться значно.
Робота серед польського населення. 
(Співдоклад т. Скарбека.)
Я хочу підійти фактично, почав т. Скарбек, до питання роботи серед польського населення, оскільки тут національно питання ускладняється релігійним. 
Всім відомо, як відносився царський уряд до всього польського. Все польське було під великим гнітом. І коли польське селянство з плином часу в більшости забуло свою мову але зіставалось католицьким по релігії, царський уряд не прикорочував своєї політики, тому що він вбачав у приналежности польського населення до католицтва можливість переходу назад до польської мови, а значить і до чогось ще більш страшного для царизму. 
Тепер, коли Радвлада взяла певний напрямок на задоволення вимог всіх національностів, нам треба поставити справу так, щоб задоволення вимог дійсно було переведено. 
Але це складна дуже справа, тому що не всі ще навіть партійці, добре розуміють національну політику радвлади. Трапляються навіть такі випадки, коли партієць забороняє партійцеві робити доклад польською мовою, не розуміючи справжньої національної політики. 
З другого боку перешкоджають в значній мірі в роботі католицькі ксьондзи своєю протирадянською таємною політикою та подекуди куркулі-поляки. Треба знищити вплив ксьондзів та куркулів, але так щоб то й не помітно було, бо коли ми будемо вживати яких-небудь репресивних чи подібних до цього заходів, то польське населення буде як-раз на противній нам стороні. 
Наша преса добре освітлює життя сучасної Польщі, пригнічення поляками — панами непольського населення, а через це часто рядовий читач розуміє слово „польський" як контр революційний. Ми якраз повинні показати своєю роботою, що до бідняцького польського населення ми ставимось зовсім инакше, ніж до польських панів. Це можна зробити тільки через повільне втягування польського населення в нашу роботу. 
До цього можна буде підійти тільки через низові осередки, які безпосередньо стикаються у своїй роботі з польським населенням. Тому нашим найпершим завданням мусить бути - переведення пояснюючої справу роботи серед наших партійців. Слід підкреслити що за добре переведення роботи повинні відповідати в першу чергу партійні комітети районів та округ, в яких переводиться робота. 
Ось те головне, що я хотів додати до докладу т. Абрамова, в останньому ж попередній докладчик все освітлив правильно, закінчив т. Скарбек.
Дискусії по докладові.
Дискусій по докладові не повинно було відбуватись за браком часу, але присутні висловились за дискусії, тому що спава роботи серед нацменшостів дуже важлива, а тому було приступлено до дискусій. 
т. Кошель зупиняється на справі боротьби з антисемитизмом. Він каже, що в умовах селянського побуту антисемитизм є великою небезпекою, з якою слід повести уперту боротьбу, але не шляхом з'ясовань, а конкретними засобами. 
Звичайно, можна провадити й з'ясовання, але робити це шляхом розсилки конкретних тез тих пояснень у всі осередки на місцях, щоб їх засвоїли всі комуністи, а потім би провадили свою роботу. 
Роботою треба нам довести, що між євреєм-крамарем та євреєм - комуністом дуже велика ріжниця і коли перший в переважній більшости намагається зруйнувати досягнення Радвлада, то останній сам бився за ті ж самі досягнення. 
т. Герман зупиняється на тих же питаннях, що й т. Скарбек. Промовець зазначає, що велику ролю в справі пропаганди національної політики можуть відогравати позапартійні селянські конференції, тому що на таких селянських незаможницьких конференціях можна справу національну поставити у ввесь її зріст, а коли розумно її поставити, то можна бути певними, що пропаганда досягне своєї мети. 
т. Левик каже, що наша робота що до нацменшостів має велике значіння, але при роботі ми віддавали мало уваги, а тому зараз потрібно, щоб відповідні органи взялись до неї. 
Робітників для цієї роботи треба підшукувати таких, які б добре могли орієнтуватись серед всіх умов життя тих національностів, серед яких робітник має працювати. Далі т. Левик каже, що антисемитизм справді вже не є такою страшною загрозою, якою його обмальовували попередні промовці. Правильна робота серед нацменшостів та політосвітня робота на селі доведе до усунення існуючого антисемитизму, до усунення всякого національного антагонізму.
Кінцеве слово тов. Абрама.
В кінцевому слові тов. Абрам зупиняється на запитанні одного з присутніх про втягнення євреїв-хліборобів до КНС і каже, що звичайно, тим євреям - хліборобам, які будуть того гідні, перешкод що до вступу в члени КНС не буде ніяких а, якраз навпаки, треба прагнути до того, щоб усі євреї - хлібороби, яких вже зараз на Київщині насчитується біля 15000, були членами КНС. 
Ця кількість євреїв — членів КНС ще збільшуватиметься, тому що містечкові євреї, прагнуть працювати біля землі, а коли вони працювать будуть добре то, будуть і членами КНС. Після цього було приступлено до розбору тез та резолюцій які вироблено було на засіданнях секцій.