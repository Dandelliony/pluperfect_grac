Земельний суд.
"КОЛЕКТИВ ГНАТЮКІВ І Ко".
Село Дзюньків та село Долотецьке це окремі сумежні села. Кожне з тих має свою землю й свою норму наділу. Жили ці села весь час в лагоді, «не чіпали бога й один одного», працювали коло землі і все здавалось було гаразд. Але «появились» в Дзюнькові бувші представники місцевої влади, моторні хлопці, і все пішло шкереберть. З найбільшою мудрістю були Гнатюк та Хуторний. В минулому ці «представники влади» жили в лагоді з куркулями, навіть, один з них і дочку посватав у куркуля. За якісь-то провини дали Гнатюкові по шапці і тепер треба було знову пристосовуватися. 
Почули «Гнатюки», що Радянська Влада йде назустріч сільсько - господарським колективним організаціям, наділяє колективи в першу чергу й найкращою землею дає їм ріжні привілеї то що. Порішили вони попробувати «погріти» на цьому руки! Зібрали своїх приятелів куркулів, «смикнули як слід» і порадились зорганізувати колектива й назвати його колективом «Дружба». (Мабуть мали на меті «Гнатюки» дружбу з куркулями!) Залучили вони до колектива й частину незаможніх, одержали дозвіл на організацію колектива, і діло пішло на лад. 
Перепало їм дзюньківської земельки, як кажуть представники долотецької громади десятин до 90, садиби по 1.200 кв. с. то що. Гнатюк та Хуторний, звичайно, як організатори зайняли тепленькі місця голови й секретаря колектива й обіжені не були. 
Не сплять «наші передовики», а все дбають «на користь незаможнім». Вже й будиночки собі збудували з 4 — 5 кімнат, і сарайчики... все як слід. Чого б їм ще бажати? Все ж є! Але жадність людська не дає їм спокою: все це їх не задовольняє, все хочеться більшого. Знову не сплять ночі, знову думають та вишукують засобів, щоб що де поживитися! Думали, думали, та й надумали захопити «для колектива» земельку у сусідів Долотецького. Взялися за це діло, добре обміркували й довели справу гарно. Зібрали нараду колектива, винесли постанову про передачу своєї землі «громаді» с. Дзюнькова, що має малу норму землі, і порушити клопотання про відвод під колектив 133 ½ дес. землі при, с. Долотецькому. Поїхали «Гнатюки» до Бердичівського ОЗУ, зробили що треба, взяли дозвіл і почали межуватись. 
В вересні 1923 року, Окружна Земельно-Технична Комісія схопилась, що зробила незаконний дозвіл і на підставі 46 — 143 ст. Земкодексу відвод колективові землі при с. Долотецькому припинила. Пооббивали «Гнатюки» пороги по всіх ЗУ, а таки в березні 24 року добились свого. Знову спірну землю було передано колективові в користування і Бердичівська Окружна Земсудкомісія проекта виділу землі затвердила.
Громада с. Долотецького, через своїх уповноважених, оскаржила цей вирок до Київської Губземсудкомісії, яка 12-го вересня 24 р. розглянула цю справу під головуванням тов. Скалиги. 
Добре захищав оборонець право громади на землю. Докладно привів він суду всі порушення Бердичівською Окрземсудкомісією ст. Земкодексу та розпоряджень Радвлади по землеустрій. Але й представники громади Долотецького не мовчали! Одчитали вони представників колектива й за будиночки з 4 — 5 кімнат, і за сарайчики, й за деревце, й за ту земельку, що придбали вони всякими правдами й неправдами і розказали на суді, як переводився у них землеустрій. «Бідним» представникам колектива й говорити нічого було, а тому вони звернули тільки увагу суду на те, що «така подія» долотецької громади «погрожує гибеллю» для колектива і просили постанову Бердичівської Окрземсудкомісії затвердити. 
Губземсудкомісія знайшла, що Бердичівська Окрземсудкомісія порушила 42, 46, 143, 144 ст. Земкодексу, вирок її скасувала, а справу для нового розгляду передала до Київської Окрземсудкомісії. 
Будемо мати надію, що справедливе рішення КОЗСК одіб’є охоту в «Гнатюків» вдруге гріти руки коло чужої земельки!