Райінспектура освіти.
Райінспектура освіти проіснувала рік, а по деяких округах (Шевченківщина, Київська округа) і більш, і вже виявила свої позитиви й негативи. 
Що райінспектура зробила багато по піднесенню школи, говорити не приходиться. Це факт. Але райінспектор міг би зробити значно більше, коли б забрати від нього де які обов'язки. Він і хоче виконати як слід, та не вистачає в нього часу, фізичної можливосте немає. Він райінспектор, він завідуючий районною 7-мирічною школою, яку треба поставити з педагогичного боку так, щоб вона була взірцем для цілого району, він не повинен забувати про громадську працю на селі, він часто член виконкому (що дуже бажано) і у нього багато часу забирає відчитність, виконання наказів округи, розвязування ріжних непорозумінь між учителями й т. и. А про свої лекції в школі (а він їх має) й одвідування шкіл району ніколи й думати. 
У райінспектора безліч обов'язків. Він ні однієї справи не може як слід закінчити при найщирішому бажанню. Райінспектор одривається від прямих своїх обов'язків і перетворюється в техничного робітника Окрнаросвіти. А та школа, якою він керує, занепадає. (дають свідчення більшість райінспекторів), бо він не має часу віддатися їй. Відвідування шкіл одсувається надалі й надалі, поки не скінчиться рік. Є чимало шкіл, у яких райінспектор не зміг побувати ні разу. А в глухому селі ще й як потрібен райінспектор! Тільки інспектора обвинувачувати в цьому не можна. Де взяти часу? 
Правда, де-хто скаже, що відвідування зайві, бо, мовляв, маються педгуртки, скликаються педконференції. Так, це дуже добре. Педгуртки й педконференції — чудесна річ. Вони мають величезне значіння, бо на конференціях даються певні підсумки проробленої праці в школі, подаються в загальних рисах нові педагогичні думки. Але педгуртки й конференції не дадуть учителеві, який не має ніякої педлітератури, того, що дасть йому райінспектор, побувавши 3 — 5 разів на рік у нього в школі. Інспектор, побачивши вчителеву працю, вказав би помилки, порадив-би, показав сам, як слід провадити працю. 
Звичайно, такі відвідування вимагають багато часу. Зате наслідки праці інспектора були-б значні. Досить того, що райінспектор підбадьорив би вчителя, підштовхнув би на шлях шукання. Часто й густо трапляється, що досить гарний учитель, але критично ставиться до своєї роботи, почне пробувати вести дослідження тим чи иншим методом, а потім покине, бо йому здається, що нічого в нього не виходить і знов переходить на „старинушку”. Ось тут райінспектор і став би в пригоді - порадив, заохотив. І вчитель пішов би далі, не спускав рук. Живе слово свіжої та ще досвідченої людини допомагає. 
Така праця райінспектора поведе школу на новий шлях. Не треба боятися авторитарности й ведіння за повід. Ні. В цій праці виявиться дійсне призначення райінспектора — інспектора-інструктора, як це воно й гадалось на початку організації райінспектури. Інструктор накреслить лише схему, а вчитель, як творець школи, візьме цю схему за основу й утворить своє, нове. 
Тільки при сучасній структурі райінспектури до подібної праці ми не дійдемо. Самий енергійний райінспектор цього не виконає за браком часу. Тут треба мати райінспектора й тільки. Він не повинен бути завшколою. Райінспектор мусить бути прикріпленим до 7-літки, мати помешкання (без лекцій) й бути педагогом теоретиком і практиком. Більшість часу він повинен бути в роз'їздах по школах. 
Це вимагатиме коштів, бо інспектора треба забезпечити. Щоб з'економити, можливо призначати інспектора на 2 райони. При таких умовах і одна людина справиться з завданнями інспектора і навіть зробить більше, ніж коли вона буде сама на весь район і одночасно завідуватиме школою.