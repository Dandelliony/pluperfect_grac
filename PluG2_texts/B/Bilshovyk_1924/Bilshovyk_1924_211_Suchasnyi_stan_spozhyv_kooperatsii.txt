Сучасний стан споживкооперації.
Наближається перше жовтня початок нового господарчого року. В звязку з цим, вже тепер є потреба зробити хоч би де-який загальний підсумок роботи української споживкооперації, встановити її сучасний стан і накреслити її найближчі конкретні плани. 
1923 - 1924 рік в кооперації характеризується зростом первісної системи, поширенням її операцій, зміцненням її звязків з безпосереднім споживачем. Це твердження правдиве як для міських робкоопів і ЦРК, так і для сільських споживчих товариств. 
Рік цей був першим роком будівництва споживчої кооперації на засадах добровільного в ній членства, і в цьому році вперше населення взяло матеріальну участь в утворенні кооперативних коштів. Тільки в 1923 — 1924 році нам пощастило на цілком реальному грунті повести кампанію за зміцнення кооперативних коштів, за збільшення їх ролі в загальному обороті кооперативному. Ці досягнення зовсім незначні, треба розцінювати, порівнюючи з минулим, і через те можна вважати, що кооперація рушила з мертвої точки і пішла вперед. 
Таке в цілому становище первісної кооперації: ще чимало труднощів доведеться їй зазнати на шляху свого дальшого зросту й зміцнення, але основні труднощі — початкові — вже залишилися позаду. Центр кооперативний український — Вукопспілка — теж протягом 1923-24 р. зміцнився. Вукопспілка своєчасно зуміла перебудувати свою роботу, стала з гуртового посередника кооперативним комісіонером (комісові операції складають за малим не половину її роботи), збільшила свою клієнтуру, все це не могло не поліпшити, не оздоровити її роботу. 
І тільки райсоюзи організації малого гуртового торгу, в наслідок двох депресій 1923 — 24 р, опинилися в досить тяжкому стані. Райсоюзи не могли стати комісійними фірмами вже хоч би через свої безпосередні завдання, самий характер роботи більшости середніх і малих споживчих товариств вимагав від райсоюзів провадити складські операції. Коли ж до цього ще додати, що райсоюзи не мали й не мають власних коштів в обороті, що строки кредиту, який вони одержують від державних органів, не відповідають строкам реального товарового обороту, що роля банківських грошевих кредитів в загальній масі чужих коштів, як правило, є зовсім незначна, то стане цілком зрозумілим, чому райсоюзи перебувають тепер в такому скрутному стані. Отже, наступний господарський рік ми починатимемо, з оздоровленим центром, з більш-менш нормальною периферією і в той же час з кволими райсоюзами. Таке становище, — чи є воно нормальним? Нам здається, що вся практика минулого року, який пройшов під гаслами безпосередньої роботи трестів і синдикатів з первісною кооперацією, свідчить досить яскраво про те, що середні організації — райсоюзи — потрібні, навіть необхідні в інтересах самої ж таки первісної периферії кооперативної. Тому, цілком зрозуміло, наші вищі партійні й кооперативні органи як раз тепер найбільше уваги звертають на райсоюзи. 
Ми певні, що партія й вищі регулюючі органи знайдуть шляхи, щоб полекшити умови роботи райсоюзів. Ці шляхи, мабуть, будуть полягати в зміцненні звязків райсоюзів з держторгорганами, в банківському кредитуванні райсоюзів, в удосконаленні їх роботи. Можна сподіватись, що цих заходів буде вжито в найближчому часі, а значить — вся система української споживкооперації стане міцнішою, набере нових сил, нової енергії. 
Треба тільки, щоб самі райсоюзи, як і, взагалі, вся споживкооперативна система, беручи на увагу наступне перше жовтня, — „підрахували" себе, зробили перевірку своїх цінностів, зробили підсумок своїм досягненням і хибам, помилкам. 
Отже, в сучасному стані споживкооперації нема ніякої загрози. Навпаки, все свідчить про її нормальний зріст, — а ускладнення, що їх переживають райсоюзи, буде ліквідовано, бо причина цих ускладнень полягає в самій ролі й характері роботи райсоюзів.
 Новий господарчий рік споживча кооперація почне з новим напруженням своїх зусиль для дальшого й ширшого охоплення ринку.