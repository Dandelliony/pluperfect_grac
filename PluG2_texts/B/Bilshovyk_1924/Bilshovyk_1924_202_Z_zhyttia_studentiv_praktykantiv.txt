З життя студентів-практикантів.
Попав я в село Нещерів (Київщина, Обуховськ. р.) по справі лісовлаштування уроч. Гощіва. Того Гощіва, де півтора — два роки тому назад гуляли бандити. 
І зараз не все гаразд. Там дивись підстрелять якогось чоловіка там заберуть рушницю в лісника, — ну й попав, думаю... „Практика"! Ознайомившись з селом, сельрадою, та КНС, мені зразу кинулась у вічі відсутність культосвітньої праці. Про лікнеп — тільки чули, його не було. Хата є — читальні немає. 
Є в селі вчителька К. П. Лежнева, яка працює в Нещерові 10 років. Почула вона про лікнеп та й каже: Що це воно таке лікнеп? Це якась морока. Тут з малими нічого не вдієшь, а це й старих учити? 
Звичайно, що така вчителька, яка для селян не робить ні на копійку, немає авторітету серед селянства. 
Картина шкільної праці така: у 1917 р. в школі було 99 душ, в 1917 р. — скінчило 8 душ, в 1922 р. — скінчило 5 душ, а в 1923 — 24 навч. році таких, що скінчили не було.
Довелося кілька раз скликати загальні збори селян. Після перших докладів про культосвітню працю на селі та ролю вчительства виявилось, що селяне цікавляться освітою, газетою і т. и. 
Немає керовника, який би зрушив село з мертвої точки. У резолюції селяне прохали РВК зняти стару вчительку з посади і прислати нового вчителя. 
Ухвалили організувати хату-читальню. Звернулись до РВК за дозволом взяти помешкання бувш. гуральні для збудування нової школи. Обрали селькора. Передплатили на газету „Радсело” по 2 примірники на 10 хат і одну газету „Більшовик". 
Ухвалили, щоб усе село записалося членом „Доброхему" і кожен член КНС повинен бути членом МОДР'у. 
Закупили всі квитки і літературу про повітрофльоту, які надіслано з району. 
Все це вдалося зробити протягом короткого часу. Видно, що село прагне до освіти і тільки брак культурних робітників гальмує цю справу.