Недорід та с.-г. кредит
Хоч недорід цього року й далекий від розмірів його в 1921 році, але-ж треба визнати, що ціла низка районів Київщини досить сильно постраждала від посухи й буде мати той чи инший недобір, як зернових культур, так і фуражу — для худоби. Тому зрозуміло, що навколо ліквідації наслідків цього часткового недороду зосереджено увагу всіх Радянських органів і особливо тих з них, що близько стоять до села й тісно звязані з справою сільського господарства. Основне завдання, що стоїть, як перед Радянською владою, так і перед селянством, і з якого треба виходити при накресленні заходів для боротьби з наслідками недороду, полягає в тому, щоб, з одного боку, не допустити зменшення посівної площі і, з другого, за всяку ціну зберегти селянську худобу, головним чинок, робочу та племінну, яку селянство через недостачу фуражу може легко позбувати за безцінок. Таке завдання являється вихідним моментом, тому що як зменшення посівної площі, так і зменшення селянської худоби загрожує ловим підупадом сільського господарства, для попередження якого мусять бути використані всі сили й можливости. Звідси ясно, що ближчі заходи для ліквідації наслідків недороду мусять піти по лінії постачання селянським господарствам насінньових матеріалів в кредит, а також по лінії організації кредиту на годівлю худоби. В організації цих заходів першорядна роля належить Сельбанкові, який вже й приступив до переведення їх у життя.
Першим практичним і найбільш невідкладним завданням сельбанку стало кредитування осінньої посівкампанії. Наступ посівкампанії та стан погоди примусили Сельбанк поспішати з організацією допомоги і вже біля 200.000 карбованців ним розподілено поміж с.-г. кредитовими товариствами для видачі насінньових позик селянству. Але, як тепер виявилось, потреби в насінньових кредитах значно перевищують розміри розподіленої суми і це примусило Сельбанк клопотатись перед Укрсельбанком та Губвиконкомом про збільшення за їх рахунок ресурсів на кредитування посівних потреб. Є підстави сподіватись, що це клопотання буде задоволено, і тоді Сельбанк матиме можливість доповнити кредити тим районам, що відчувають в них найбільшу потребу. Слідуючим серйозним завданням Сельбанку повинно стати кредитування селянства на годівлю худоби. Це кредитування треба використати для припинення збуту селянством неврожайних районів робочої та племінної худоби і буде носити характер ското-залогових операцій. Реалізація ското-залогових операцій вимагає величезних ресурсів, до мобілізації яких Сельбанк вживає вже рішучих заходів. Можна сподіватись, що на ці операції буде відпущено значні ресурси як Укрсельбанком, так і Губвиконкомом. Всю підготовчу роботу в цьому Сельбанк вже проробив, і як тільки буде одержано ресурси, він одразу зможе приступити до практичного переведення ското-залогових операцій.
