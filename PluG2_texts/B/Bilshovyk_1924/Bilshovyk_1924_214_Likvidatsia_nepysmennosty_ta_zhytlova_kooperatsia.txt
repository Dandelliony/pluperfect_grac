ЛІКВІДАЦІЯ НЕПИСЬМЕННОСТИ ТА ЖИТЛОВА КООПЕРАЦІЯ.
Як відомо, що 24 VIII в „Більшовикові" і в «Пролетарской Правде» і З0-VIII у „Вістникові Губвиконкому" було вміщено відозву до громадських організацій (переважно до ДККК та Житлкопів) з проханням взяти участь у ліквідації неписьменности. 
Справа ця зацікавила дуже багато ДККК і Житлкопів і вони з'являються до Оргбюро за практичними порадами. З ініціятиви де-яких з них Оргбюро (т. Дунін, т. Пекерський та ин.) за останні півтора тижні перевело дві наради районних і об'єднаних ДККК в справі ліквідації неписьменности. 
Треба відзначити, що зазначені вище ДККК об'єднують до 2 — 2 ½ тисяч домів (15 — 20 відс. домів м. Київа) переважно робітничих околиць (Забайков'я, Соломенка, Звіринець, Караваївські дачі, Батиїва гора, Саперна Слободка то що). 
Не зважаючи на те, що наради призначено було на 19 ½ год. (час надто пізній для жителів далеких околиць), з'явились за дуже незначними винятками всі. На зборах члени Бюро з’ясували державне значіння цієї кампанії, а також реальні наслідки її переведення. 
На зборах почувалося, що справа ліквідації неписьменности цікавить усіх. Окремі товариші висловлювалися, що така ліквідація неписьменности, яка була досі для далеких околиць, була незадовольняючою, бо більшість лікпунктів містилося в центрі міста. 
Тому збори ухвалили по-перше вітати цей гарний почин організації осередків товариства «Геть неписьменність» ім В. І. Леніна по домах м. Київа і з'окрема на околицях, а далі організацію при них лікпунктів; по-друге: доручити всім ДККК, представники яких були на зборах в двохтижневий строк перевести оргроботу для утворення осередків і втягування до них всіх без винятку трудящих і особливо членів їхніх родин, а також оргроботу в справі утворення лікпунктів; по третє: доручати Оргбюро Товариства ліквідації неписьменности ім. В. І. Леніна при ДККК через 2 тижні скликати збори для взаємної інформації про переведену роботу.