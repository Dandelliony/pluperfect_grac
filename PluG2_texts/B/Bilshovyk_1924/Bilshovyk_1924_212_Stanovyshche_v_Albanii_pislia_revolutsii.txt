Становище в Албанії після революції.
(Від нашого кореспондента).
Албанія належить до тих країн, про існування яких світ довідується тільки двічі протягом століття. Про Албанію світ довідався вперше після балканської, війни, а вдруге два місяці тому, коли в горах і в прибережній смузі, там де хлюпають хвилі Адріятики, спалахнула албанська революція. 
Албанія все була предметом зазіхань з усіх боків, — з боку Греції, Сербії, Італії, — словом, з боку всіх сусідів. Роскидана в горах, межуючи з морем, де лежать гарні порти, Балона й Скодра (Скутарі), Албанія — це ласий шматок для італійського капіталу, що марить пересунутись на схід, збудувати залізницю від Валони до Константинополю через цілу Албанію, Македонію й Тракію. 
Крім того, Албанія звязана з солодкими спогадами сербських націонал-романтиків, що згадують про якісь стародавні часи, коли якийсь невідомий король сербський перебував у Скодрі. Від тих спогадів тягнеться нитка сербських традицій, звідти ж виходить гасло: на південь, до старої столиці Сербії, до Скутарі! А далі, на півдні, знов збожеволілі грецькі націоналісти марять про повстання Великої Еллади, «об'єднання» з Македонією та Албанією і трохи не цілими Балканами. 
В цих обставинах в Албанії сплели свої інтриги ріжні імперіалісти та всякі націоналісти; на цій підставі від Албанії відокремлено 600.000 албанців з провінцією Коссово та прилучено їх до Сербії. Сучасна Албанія має всього вісімсот тисяч мешканців, що живуть на території, не більшій за звичайний з повітів Росії, всього в 10.000 квадр. кілометрів. Країна не має промисловости, має дуже мало робітників, але мав давне кріпацтво та добре організовану систему релігійної зненависти, — частина населення належить до католицької, частина до православної церкви, а більшість фанатичні мусульмани, які стають ще більшими фанатиками, коли мулли починають пропаганду на користь „богів" і „агів“, поміщиків і феодалів, проти невірних та революції. 
На півночі живе гірське плем'я «геги» — вільне й бурхливе; на півдні плем'я „тоски" спокійне та приборкане феодалами. Не дивно, що всякі повстання й визвольні рухи в Албанії ускладнюються расовими, або племінно-родовими моментами, релігійними, соціальними та чужоземними інтригами й політиканством окремих ватажків. 
Становище теперішнього уряду та становище албанської революції залежить поперше від тих подій, що відбулись три місяці тому, а також від відношення уряду Албанії до пекучих проблем внутрішнього будівництва та його відношення до революційного руху на Балканах. 
Революція змела з лиця землі уряд Ахмед Зогу: уряд, що спірався на поміщиків і феодалів, що був вічною іграшкою в рухах чужоземних інтригантів. Ахмед Зогу не мав більшости навіть у парламенті. А після того, як прихильники Ахмеда Зогу забили в Тирані Авні Рустема — національного героя Албанії, що три роки тому застрілив завзятого ворога Албанії Есад Пашу, — після того всі революціонери, радикали й ліберали схопились за зброю. До повстанців пристало З0 депутатів. Залога міста Скодрі своїм переходом до повстанців сприяла перемозі революції. На чолі тієї залоги став ліберал Горакуки. Скоро ціла північна Албанія, а також і численні комітаджі з Коссова, або, як їх тут називають, качаки, поклали край пануванню Ахмеда Зогу. Революція зібрала під свої прапори також племена „гегів“ і поневолених кріпаків „тосків", і скоро режим феодалізму, разом з Ахмед Зогу, з „беями" та „агами", розсипався в порох. Було утворено новий уряд. 
В Албанії тепер править вища директорія з чотирьох осіб, на чолі в Байрамом Цурі. Серед міністрів є люде ріжних поглядів, але всі вони проголосили себе прихильниками нового ладу й ворогами старих відносин. Тут маємо ліберала Горакуки, міністра фінансів, прихильника Італії; закордонних справ Сулейман Дельвіна — прихильника молодотурків, людину з націоналістичними поглядами; Ставро Міліао, міністра юстиції, що вважав себе соціялістом; міністра внутрішніх справ — націоналіста; громадських робіт — Кіазім Куцулі, що в 1921 році вигнав італійців з Валони. 
Як бачимо, новий уряд складено з ріжних елементів. Беручи на увагу, що один з міністерських постів залишено для албанця з Коссова, провінції окупованої сербами, можна з певністю сказати, що новий уряд не буде сербофільським, яким він в значній мірі був раніш. Але не знати, чи не мав, часом, серед нього досить прихильників італійського імперіялізму. Принаймні, Італія шукає там своїх друзів, щоб росташуватись на береговій смузі Адріятицького моря. Під час повстання не без підстав гадали, що Італія є прихильниця перевороту. Найбільше стверджує цю думку те, що тепер столицею країни обрано Валону, яка під значним впливом Італії. Проте, є „гарантія", що Італія... не захопить країни для колонізації — маємо умову Албанії з Італією, згідно з якою Італія „не має права" оселювати своїх колоністів у прибережній смузі. Це значить, — що Італія якраз має такий намір, так само як вона має намір зробити Адріятицьке море морем італійським. 
Але підемо далі. Уряд Байрама Цурі виробив програм, який хоче запровадити в життя. Він мав завдання повести політику, цілком протилежну тій, що її провадив уряд Ахмеда Зогу. Це, — насамперед, політика обеззброєння. Далі він обіцяє засудити всіх реакціонерів і винуватців нещастя країни та попереднього свавілля. Він хоче забезпечить спокійне життя в країні, має намір знищити свавілля урядовців, а також знищити феодалізм. Він обіцяє розв'язати земельне питання в радикальному дусі, знищити всі сліди феодальних відносин, реорганізувати управління країною, армію; поліпшити становище селянства, давши йому допомогу для незалежної від поміщиків організації господарства, й реформувати шкільну справу. 
З того видко, що уряд, поставлений революцією, має на меті реорганізувати громадські відносини в дусі ліберальної реформи. Коли ми візьмемо на увагу всі соціяльно-економичні відносини, що панували в країні до революції, то нам стане зрозумілим, що, хоч теперішня революція не має нічого спільного з Радянською владою і навіть далека від соціялістичної політики, все-ж таки вона поступовіша за попередню. Словом, албанська революція — це крок наперед в балканській історії та історії балканської революції. В цім полягає значіння албанських подій. 
Крім того всього, політика Албанії та її ліберальний і революційний характер для Балкан буде надалі значно залежати від націоналістичного та буржуазно - революційного чинника, яким є „качаки“ Коссова та визвольна боротьба коссовських революціонерів, що в свою чергу мають близький зв'язок з комітаджами Македонії. Це пояснює нам причину того, що новий уряд страшенно не подобається білгородським централістам. 
Але цікаво, чи потрапить новий уряд перевести свій програм у життя та чи зуміє він зробити належний опір імперіалістам всякого гатунку. Здійснення цих завдань залежить від дальшого розвитку революції на Балканах. А поки-що, звичайно, безсоромні сусіди спробують розставити сітку інтриг проти нового уряду. Тому-ж то можна сказати, що майбутнє нової Албанії та остаточна перемога революційних трудящих мас, так само як і міць нового уряду, залежатиме не тільки від сили революційного руху самих албанських селянських мас та здібности їх до самоорганізації, але також і від успіху революційного руху в Південній Славії, Македонії та Болгарії. А це можливо тільки тоді, коли трудящі маси на Балканах знесуть владу реакції та встановлять робітниче-селянський уряд.