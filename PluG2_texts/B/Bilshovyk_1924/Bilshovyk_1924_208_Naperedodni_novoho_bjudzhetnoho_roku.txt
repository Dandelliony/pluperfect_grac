Напередодні нового бюджетного року.
Союз Радянських Соціалістичних Республік переживає зараз бюджетову гарячку: і в центрі Союзу, і в центрах окремих республік зараз напружено працюють над складанням бюджетів на майбутній господарчий 1924 — 1925 рік, який починається першого жовтня. Така ж напружена робота йде й по губерніальних центрах у справі складання місцевого бюджету: губерніального, окружних та районних. 
Ця робота йде в умовах, цілком відмінних від тих, що були перед складанням бюджету біжучого 1923 24 р. Рік тому ми ще не мали твердої валюти і тому приходилося розрахунки на майбутнє робити з таким непевним мірилом, як несталий карбованець, що, розуміється, не давало можливости більш-менш досконало скласти господарчий план держави. До цього треба ще додати, що в біжучому бюджетному році ми мали ще папірову емісію, вона теж відогравала певну негативну ролю при складанні бюджету. На місцях сподівалися на допомогу центру і не досить використовували свої прибуткові можливости. 
Тепер, коли ми маємо сталий карбованець, отже, — стале мірило прибутків та видатків, коли держава, щоб оздоровити життя, припинила випускати папірові гроші на покриття дефіціту, ми вступаємо в добу досконалішого державного бюджету, в якому немає місця фіктивним складовим частинам. 
Така зміна обставин — це значний крок вперед на нашому шляху соціялістичного будівництва, вона сприяє переведенню дальших заходів до зміцнення народнього господарства в соціялістичному напрямку. Скласти дефіцітний бюджет не така то вже проста справа: вона вимагає надзвичайного напруження радянського апарату, а також для цього треба втягнути в роботу всі ті елементи радянського громадянства, які можуть бути корисними. Через те цілком зрозуміло, що бюджетна справа займає важливе місце в порядку денному чергової сесії ЦВК Союзу, що має розпочатися 25 вересня, а також на сесії ВУДВК, що почнеться 10 жовтня. 
Для розвитку нашого господарства треба розмежувати та встановити бюджетні права Союзу РСР та окремих союзних республік. Коли цього не зробимо, ми можемо марно витратити наші і без того не такі то великі ресурси, що розуміється, тільки пошкодить дальшому розвитку. До того ж, в міру того, як ми взяли курс на скасування посереднього оподаткування та на цілковиту заміну його простим прибутково-майновим податком, наслідки переведення останнього в 1923 — 24 р. набувають особливого значіння для складання бюджету наступного 1924-25 року. 
За цей рік треба перевести зменшення посереднього оподаткування, так було обіцяно Радвладою трудящим — вона це виконує. Як найближче до цього стоїть також справа про місцеві фінанси, як розгалуження загальносоюзних та республіканських фінансів, а також справа про те, як поліпшити матеріяльний стан окремих республік та країн. 
Всі ці справи мають розвязати для майбутнього господарчого року вищі органи Союзу та УСРР. Безперечно, вони успішно виконають свої обов'язки перед широкими масами робітників та селян при найбільшій увазі з боку тих мас. 
„Радянська копієчка, радянський карбованець береже" — під цим гаслом проходить і пройде вся сучасна бюджетна робота центрів напередодні нового бюджетного року і за цим гаслом повинні піти місця при складені місцевого бюджету. Сподіватися допомоги від якогось американського „дядечка" ми не можемо: робітники й селяне СРСР повинні вважати лише на власні сили та можливости й уважно витрачати кожну копійку. До цього ж гасла треба додати й инше: „Соціалізм це учот“, — залишений нам незабутнім велетнем Іллічем. 
Безперечно, бюджет майбутнього року ми збудемо, керуючись цими гаслами, і тим самим покажемо всьому капіталістичному світові, що коли він не хоче позичати свої вільні кошти, ми обійдемося й без них! Сили й можливости на це в нас стане, як не раз вже ставало. 
Отже — як найбільше уваги бюджетній справі, як найширшої участи в цій організованій силі робітників та селян. Бо бюджет — це господарчий план, а останній наближає до соціялізму, робить ще один крок вперед до комунізму.