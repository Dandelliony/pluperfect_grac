Відмова на лист з дня 10 (22) січня 92.
 
Здивували Ви мене трохи, Шановний земляче! Невже Ви справді думаєте, що я з-за неоднакових поглядів на мову можу одкинутись од роботи з Вами вкупі? Помилились Ви і в иншому. Питався я, чи Ви — автор тій статті з зовсім зрозумілої цікавости. А що до самої статті, то й про неї скажу Вам мою щиру думку Вона зробила на мене подвійне вражіння. Я радів, бачивши в авторові таку щирість до діла, талановитість і енергію, і з цього боку Ваша стаття дала мені на кільки часу радощів, бо я бачив в вас нового енергічного робітника на рідній ниві (я й раніш приглядався до Вас, а ця стаття зовсім впевнила мене в тому). Але з другого боку мене обхоплювала... злість. Простіть, — але ж я перестеріг, що казатиму щиро. Я злував на те, що Ви (така моя думка) цією нетактовною з багатьох боків статтею зробили у всяком разі не користь укр. літературі. Ви дали галичанам у руки добру зброю проти нас, а цього не треба було робити, бо деякі добродії, з їх справжні вандали в справі мови, а инші недбалі (звісно, є й винятки, але я кажу про загал). Ви сами свою мову значно підхилили під вплив галицький, а цього теж не треба було робити. Ми повинні дбати не про самих укр. письменників, а й про звичайну публіку, помоскалену нашу інтелігенцію, а ця інтелігенція зрозуміє фразу "дбав про свою мову" і спиниться перед "опікувався своєю мовою" (беру у Вас перше, що згадалося). Пишучи по-галицькому, ми одбиваємо од себе цю просту публіку, а Ваші приклади все ж зостаються винятками. Нам треба боротися з галицьким впливом, бо він може зопсувати нашу мову і на довгий час одбити од нашої літератури звичайну публіку. Це, звісно, не значить, що треба сахатися всякого галицького слова, — навпаки: треба до нашого словаря доточити чого бракує, взявши в галичан; але свого не треба міняти на галицьке, а Ви се робите ще й инших штовхаєте се робити. Взагалі — Ви чомусь не полюбляєте тих, кого Ви звете "пуристами", і знов, напр., не забули шпигонути бідолашного покійного Зіньківського (Т. Звіздочота). Я згадую Вашу одмову на його уваги про "Одіссею". Ви там трактуєте його яко такого, що в укр. мові ледві-ледві письма знає. Тим часом можу Вас впевнити, що це була людина широкої освіти взагалі і добрих філологичних знаннів зосібна: у мене лежить його невикінчена, на жаль, укр. граматика; він поклав на неї дуже багато праці, студіюючи як твори укр. авторів і нар. мову, так і тих (і багатьох инших філологів, що їх авторитетом хочете Ви впевнити мене), що така річ, як "Мені-сь кровавить серце", або що, бажана в укр. мові, і що галичане не краще зробили б, якби одкинули це геть і писали б ся чи що инше, по нашому, як то вони часом роблять (значить, можуть робити й так).
 
Ну, годі! Не подумайте тілки, Шановний земляче, що я це все лютуючи кажу — їй'бо з щирости! [...]