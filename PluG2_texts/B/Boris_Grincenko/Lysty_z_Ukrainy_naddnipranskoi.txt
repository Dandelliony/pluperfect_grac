Листи з України наддніпряньскої.
П. Вартовий [Б. Грінченко]
 
ХІІІ.
 
Перші XII "Листів з України наддніпряньскої" писали ся ще тодї, як "Буковину" пускано в Россию, і писали ся з оглядом на цензуру. Тим чимало зістало ся там недобалаканого. Між иншим сказано там (в листї про програму молодих свідомих Русинів-Українців), що мусять Русини-Українцї дбати про те, щоб відмінив ся сьогочасний режим у Россиї та щоб піднїс ся добробут народнїй. Одже в слова про те, щоб відмінювати режим российській, ми клали не инше яке розуміння, а тільки те, що сей режим мусить відмінити ся радикально і першим ступенем до того мусить бути конституция. Так само і що до добробуту народнього, то розуміли ми, що свідомі Українцї-Русини нїяк не можуть погодити ся з тим, щоб і далї на Вкраїнї панував такий лад, де заможний експлуататор за малим на верхи їздить на убогому працьовникові. Не тільки як просто люде, але й як україньскі национали мусимо ми дбати і про инший полїтичний і про инший социяльно-економичний лад. Без полїтичної волї неможлива єсть річ бороти ся за свої нацийні права й виборювати їх; без добробуту народнього неможлива єсть річ довести робітний народ до национального самопізнання: се можливо тільки тодї, коли у мужика буде час і змога на те, щоб освічувати ся, а тепер сього нема, бо усе його життя йде на важку працю за сухий шматок хлїба. Ось через віщо мусимо ми усякими способами розповсюджувати у Россиї ідеї конституцийні — не тільки друком але й просто словом. Ми повинні виразно собі сказати, що для нашого дїла нам треба конституциї і що кожен свідомий Русин-Українець повинен бути конституционалистом. Постановивши собі сю тезу яко необхідну, ми відразу перестанемо хитати ся на всї боки, вишукуючи всяких штучних способів запобігти ласки в уряду: ласки в него ми не запобіжимо нїколи, а просто мусимо відмінити самий уряд та й годї. Ото-ж на нашому вкраїньско-рускому прапорі поруч з словами "самостайність україньско-рускої нациї" мусять стояти слова конституция в Россиї, яко спосіб здобути нові кращі порядки. Третьою тезою на тому-ж прапорі мусить бути добробут народнїй, і щоб досягти його, мусимо поки що робити на тому полї, яке зоставляє нам российський уряд, а як здобудемо конституцию, то й на ширшому, бо-ж добробут народнїй розуміємо ми не яко які палліятивні полекшеня там чи там мужикови, а яко такий лад, де не буде нї експлуататорів, ні експлуатованих, хочя заздалегідь і не можемо сказати , які саме форми людских відносин дадуть нам той лад. З отсими трьома тезами на своєму прапорі ми й повинні виступати перед людьми і єднати ся з тими, хто прихильний буде до них. А коли ми будемо виразно з таким прапором виступати, то певне здобудемо прихильности від поступових российських елементів (опріч, звісно, тих псевдо-поступовцїв Москалїв, що не можуть нїяк погодити ся з думкою про україньску нацийну самостійність) і зможем гуртом, в купі з ними, швидше подужати реакцию і здобути собі людскі права.
 
Тепер такого єднання з поступовими российскими елементами у нас нема і нема більш тим, що нас не хочуть знати ті поступові елементи, вони бо вважають нас за реакціонерів, тільки за прихильників до "хохлацкаго жарґона" або до "гетьманьскої булави".
 
У Россиї всїм обрид і увірив ся "российський патріотизм", і лїберальна громада российська так звикла усякі слова про "народность" "самобытность" і т. п. вважати за прикмету ретроградного духа (як то воно й є у Москалїв), що сї специяльні властивости московского "патриотизму" й "национализму" переносить і на всякий инший национальний рух, думаючи, що й він теж мусить бути неодмінно ретроградний. Тут, яко приклад додають ся ще й Ляхи, найвідомійші у Россиї националисти недержавні — відомо бо кожному, як националистичне польске паньство братало ся з паньством московским, що плакало за кріпацтвом. Так і на вкраїньство дивлять ся яко на рух обскурний і навіть не турбують ся довідати, чи справдї так воно є. Коли-ж кому з росийских поступовцїв часом і потрапить до рук щось таке, що з него він може про україньство довідати ся, то й тут лихо: здебільшого потрапляє йому таке, що нїяк не може відмінити його думки про сю річ. Потрапляють бо йому до рук найсамперед российскі руско-вкраїньскі видання. А в них тепер не дуже можна знайти що путяще — через цензуру, звісно. Ним скажуть: але-ж і московскі видання теж цензури зазнають, а чому-ж там є путяще? Не зовсїм так. Бо российскі журнали й газети у Москві та в Петербурзї можуть виходити без "предварительной (попередньої) цензури", так саме й книжки, що мають в собі 25 чи 30 аркушів друку. Се вже дає змогу багато дечому такому сказати ся, чого цензура нїяк не дозволила-б сказати. Опріч того по вкраїньскому заборонено все крім оріґінальної беллєтристики й поезиї з сьогочасного мужицкого життя. — Що-ж можно зробити не можучи мати нї науки, нї публицистики, нї перекладів, нї творів з життя інтеліґенциї, нї історичних творів красного письменьства по своєму? Хиба-ж се лїтература!? Та ще до того треба сказати, що й той клаптичок, який дозволено, усякими способами надтинають, і цензурні лютування проти україньского слова доходять до того, що цензура то дозволяє, то знову забороняє найневиннїйші річи — такі, як ось напр. казка "Яйце-райце", то що (Див. про се у "Буковинї" з р. 1892. п. Вільхівского: "Дещо про вкраїньскі видання"). Бувають такі комичні істориї. Відомий письменник российський Г.П. Данилевский, що за життя був редактором "Правительственнаго Вѣстника" і здаєть ся ще чимсь і в "Главномъ управленіи по дѣламъ печати", написав оповідання "Христосъ сѣятель". Се оповідання кілька разів друкувало ся і в збірках його творів і нарізно. Хтось переклав його по вкраїньскому та й заслав до цензури без автора, яко оріґінальний україньский твір (оповідання се — з україньского житя). Цензор узяв та й викинув з оповідання усю середину так, що оповідання не можно було друкувати: в нему не було нїякого розуміння, виходила без середини якась нїсенітниця. От з такою цензурою — що-ж його надрукуєш путящого? Не дивно, що затого все, що виходить у Россиї, страшенна нїкчемність. Не дивно, що российский поступовець не відмінить своїх думок про україньство, як єму потрапить до рук отта макулатура — не то не відмінить, а ще й дужче впевнить ся, що він не помиляєть ся.
 
Не дуже краще стоїть дїло й з Галичиною. Перше, що зараз же вразить российского поступовця (хоч би й помоскаленого Українця, що вдає ся до вкраїньскої лїтератури через те, що воно йому своє-ж таки) і виразно відбиваєть ся у галицких виданнях — се клерикалізм. Куди хоч глянь в галицкому громадскому житю та в галицкій прессї (опріч радикальної, звісно), скрізь чути той клерикализм, і він доходить навіть до того, що сьвітскі автори пишуть у галицких виданнях (і то не в "Душпастирях", звісно) так, мов би казали проповідь у церкві. Щоб не балакати багато, досить нагадати недавній папский ювілей і те, що з поводу його писало ся. Клерикализм же у Россиї до того не поважає ся, що кождий путящий інтелїґент (не єдино радикального коліру) не схоче єднати ся з людиною, що була в тому гуртї, який святкував ювілей якого там митрополїти чи хочби патриярхи вселеньского. Ми розуміємо, що аранжувати той ювілей могла примусити Галичан потреба полїтична (певне тільки, не справжня, а така, що здає ся справжньою), але нїчого сего российскі поступовцї не знають, не відаючи галицких справ, і беруть річ так, як вони беруть такі самі речі у себе дома. До того-ж не можуть вони не бачити, що клерикальний колїр на галицких виданнях не викликає вже нїяка потреба, і що він залежить просто від того, що галицка інтелїґенция пронята попівским духом, а сей дух у Россиї ідентифікує ся (і по правдї) з усїм обскурним, реакцийним та ретроградним. Ото-ж і тут российский поступовець, скоро почує той дух, зараз тїкає від него геть, впевняючись, що україньство річ з того-ж джерела, як і власний российский патріотизм відповідно формулї: "самодержавіе, православіе и народность". Та не тільки він, а навіть і пересвідчені вже руско-україньскі национали з Россиї, вражають ся тими оливними пахощами, які чути з Галичини. Ми памятаємо, як страшенно здивувала ся одна громадка вкраїньска, дізнавши ся, що "Просвіта" не схотіла надрукувати перекладеної по вкраїньскому книжки д. Лєснова "Сказаніе о Теодорѣ христіянинѣ и Аврамѣ жидовинѣ». Цензура российска двічи дозволила сю річ — з першу в одному з найкращих российських журналів "Русская мысль", а потім і нарізно. Одже цензура руско-вкраїньска у Галичинї виявила себе суворійшою навіть від российскої побідоносївскої цензури і відкинула ту книжку яко "атеїстичну". Як же не дивувати ся: те, що знаходить місце у одному з найкращих российских журналів і те, що дозволяє цензура у самодержавній Россиї, — те відкидає сама інтелїґенция, репрезентована товар. "Просвітою", у конституцийній Австриї!!...
 
Взагалї — лїберализм у галицких виданнях — річ не завсїгди помітна. Можна навіть сказати, вони дуже виразного лїберализму таки боять ся. Бо чим иншим можно вияснити собі те, що напр. у найкращому у Галичан лїтературному виданню "Зоря" друкували ся такі речі, як напр. вірші д. К. Устияновича "До Остапа Левіцького" (1892, ч. 14)
 
Редакция "Зорі" бажає,
Щоб я до друку їй післав
Поезию яку, що маю;
Або, щоби я написав
Для неї щось цїкавого,
Нового та розумного; — 
 
так каже д. К. Устиянович і зараз же й починає і казати се "цїкаве нове та розумне". Він починає з того, що нападає ся на безбожників, через яких наче-б то — 
 
Про Бога згадувать не в модї,
 
бо вони радять
 
йти за сучасним рухом,
 
думаючи, що
 
Проґрес, культура і наука,
Рационалізм і "ad hoс"
Еманципация жінок,
Нашой будущини порука.
 
В серединї він глузує з жінок, що
 
охочі до любови,
Однак мами з них про параду
Лише; бо мало мають крови.
То-ж винаходять вже машину,
Щоб за них родила дитину.
 
Врешті кінчає таким наріканням:
 
Днесь добре з'їсти, добре спати,
Забавитись на кошт чужий,
Когось издерти, роздоптати,
Або, у воздух, богачів
Цїкаво повисаджувати.
 
Таким побитом виходить, що рационализм, еманципация жінок і т. и. становлять ся нарівнї з "забавитись на кошт чужий" та з Равашодевими вчинками. Скажіть-же, будьте ласкаві, де і в якому путящому виданню у Россиї можуть надрукувати таку писанину? І як же-ж після сего поступовим елементам не відвертати ся від україньскої лїтератури? Як сего не робити, коли навіть найневиннїйші речі здаються Галичанам часом занадто лїберальними. Ось напр. що прочитали ми в торішній "3opi" в ч. 24. у статі д. Лосуна (Івана Верхратского) "Замітки язикові«:
 
"Теперішні україньскі стихотворці старають ся подекуди своїм творам надати дуже властивий (?) намаст, що зовсїм не підносить вартости тих творів. І так розгляньмо ся нпр. в україньскій переробцї: Der Bauer und sein Sohn von Gellert. (Далї переказує д. Лосун (Іван Верхратский) зміст тої Ґеллертової байки). Ґеллерта оповіданє дуже натуральне і кождого розсмішить. Як же перероблено його в україньскім? Ото місце хлопця (guter, dummer Bauernknabe) притьмом заняв "брехливий пан", місце батька "мужик". І виходить таке, що пан бреше, а мужик, щоб єго провчити, видумує міст, що карає брехунів. Панок вірить видумцї мужика, так, як ein guter dummer Bauernknabe словам свого батька... і, коли наближують ся до мосту, пан і признаєсь до брехнї... От і переробка! Разить вона неімовірностю, бо-ж прецїнь пан не дасть ся здурити так легко, як дитина, та ще й нашому неповоротному, добродушному мужикови. То, що у Геллерта вийшло гладко і природно, в україньскій переробцї начеремшено зовсїм чудно? А до того, здає ся менї, задачею письменників має буть плеканє згоди межи всїми станами суспільности, ото-ж і межи паном, (котрий може бути і Українцем) і мужиком, а не розорюванє ненависти". б. 474).
 
(Дальше буде).
 
[Буковина, 28.07.1893]
 
(Конець.)
 
Ми умисне виписали отсе все до краю. Мовить ся, бачите, про Чайченкову байку "Брехун", друковану у ч. 4. "Дзвінка" з р. 1892. Звісно, ученому авторови статїй про те, як треба писати "в язицї малорускім", годилось би знати, що р. 1876 народне україньске оповідання про пана брехуна видруковав д. Драгоманів у Київі у книзї "Малороссійскіе народные преданія и разсказы" під заголовком "Панъ-лжецъ", і що саме се оповідання, а не Ґеллертову байку і переревіршувано по вкраїньскому — а коли се знати, то виходить, що зовсїм не д. Чайченко надав пієсцї той "намаст", а просто зробив се сам руско-вкраїньский народ, і коли вже до кого д. Лосун-Верхратский має вдавати ся з своїми притенсиями, то най удаєть ся з ними просто до вкраїньских мужиків, що сміють глузувати з панів-брехунів*). Ну, та вже хто там такий "зухвалий", то се вже инша річ, а найцїкавійше те, що невинна байка, надрукована у невинному "Дзвінку" робить таке страшне дїло: "роз-ярюванє ненависти" межи панами та мужиками! От до чого можуть добалакати ся люде у преславному містї Львові та іде й люде наче-б то вчені! Не знаємо, чи читав российский цензор статю галицкого вченого, але певне знаю тільки те, що він з ним однакових поглядів: дозволивши р. 1876 д. Драгоманову надрукувати згадане оповіданнє у згаданій книзї, а р. 1890 дозволивши видрукувати прозовий переказ того оповідання у книжцї "Казки и оповідання" (К. 1890), він р. 1893. викинув нелюбу д. Лосунови (Іванови Верхратскому) байку д. Чайченка "Брехун" з збірника "Пролїски". Les beaux es prits se rencontrent.
 
Як же, після таких історий, та не віднекувати ся российским поступовцям від україньства, яко від течиї ретроградноі? Звісно, в україньскому письменьстві могли-б вони знайти і де що инше, опріче творів дд. К. Устияновича та Лосуна (Івана Верхратского), але-ж добре ще треба знайти, а погане зараз і саме лїзе в очи. До того добре знайти у нас і не лехко — раз тим, що добре здебільшого не може дістати ся до Россиї, а друге, що чоловік начитавшись оттаких авторів, як згадані, облишує й шукати доброго. До того ще частина з самих-же Українцїв голосно каже, що того доброго таки й нема. Ми саме кажемо тут про галицких "радикалів". Вони бо у "Народї" засуджують гуртом усю "народовску" пресу яко нїкчемну. Вони, обстаючи за вільну думку й слово, за справдї вільні державні форми, роблять се часом так, що шкодять україньскій справі своїми повсякчасними підозрюваннями якихсь схованих ретроградних тенденций у кожному творови, що виходить "народовским" коштом. Біда чоловікови коли він невиразно щось скаже або просто не напише: я поступовець — зараз до єго слів причеплять критики з "Народу" ретроградну тенденцию та й почнуть того бідолашного за тую наче-б то єго тенденцию частувати такими терминами, що стає трошки моторошно. Ми не вороги критицї — навпаки: ми вельми вдячні за неї "радикалам", думаємо, що їх критика робить безперечну користь україньскій справі, але можна-б було бажати, щоб ся критика була трохи обачнїйша, не нападалась на авторів за ті думки, які сама-ж їм надала і врештї не думала-б, що мов у нас тільки все гарно, а он у них так усе погано. А що так "Народ" думає, так се видко з багатьох прикладів — от хоч би й з недавнього. Д. Кониський надрукував у "Зорі" сегорічній статю про свою подорож у Шевченкові села, а в нїй сказав, що мов релїґія й мораль не одно. "Народ" зараз і надрукував глузливу манюсіньку увагу під заголовком: "І д. Кониський у радикалах" (здає ся такий заголовок — зараз не маю перед собою "Народу"), а в нїй глузує з того, що як се "народовець" та виявив "радикальну" думку. Чи се розумно й справедливо — най уже сама редакция "Народу" подумає.
 
Ото-ж, прочитавши після дд. Устияновича та Лосуна (Івана Верхратского) ще й "Народ" зовсїм упевнить ся российский поступовець, що вкраїньство нїкчемна реакцийна течійка, що до того ще й сама "на ся" роздїлилася. Впевнить ся та й закине про него думати. А україньский інтелїґент, справжнїй інтелїґент, — се-ж і єсть росийский поступовець — ось і єго саме відбиває від україньства сама-ж україньска преса! Ми певні, що як би галицкі видання зробили ся хоч стільки лїберальними, скільки того дозволяє российским журналам российска цензура, то вони за яких 2-3 роки зняли-б цїлий широкий рух україньский на Вкраїнї российскій, а коли-б вони давали российским читачам ще й те, чого не дозволяє давати российска цензура й по московскому, то вони незабаром взяли-б гору і над московскою пресою, і вкраїньска інтелїґенция повела-б за собою до борнї за кращий лад і всї инші інтелїґенциї у Россиї. Ставши-ж на чолї вільнолюбного руху российского, вона-б саме тим відразу здобула-б собї серед інтелїґенциї росийскої повне признання своїх национальних прав, а се безперечно мало-б послїдком, що й держава мусїла-б сї права признати, скоро запанувала-б у Россиї конституция. Коли-ж україньске письменьство буде таке порожне змістом як тепер**), то й україньска интелїґенция, звісно, буде і млава і нїкчемна, мало чим їй поступлять ся й тодї, як прийде та конституция. Отсе треба-б добре затямити нашим письменникам та редакторам!
 
*) Зауважимо д-ви Лосунови-Верхратскому, що пан Іван Крилов у своїй байцї "Лжецъ" глузує не тільки з панів, а ще навіть і з князїв-брехунів, а нїхто й не протестує доси у московскій лїтературі!
**) Деякі галицкі видання такі, що в них лїтерально затого нема чого читати. До того ще рутеньска галицка мова просто відпихає свіжого читача. Ось напр. фраза з Учителя: "Повинен ученик через концепцию дійти до рецепциї, щоб рециповане ж знов свобідно і живо репродукувати" (1892, бік 252.) І після такої мови Галичани, особливо товариство "Просвіта", що й досї нїяк не зважить ся перейти на фонетику, ще й виправляють роботи, присилані з України российскої! Що галицкі редактори мало дбають про те, щоб зацїкавити российского читача, видко хоч би з того, що напр. "Зоря", що йде в Росию, перекладає твори, друковані в Россиї, хоч по московскому, але-ж, звісно, не такою крученою мовою, якою Ц. Білило переклав "Під небом України" д. Мордовця. І через віщо саме ся річ — досить порожна і повна тільки базїкання — здала ся такою важливою, що треба було єї перекласти та ще й надрукувати до неї отту д. Мордовцеву "Суплїку", де він сам себе — на глум людям — хвалить на всї заставки? Такими річами, звісно, не можна зацїкавити інтелїґенцию у Россиї та й на австрийскій частцї України без них можна жити.
 
[Буковина, 04.08.1893]
XIV.
 
У попередньому листї згадали ми про дві галицкі партиї — про народовцїв та про радикалів. Ще одну ґрупу людий в Галичинї та на Буковинї звуть третьою партиєю — москвофілскою. Отже ми нїяк не можемо згодити ся з тим, щоб сих людий можна було звати партиєю.
 
Коли в Россиї московскі обставини культурні затягають у себе всі інтелїґентні сили вкраїньскі, проймають до найдрібнїйших дрібниць життя інтелїґентове, — то нема нїчого дивного, що величезна більшість інтелїґенциї там москвофіли. Інакше й не могло бути і остро обвиновачувати тих людий, звати кождого нарізно зрадником, не можна. Зрадником, ренеґатом можна назвати таку людину, що бувши Українцем пересвідченими своїми, — потім перекинула ся в московский табор. Се справді зрадник і ренеґат. Але коли людина родить ся в сім'ї, де балакають, як у наших інтелїґентних сїмях, по московскому, де дають московске виховання, звідки посилають вчити ся до московскої ґімназиї й до московского унїверситету, — то видима річ, що така людина, з роду була "россиянином" і зостаючись ним і потім, ніякої зради не чинить.
 
В сему випадкові ми можемо тільки повставати проти загальних причин, що довели нашу интеліґенцию до такого становища, гудити взагалї всю вкраїньску інтелїґенцию і силкувати ся, вернути єї на свій національний шлях.
 
Зовсїм інша річ у Австриї. Там нема московскої культури такої, щоб затягала всїх у себе. Там можна балакати про культуру польску, про нїмецку, але не про московску. Опріч того там нема так, як у Россиї, заборони на вкраїньско-руске слово. Таким побитом австрийскі москвофіли можуть робити ся москвофілами тільки з власного бажаня, а зовсїм не через те, що їх стихийно затягають до москвофілства відповідні житьові обставини, як у Россиї. Які-ж причини можуть штовхати москвофілів до москвофільства?
 
Се може бути найсамперед щире пересвідчення в тому, що прихильність до Москви єсть єдина спасенна україньско-рускому народови у Австриї річ. Прикладів такого щирого пересвідчення багато знайдемо в істориї: і Богдан Хмільницкий, і Демко Многогрішний, і Семен Палїй і багато инших дрібнїйших дїячів україньско-руских те-ж мали таке пересвідчення. Але-ж вони, вкупі з тим, пересвідчені були також і в тому, що Москва повинна не торкати ся до україньско-рускої автономії, і такими чи иншими способами виявляли се своє пересвідчення. Відомо, як дивила ся на се Москва: вона не насьмілила ся доторкнути ся до Богдана Хмільницкого, але вірний Москві Демко Многогрішний зазнав на мордуваннї московского батога, заробив присуду на смерть і потім, яко змилуваня, сїбірских снїгів. Туди-ж пішов і другий прихильник московский — Самойлович, не минув Сїбіру Семен Палїй, умер у тюрмі Павло Полуботок — все люди, прихильні до Москви, але і до вкраїньско-рускої автономії. Та й не самі вони, а й богато инших за те-ж перейшли через московскі "застѣнки" під катову сокиру або в сїбірскі пустинї. Москві не треба було автономистів, — вона залюбки пособляла і потурала тільки Брюховецьким та Хведорам Лїсовским і могла зносити — та й то, звісно, тільки деякий час — самих Скоропадских.
 
Не вважаючи одначе на такий нещасливий конець колишнїх прихильників до Москви і до вкраїньско-рускої автономії за одним заходом, сї прихильники істнїють і тепер. Досить назвати такі відомі імена, як Микола Костомарів або д. Михайло Драгоманів. Правда, і їм не дуже щастить з сегочасньою Москвою, ну та то вже инша річ. А ми хочемо тільки сказати, що можно мати москвоприхильні тенденциї і зоставати ся на вкраїньско-рускому ґрунтї, не зрікати ся своєї народности і працювати їй на користь та на добро, як те робив Микола Костомарів, і як те робить тепер д. Михайло Драгоманів. І якби москвофіли австрийскі були такими москвофілами, то на них можна було-б дивити ся з повагою і вважати їх за партию.
 
Ми могли-б серйозно і з повагою дивити ся на австрийских москвофілів і тодї, коли-б вони, хоч би й працювали в своїх виданнях по московскому, тале-ж признавали права україньско-руского народу, хоч би навіть признавали право і жити на світї україньско-рускій народній лїтературі, як то роблять затого всї российскі москвофіли. Ми тодї-б могли й бачити в галицких москвофілах щиро пересвідчених людий, що рахують ся з фактами і з правдою, про яку виразно нагадують ті факти. Чи так же воно єсть?
 
Нї! було колись дещо підхоже до сего. Такий був напр. Наумович першу половину своєї дїяльности. Але тепер уже не так. Правда, словами москвофіли наче-б то не вороги навіть "мало-русскимъ книжкамъ" і навіть у своєму "Галичанинї" згадують частенько Шевченка. Але се маска. Маскуючись так, вони роблять найсправдї як найгірші вороги всьому вкраїньско-рускому: вигадують у своїх виданнях на вкраїньско-руских дїячів та на їх институциї неможливі брехнї, виганяють зовсім україньску мову з своїх товариств, шанують єдино московских письменників, а вкраїньских не читають і неофитам своїм, молодежи — навіть забороняють читати їх, — як то доведено в сегорічній "Буковинї." Останнє, те, що вони навіть україньскі книжки забороняють своїм підручникам читати, найлїпше характеризує їх відносини до всього вкраїньско-руского. Нї, москвофіли австрийскі є найлютїйші вороги всьому вкраїньско-рускому і з сего погляду поєднання проміж нами і ними не може бути нїякого: ми з ними вороги єсть і будемо. Усякі компроміси тільки затягають справу. Не до компромісів мусимо вставати, а дбати про те, щоб москвофіли врештї зникли з нашого ґрунту — так саме, як дбають вони про се що до нас, але не ми, а вони загинуть — тим вони такі й охочі до комромісів: вони бо чують, що кождий компроміс з нами додає їм на кільки часу їх хирявого життя.
 
Але-ж можуть бути вороги, що їх можно і треба вважати за чесних ворогів і за чесну партию. Чи так з москвофілами?
 
"Скажи менї з ким ти товаришуєш, то я тобі скажу, хто ти". Се старе слово вельми правдиве. З ким же товаришують москвофіли? Д. Купчанко у своїй часописи друкує портрети Побєдоносцевих, "Славянское благотворительное общество" дає гроші на москвофільскі виданя вкупі з российским ґубернатором Петровим, найреакцийнїйші орґани московскі обороняють москвофілів. Чи се справдї чесно єднати ся з тими, хто гнїтить? з тими людьми, що проти них (як от проти д. Побєдоносцева) протестує тепер уся чесна й путяща росийска інтелїґенция? Єднання з гнобителями завсїгди рекомендує людину яко непевну з боку чесности. І ми бачимо, що справдї галицкі та буковиньскі москвофіли вживають в своїй дїяльности таких способів, що їх чесними назвати не можна. Вони умисне нїколи нї слова не кажуть про вкраїньскі видання у Галичинї, а завсїгди кажуть такі напр. фрази "единственная на всю галицкую Русь лїтературная ґазета "Бесѣда" і т. и. Коли-ж вони й згадують яке вкраїньске виданя чи институцию, то звичайно тільки на те, щоб звести на них яку неправду. Таких випадків було багато, і я нагадаю перший, який трапить ся (для читачів Россиян, звісно, се зроблю): Товариство ім. Шевченка стало науковим товариством і видало перший том своїх наукових "Записок". "Галичанинъ" написав, що товариство зробившись науковим, виявляє свою дїяльність тільки тим, що видає пасквилї на нелюбих йому дїячів, — єдиним "науковим" його виданням була брошурка д. Александрова "Пісня про всяку рибу." Сї вірші — додамо ми — друкували ся в "Зорі", і з неї просто зроблено передрук. Сї вірші — правда досить нїкчемні — зовсїм не єсть пасквіль, а просто наче-б то "епос по народній темі", анальоґічний з тими "епосами", які д. Александров і ранїйше друкував у "Складцї" й нарізно ("Чижикове весілля"), у "Складцї", нарізно і в "Зорі" ("Пісня про гарбуза"). Се віршовані казки на народні теми та й годї. Се не міг не знати "Галичанинъ," не міг не знати й того що том наукових "Записок" товариства продає ся в книгарнях, і все-ж він написав те, що написав. І такі способи й заходя в загалї у австрийских москвофілів.
 
Але як би ще се тільки! Ми знаємо більше! Ми знаємо, як москвофіли посилали до росийскої цензури доноси на "Зорю" за ті повісти з України российскої, які в той часописи друкують ся. Після сего чи можна казати, що москвофіли австрийскі чесні вороги? Після сего чи можна казати, що се партія?
 
Нї, вони колись були партиєю, а тепер тільки ренеґати. Їм платять і вони за ті гроші і на ті гроші видають свої видання. І вони тим цинїчнійше ґвалтують, що почувають свою незалежність від тої громади, серед котрої зросли й живуть: вони спирають ся на силу з окола.
 
Але було-б помилкою сказати, що москвофіли зовсїм одірвані від того ґрунту, з якого виросли. Нї, вони мають в йому підстави до життя, але мають їх тим, що дуже легко їм дурити і сїльский народ*) і навіть інтелїґенцию.
 
І галицкому й буковиньскому хлїборобови живе ся дуже погано. Так важно й так погано, що він навіть свою рідну землю покидає і їде в далеку Америку шукати собі шматка хлїба. І ось сему народови москвофіли починають торочити, що се все тим, що він, народ, в Австриї, а як би він був під царскою рукою, дак раював би. Бо в Россиї бачите рай. "В Росиї — казав колись народови небіщик Наумович, — і наші, і селяне, і салдати живуть, як брати", московску мужичу хату описує він так, мов би вона була краща від будинків у анґлїйских фермерів або в норвезких селян-власників: "Отъ якбысьте заѣхали въ Россію, — так писало ся з "Науцї", — и якбысьте пустилися въ край глубше, то чѣмъ близше до Москвы, тѣмъ богатшій народъ и села дуже краснû и богатû. Хаты великû, выгôднû, а що деревянни, — то тенлû, бо там красный край и лѣса достаткомъ и тамъ нема жидів, а вся торговля, всѣ маєтки суть въ рукахъ народа. Въ хатахъ въ серединѣ тамъ такъ, якъ у насъ въ паньскихъ покояхъ". (Див. "Литературное движеніе въ Галиціи" М. Т-ова. "Вѣстникъ Европы", 1873, X., б. 694.) Не соромлячись розповсюджувати такі виразні неправди, москвофіли впевнили деяку частину з галицкого та з буковиньского народу, що тільки тодї він зазнає добра, коли прилучить ся до того москосвского раю. Так саме і з ітелїґенциї декого впевнили вони, що всї кривди, які терпить та інтелїґенция від Ляхів чи від Нїмцїв, — усї они никнуть під високою царскою рукою. Себе-ж виставляли вони аґентами тої руки і доводили се: інтелїґенциї — тим, що мали субсидії з Россиї, а мужикови, — тим, що давали йому медальки з Россиї та усякими иншими способами... Люде поняли їм віри і ось через віщо і доси у москвофілів не провалив ся ґрунт під ногами. Він мусить провадити ся, скоро нарід освітить ся так, що пічне відрізняти правду від неправди, але поки що москвофіли держать ся ї всїма способами спиняють просвіту народньою мовою: освічений народ та інтелїґенция — їм не на руку.
 
Видимо, що треба робити, щоб відняти силу у москвофілів, щоб вирвати з нашого народнього тїла сю отрутну болячку. Освітивши народ, треба довести до того, щоб він упевнив ся, що надія на "високу руку" цїлком марна і що тільки власній своїй силї буде колись сей народ дякувати за свій добробут. І народовцї, і радикали роблять в такому напрямкові, та, на жаль, через лад уже багато часу й сили віднимають вони від сего реального та нагального дїла і вживають той час і ту силу на братовбійчу борню проміж себе-ж і тим підсилюють москвофілів, людий, ворожих обом партиям україньско-руским, бо вони, ті люди, є і ренеґати, і реакционери. Про сей розбрат партийний між двома вкраїньско-рускими партиями ми й хотїли-б сказати кілька слів.
 
*) Ми памятаємо напр., як одного разу д. Купчанко давав своїм виборцям-селянам медальки, говорячи, що прислано їх за малим не від самого царя з Россиї, потім виявилось, що то були старі жетони з вистави — здає ся з віденьскої. (Се було росказане трохи чи не в "Буковинї"-ж.)
 
[Буковина]
XV.
 
Seid einig... einig.. einig!
Schiller W. Tell!
 
Власне ще з давних давен україньско-руске громадяньство мало знало, що то таке йти вкупі. Поруч з Ів. Виговским стоїть Пушкарь, поруч з Дорошенком стоять Многогрішний та Ханенко, по кажучи вже про Бруховецких, Адамовичів, Лїсовских. І кождий з тих згаданих веде з собою якусь частку України і всї вкупі волею чи неволею заливають Україну кровію, повивають її вогнем і з багатої пишнобарвистої, сяйвом сонїчним та волею повитої країни роблять розлогу труну народню, ховають у нїй україньску волю, україньске право, україньске добро і істория пише "Руїна" там, де колись було осяйне слово — "Життя".
 
Минуле не минає ся дурно сегочасньому. Воно зоставляє послїдки на віки. І ми бачимо що й тепер, як і тодї, ми не знаємо, що то значить —  йти вкупі...
 
Ми не будемо вже тут згадувати про сегочасних Лїсовских, Брюховецких та Методіїв — про се було в минулому листї. Але й між щирими прихильниками до рідного краю й народу панує страшенний розбрат. Так на Вкраїнї росийскій, так і на Вкраїнї австрийскій.
 
Руско-вкраїньска інтеліґенция в Галичинї завсїгди не була дуже одностайна, завсїгди гуртки мали в нїй силу. Але остатними часами один з таких гуртків відбив ся зовсїм на свій шлях і назвав себе руско-україньскою радикальною партиєю.
 
Своє нове, яко партия, життя гурток сей почав з критики, що робило ся й робить ся в Галичинї та й по инших землях україньско-руских. Критики було необхідно треба, без критики галицке та й взагалї україньско-руске життя громадяньске ставало якимсь задубілим та мертвим. Тепер темп у сего життя пошвидчав і за се мусимо дякувати по части і радикальній критицї. Ще й з иншого погляду робила користь радикальна партия. Вона нагадувала про те, що так лехко забути можна за борнею за свої нацийні права і що так небезпечно забувати задля добра нашої нациї. Ми кажемо про народний добробут, що дійшов у наших землях до найнизшого степеня, часом трохи чи не до голодного стану. Се питання виразно поставила радикальна партия і в сему теж її послуга україньско-рускій справі.
 
Але вкупі з тим повстало і надзвичайно шкодливе партийне ворогування, що віднимає у нас половину нашої сили і вдвоє побільшує силу нашим ворогам.
 
Ми сказали, що критика радикальної партиї була взагалї користна. Але радикали доводять її часом до таких мет, що поза ними починає ся вже не критика, а партийна гризня. Розпалившись через лад. критикують вони так, мов би у народовцїв нїчого не було, опріч рутеньских творів та жандармских нахильностий. За кождим словом народовским бачуть вони сховане ретроградство та неуцтво. Вони доходять до того, що починають часом обвиновачувати народовцїв за такі річи. які й самі роблять, не помічаючи свого гріха. Щоб не сказано, що ми вигадуємо, то наведемо приклади, які зараз згадають ся. Ось обвиновачують раз-у-раз народовцїв радикали, що в тих по їхніх виданнях самі псевдоніми. Се, кажуть — нема в них громадскої мужности навіть стільки, щоб підписати ся. Се, звісно, каже ся про письменників з України рос., бо Галичани здебільшого підписують ся своїм імям. Домагання се, звісно, вельми неправдиве. Кожде знає, що писати до недозволеного у Росию видання росиянинові заборонено, що за се йому може бути халепа. І сам премієр радикалів М. Драгоманів, бувши професором у Київі, не підписував ся у галицкій "Правдї" своїм імям але псевдонимом. Так саме й тепер у "Народї" нема нї одного радикала з України росийскої, що-б підписував ся своїм імям*). Навпаки в народовских виданнях стріває ся багато справжнїх прізвищ — от як дд. Кониський, Карпенко-Карий, Левіцкій, Кропівницкий, Самійленко, Александров, Мордовець, Глїбов, Комар, Коцюбиньский, Манжура, Познаньский, Старицкий та инші — і то тільки в "Зорі", а і в таких виданнях, що не йдуть у Росию, — от як у "Правдї", у "Калєндарі т-ва "Просьвіта" то що. Таким побитом виходить, що радикали обвиновачують народовцїв за те, чим самі ще більш грішні. — Другий приклад. "Хлїбороб" глузує, що "Батьківщина" сама себе хвалить, друкуючи селяньскі дописи, де її звуть "любою Батьківщиною". В одному з чисел "Хлїбороба" (здає ся за торік) якийсь селянин і собі з сего глузує, кажучи, що "та люба Батьківщина" зовсїм уже знїкчемнїла. І ото саме в гому-ж числї "Хлїбороба" якийсь инший простосердий селянин пише "наш любий "Хлїбороб"! (Ми не можемо навести числа, бо не маємо тепер того часопису, але ручимо ся за факт.) Коментарів тут, звісно, не треба. Видимо тільки одно, а саме, що коли добалакувати ся до того, що обвиновачувати людий саме за те, чим і сам грішний, то лехко добалакати ся й до того, щоб назвати усїх народовцїв ворогами всього народу україньско-руского, ворогами, що з ними радикали мусять бити ся до загину — і се сказав "Народ" в одному з сегорічних чисел.
 
А тим часом народовцї не вороги своєму народови, а добрі україньско-рускі патриоти, і серед них є люди, що працюють часом з надзвичайною щиростею на користь рідному народови. Правда, вони не становлять на перший плян питань економичних, але ж вони віддають свою силу на працю для просьвіти народньої — і невже-ж народня просьвіта не дороге радикалам дїло? Невже-ж народна просьвіта не посуває наперед добробуту народнього? У таких випадках радикали цїлком не по правдї роблять, чинять сим шкоду тому дїлови, яке і їм самим дороге, і за се огудить їх кожда спокійнїйша людина. Нї, народовцї дорогі і добрі сини рідному краєви й народови і нищими їх не зроблять нїякі напади від радикалів.
 
Т’але-ж не без чималого гріха в сїй справі й народовцї.
 
Давно сказав один письменник, що "завсїгди безпечно вчити ся, навіть у ворогів; рідко буває безпечно навчати, навіть друзїв". Люди взагалї не люблять критики. Галичани, здає ся, не люблять її особливо. У них якось чудно: за найзвичайнїщу критику сердять ся часом як за особисту образу. А радикальна критика була часом і занадто гостра і не завсїгди правдива. Зрозуміло, як мусїли сердити ся ті, кого критиковано. Посипали ся радикалам одмови-теж такі, що дійшли до мет, де кінчає ся полемика і починає ся гризня. З звичайної, хоч трохи й гострої критики, зроблено за малим не народню зраду. Ба таки й зраду! Доводжено, що програма радикальна не национальна, а видатий народовский орґан не поберіг ся сказати, що радикали признають україньско-руску мову тільки з опортунізму. Кождому, хто знає лїтературну дїяльність радикалів, виразно видко, яку то велику неправду сказав той орґан. Такі річи мусїли роздратовувати радикалів і доводити їх до ще гострійшої критики.
 
А тим часом і радикали дорогі і добрі сини рідному краєви й рідному народови і щирі працьовники на рідній ниві. І коли вони дбають переважно про економічний бік україньско-рускої справи, дак хиба се шкода? Хиба добробут народний не пособляє народови осьвічуватись? хиба добробут народний не те саме пекуче питання у нас, як і народня просьвіта? А що народовцї нападають ся на социялистичні ідеї у радикалів, дак се, звісно, тільки порожне балакання: хто правду каже, чи індивідуалїсти, чи коллективісти, се сказати може тільки дуже, дуже не близька будущина і змагати ся за се тепер — се те саме, що змагати ся про те. яка буде та дитина, що має колись народити ся.
 
І от відігравала ся на нашій україньско-рускій лицедїйній аренї така сцена: З одного боку народовцї кричать радикалам: "ви народні зрадники і тільки з опортунізму признаєте рідну мову!" А радикали їм на те: "Ви наші вороги, що з ними мусимо бити ся до загину!"
 
І се тодї інтелїґенция розжеврює братозабійчу нерозумну зненависть, коли з'убожений стоптаний народ, забувши, хто він є і що він є, стогне в безмірному убозтві, коли більша частина з розірваної на шматки україньско-рускої нациї гине в путах, а вороги, хатні а нехатні приплескують нашим мукам і радїють з нашого розбрату!
 
І невже не могло інакше бути?
 
Мабуть могло, але ж не було.
 
Здалека важко розібрати, через віщо те або те стало ся. Так і в сїй справі нам. Ми з України наддніпряньскої про причини міркуємо як уміємо, але послїдки бачимо виразно. І послїдки сї такі, що кождого щирого прихильника до рідного краю й народу проймають болем та жалем великим. Не так, не так мусять робити ті, що віддають себе на послугу рідному краєви й народови! Се ми можемо сказати запевне і так саме запевне можемо сказати й те, що 99% свідомих Русинів-Українцїв на Вкраїнї росийскій — так саме се скажуть: Не так!
 
В галицкому розбратї вбачаємо ми багато сварки, гризнї, ворогування цїлком особистого, а хиба-ж се, отаке ворогування, можна було носити в цїлонародні справи?
 
Розбратати ся за неоднакових поглядів на економічну будущину людску або на релїґію, се було-б донкихотством — тим, що економічна будущина людска, залежить не від статїй у "Народї" чи в "Правдї" а релїґія се річ особиста кождої людини. Про такі питання можна балакати, сперечати ся, навіть палко полемізувати, але роз'єднати ся через незгоду в них — просто нерозумно. Що-ж до питань реальних, то ми певні, що тут і народовцї, і радикали можуть робити вкупі, аби тільки кинули вони на бік особисті образи, не вражали ся критикою (бо за неї можна тільки дякувати), та щоб радикали облишили в кождому народовскому слові бачити ретроградство, а народовцї менше боялись би широко-лїберальних, поступових та щиро-демократичних думок, та ще кинули-б свій клерикализм. Усякий клерикализм річ погана, а що до галицкого унїятского, то скажемо народовцям навпростець: в сїй справі вони мати муть проти себе всю Україну росийску та всю Буковину. Буковина православна, Україна росийска теж православна, а інтелїґенция на Вкраїнї росийскій до того ще є ворогом усякому клерикализмови. Сим клерикализмом народовцї і тепер уже обурюють україньску інтелїґенцию в Росиї. Коли-ж вони його не кинуть, то можуть викликати й значні непорозуміння — про отсе треба поміркувати та ще її добре!
 
Так саме і в радикалів є де-що таке, що вороже єсть усїм сьвідомим Українцям з Росиї. Найсамперед се той докторальний тон, який нам (най простять радикали се порівняння) нагадує фразу з лексикону якого Грицька мудрого: "Вы yсѣ дураки, а я граматку вивчив!", се самохвальство, яке примушує радикалів хвалити самих себе і друкувати звістки про те, як якийсь радикал — анонім чув під якогось московского професора — аноніма ж (хто-ж його зна ще, що і воно й за професор!), що д. Драгоманов дуже гарно пише, — і врештї — ся оборона усього московского. Нападають ся радикали на вкраїньских националів за їх наче б то москалежерство. Ми самі неприхильники до национального ворогування, але ми також знаємо й той необхідний закон, що доки істнїє гнїт национальний, доти национальність гнїчена обурювати меть ся проти национальности тої, що гнїтить. І проти сего обурювання, цїлком законного, нічого не поробиш, а скінчить ся воно саме тодї, як скінчить ся гнїт: тепер Українцї росийскі не ворогують і трошечки з Поляками росийскими, хоча колись ми з Ляхами й добре гризли ся, а се тим, що польского гнїту нацийного над нами більше нема. І кождий, хто пічне повставати проти того обуріння на национальний гнїт тодї, як утиски ще істнїють, — кождий такий може бути певний, що користи він не зробить нїякої: він тільки роздратує так уже роздратовані почування, побільшає і так уже велике обуріння. Сего не хоче зрозуміти д. Драгоманів і не тільки доводить нам, що нам нема за що жалїти ся на Москалїв, але ще й бере під свою оборону московску лїтературу і з усеї сили радить Українцям росийским яко мога більш читати по росийскому, силкує ся цїлими статями впевнити нас, що так треба. Нам такі впевнення здають ся просто чудними. Витрачувати час і силу на те, щоб прихиляти до того, в що і так ми увязли і вгрузли до неможливости — се чудно. Виховуємо ся, зростаємо і розвиваємо ся ми на московскій лїтературі і щиро любимо багатьох росийских письменників і ось приходить до нас чоловік і починає на нас (та ще тодї, як ми під московским национальннм гнітом) грімати: Такі-сякі, — злочиньства робите, що мало звертаєте уваги на московске письменьство! Д. Драгоманів в сему випадку видимо згубив уміння балакати з людьми так, щоб не ображувати їх найдорожші почування, яке напр. є любов до своєї национальности. І можемо впевнити д. Драгоманова, що він дуже помиляє ся, коли думає, що його оборона московскої культури пособляє єднати ся з Москалями — навпаки, вона ще більш роздратовує болючі рани. А коли може росийскі радикали з Українцїв і хвалили за се д. Драгоманова, то я скажу так, що хвала їх не великого важить. Д. Драгоманов далеченько від Росиї живе і давненько в нїй був, то може він і не знає своїх прихильників у Росиї. А як може впливати на їх д. Драгоманова наука, то се видко з отсего напр. невеличкого факту. В одному унїверситетскому містї ґрупа радикалів-Українцїв, начитавши ся "Народа" дійшла до того пересьвідченя, що не варто зовсїм нїчого читати по вкраїньскому, опріч радикальних видань, бо в народовских виданнях нїчого гарного нема, а як тодї радикали галицкі захажували коло москвофілів, то радикали росийскі і собі заходили ся читати "Галицкую Русь" та "Страхопуда" і серйозно впевнили, що сї видання далеко кращі, нїж усї народовскі (яких вони не читали, а тільки про них читали у радикалів та у москвофілів). Що народовскі видання мають чимало вад, то се правда. Але невже-ж таки "Галицкая Русь", орґан усякого обскуранства, могла бути краща і любима поступовцям? І невже-ж таки сего результату сподївав ся д. Драгоманів від своїх статїй? Нї, д. Драгоманову треба пожити трохи на Вкраїнї росийскій. щоб могти, балакаючи про Росию, зберегти ся від такого, що тільки шкоду може зробити, а радикалам галицким зовсїм не треба вважати д. Драгоманова за якогось оракула там, де він балакає про Росию: вони вельми помилюють ся, бо д. Драгоманов знає сегочаснїх росийских Українцїв тільки з книжок, а сего не досить, щоб бути не то оракулом, але й просто письменником, що може балакати про україньску справу в Росиї авторитетно.
 
Чи скоро дійдуть народовцї та радикали до згоди, того не скажем, але певне тільки одно, що вони мусять, вони повинні до неї дійти, коли тільки народні інтереси становлять вище від особистих і коли не забувати муть, що отой їх розбрат, отой їх нелад осуджує уся сьвідома україньско-руска інтеліґенция на Вкраїнї росийскій.
 
*) Є там д. Кулїш, що проповідує свої "старорускі" та "новорускі" народи (от — д. Кулїш не може, що-б чого нового, специяльно кулїшівского, не вигадати!), — дак він же й не радикал, та йому не можна не підписувати ся, бо його через думки й без підпису зараз де пізнають; ще є там д. Кримський, дак і він же не радикал, бо його повістку "В обіймах (у) старшого брата" присвоячено "од национала национала".
 XVIII.
 
Д. Драгоманов каже, що не дають нашому письменству добре розвиватись три речі: полїтична неволя в Росиї, реакцїйні думки у галицкого громадянства та неосьвіченість серед україньских письменників з Росиї. До сего додамо ще несамосьвідомість национальну серед інтелїґенциї на Вкраїнї росийскій.
 
В попередних листах уже показувано, що слова "сьвідомий Українець" та "конституционалист" повинні зробити ся тепер синонімами. Кожна полїтична пільга в Росиї є пільгою й вкраїньству. Ось через віщо борець за нацийні вкраїньскі права, не може не бути, коли хоче справдї дїло робити, і борцем за полїтичну волю чи — хай там, за конституцию у Росиї. Про се не будемо тепер багато балакати. Так саме казано вже й про те, що Галичани своїми ретроградними думками відпихають від себе вкраїньску інтелїґенцию з Росиї.*) То-ж мусимо з усеї сили бороти ся з галицким реакціонерством і виразно показувати Галичанам, що з їм погодити ся ми не можемо. В сїй справі спріяти муть нам всї кращі люди з народовцїв та з радикалів. Все-ж ся справа не здаєть ся менї такою страшною, як д. Драгоманову, — він бо, та й взагалї всї радикали, звикли бачити у кожному нерадикалові сховане ретроградство. Ми-ж бачимо і в народовскому, як і в радикальному, таборі людий путящих, справдї вільнолюбних та народолюбних. Ото наша надїя. Шкода тільки, що Галичани взагалї (опріче кількох одиниць) своїм лїтературним розвитком справдї стоять дуже низько, і їх писаня (опріче повістий Федьковичових, Франкових та Кобринскої) більш нагадують своїм змістом і мовою (часом неможливою!) початок, а не кінець XIX. сторічча — се перешкожає гуртовій роботї людий з обох частин Руси-України.
 
Що до неосьвічености серед наших письменників, то воно й не дивниця, коли сему потрохи правда. Осьвіченїйші люди, ті, що універзітети покінчали, скоро з універзітетских ослонів перейшли на офіцияльну посаду, зараз починають ховати ся з своїм україньством. Коли й пишуть що, то по московскому (бо таки й не знають по своєму), а по україньскому лишають писати недоукам, а потім глузують з їх — тим і виявляють свій україньский патриотизм. Та все-ж може воно й не так страшно, як здаєть ся д. Драгоманову. Він доводить свою думку тим, що більша частина україньских письменників наче-б то не знає нї одної чужої мови. Одначе хтось-же та переклада у нас і Шекспира, і Гайне, і Ґете, і Байрона, і Шиллера, і Данта, і Гомера, і Софокля, і Гюґо й инших. А що наші письменники, як і всї Росияне, дуже мало користують ся з чужих мов і здебільшого вдовольняють ся попсованими від цензури неповними московскими перекладами, то сему правда — тут наріканя д. Драгоманова цїлком правдиві, на жаль.
 
Послїдком полїтичної неволї, малого розвитку вкраїньско-рускої літератури, инертній звичцї до всего московского в письменстві і малих зносин з австрийскими Вкраїнцями — єсть мала национальна сьвідомість серед україньскої інтеліґенциї в Росиї. Д. Драгоманов радить не ховати сего факту від австрийских Українцїв. Та яке-ж се хованя, коли осї листи, починаючи від першого, нї про що-ж і кажуть, як про се! Та й опріче їх — згадаємо дописи д. Чайченка у "Зорі" ("Наша байдужість") або д. Вільхівского у "Буковинї" ("Про українофилів") — і там про те-ж. Або д. Драгоманов неуважно читав те все (коли читав), або він умисне хоче знести пеню на автора сих листів та й на инших лїтератів з України росийскої, що мов ховають люди факти! Нї, серед тої молодої ґенерациї сьвідомих Українцїв, до якої лїчить себе і автор сих листів, — зовсїм таки нема бажаня ховати наші хиби й помилки — хиба навпаки. Видимо д. Драгоманов, живучи від нас далеченько, стоїть тепер не в курсї дїла. Він не знає, здаєть ся, що то частина інтелїґенциї вкраїньско-рускої, яка признаєть ся до своєї национальности, виразно дїлить ся тепер на дві громади: стару або "українофілів" та молоду або сьвідомих Українцїв. Українофили (до яких ми зовсїм не думаємо лїчити старих наших письменників, щирих працьовників) се люди старійші, здебільшого заможні, признають в принципі вкраїньску лїтературу, бажають й зрости, але самі не роблять за того нїчого (опріче деяких небагатьох винятків), балакають і пишуть по московскому, а своє українофильство виявляють хиба тим, що раз на рік побувають на Шевченкових роковинах. Назвище "українофіл" за два-три останні роки специялізувало ся і прикладаєть ся тільки до отих добродїїв. Від їх воли й можна сподїватись чого путящого, — то хиба яко надзвичайно дивного винятку. Молодї-же сьвідомі Українцї, про яких думки вже казано в сих листах, віщують не те, — дай Боже, тільки їм вдержати ся твердо на своїй постатї серед тих лих, в які їх кидає наше житя: серед ворожого глуму від своїх зрадників, серед холодної байдужости від українофілів, серед бідности, яку вони здебільшого зазнають, і врештї серед урядових утисків. Саме бо тепер взято у Харькові в тюрму чоловіка 20 з сих людий — за зносини з Галичиною та за вкраїньску пропаґанду взагалї; частину випущено, а кільки душ сидить уже четвертий місяць у тюрмі. Але-ж не задавлять нїякі утиски живої ідеї, зростати ме й зростати ме сьвідома вкраїньска інтелїґенция і нарештї зросте до того, що візьме у нас гору. І через се ми цїлком певні, що нїколи Вкраїнцї не зостануть ся, як каже д. Драгоманов, з двома мовами, нїколи лїтература наша не зостанеть ся "підлїтературою", та вона й тепер уже не "підлїтература", а таки, хоч і вбога до плачу, лїтература!
 
Д. Драгоманов рівняє московскі місячники до галицких часописів та й каже: хиба-ж такі се лїтература. А коли Теккерей, здаєть ся, почувши від Турґенєва, скілки у Москалїв журналів, зареготав ся, кажучи: хиба-ж се лїтература? — Така мізерія! Як кому здаєть ся! І хоч д. Драгоманов і покликуєть ся тут на Білїньского, що за Пушкина казав, мов в Москалів нема ще лїтератури, дак він же це тільки казав, а й показав, як він розуміє свої слова; а д. Драгоманов каже просто, заплющуючи очі на факти: нема лїтератури! Можна ще сказати, й те що Білїньский знав, коли докоряти, а коли й похвалити за дїло. Бо самими докорами в гору духа не піднімеш, хиба прибєш.
 
На останцї не можу обминути одного кумедного випадку, що трапився з щедрим на докори д. Драгомановим. Він докоряє менї тим, що я не стільки вільнолюбний, як д. Вільхівский, що огудив у "Правдї" галицкі виданя. Редакция "Буковини" може засьвідчити, що я прислав їй свій лист XIII., не читавши останніх чисел "Буковини" з відмовою д. Драгоманова і значить нїчого не знав про його пораду думати й писати так, як д. Вільхівский. Отже кожен, хто прочитає той допис д. Вільхівского та мій XIII. лист, зараз побачить, що у мене в сїй справі однаковісінькі з д. Вільхівским погляди. Таким побитом д. Драгоманов докоряє мене, що я не думаю так, як думаю, та не роблю так, як роблю. Виходить, — я казав правду, зауважаючи, що радикали люблять усюди вишукувати у своїх опонентів сховане ретроградство.
 
Д. Драгоманов бажає, щоб у відносинах між Українцями було "менше вузької ненависти, а більше людянности". Отсе й ми сего бажаємо, та ще більше розважливости та менше присудів з опалу. Бо присуди з опалу, без розгляду, зрідка тільки бувають правдиві. Тут так і хочеть ся згадати слова Сільвіо Пелліко: "На жаль, досить часто ненавидять один одного люди тим, що не знають один одного, а як би вони тільки трохи проміж себе побалакали, то подали-б один одному дружню руку". (З. Пелліко. Мої тюрми. Розділ 56).
 
Воно у нас і балакають потроху, та якось мало вислухають один одного, чи що...
 
*) Галицкі Русини дозволяють собі не тільки виправляти мову в роботах присиланих від нас (і коли вони відвикнуть від сеї поганої завички!), але й самий зміст, самі думки перекручують. Особливо т-во Просьвіта охоча до сего — вигонити з творів, присиланих з Росиї, всяке "радикальство" і всякий "атеізм". Чи догадуєть ся "Просьвіта", як се страшенно обурює Українцїв з Росиї? І може бути, що прийде такий час, коли і наші довгодумні земляки врештї до того обурять ся, що заснують у Галичинї своє народо-просьвітне товариство таке, що давало-б народови справжню путящу осьвіту, а не самі книжечки про гній та оливні житя святих. Своїм клерикальним ретроградством т-во "Просьвіта" таки примусить се зробити.
 
[Батьківщина, 29.10.1893]