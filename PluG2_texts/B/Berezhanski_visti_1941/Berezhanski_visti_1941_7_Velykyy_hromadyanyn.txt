ВЕЛИКИЙ ГРОМАДЯНИН
З нагоди 76-ої річниці народин Митрополита АНДРЕЯ ШЕПТИЦЬКОГО
Минуло 76 років, як прийшов на світ Великий Син української землі, Князь нашої Церкви й духовий провідник народу – Митрополит Андрей. Того дня Святоюрський Храм у Львові був переповнений вірними, які зійшлись, щоб віддати свого найглибшу честь Великому Митрополитові, який вже 40 років на владичому престолі ділить долю всього українського народу. Після архієрейської Служби Божої, яку відправив єпископ Будка при участі численного духовенства, представники українського громадянства перейшли до митрополичої палати й зібралися в авдієнційній салі. За хвилю ввезли Митрополита, прикованого важкою, довголітною недугою до крісла. Тоді сеніор громадянського і політичного життя д-р Кость Левицький зложив Найдостойнішому Ювілятові побажання від усього українського народу, підкреслюючи те, що поклав Владика на жертівник Української Нації, зокрема в часі більшовицької неволі. Зворушений Митрополит подякував за слова щирого привітання в день Його народин і ювілею та за побажання і запевнив увесь український народ, що в тій важкій і довгій праці, яка жде нас на вільній українській землі, Він не залишиться позаду і доложить свої цеголки під будову великого храму нашого національного і державного життя. Владика підкреслив в своїй промові, що можемо з надією глядіти в наше майбутнє. Вся Бережанська земля прилучається до загальної радости і Великому Громадянинові, в сучасну хвилю найбільшому авторитетові для всіх українців без винятку, складає свої найщиріші якнайкращих успіхів в Його дальшій праці.
