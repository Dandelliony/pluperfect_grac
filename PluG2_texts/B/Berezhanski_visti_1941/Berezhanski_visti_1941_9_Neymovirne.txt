Неймовірне, але правдиве

В останньому числі нашої газети в статейці п. з. „Державна більшовицька машина" згадка про заготлайно декого здивувала.
Були люди, які говорили, що це злобна видумка автора. Тимчасом це неймовірне, але правдиве : Свого часу раднарком (гавграбмордком) визнав за найкраще добриво (навіз) під цукрові буряки людські випорожнення.
Видно якийсь „спец" з академії наук зробив таке відкриття. Наказано строго зберігати цей скарб біля кожної хати і віддавати його до розпорядимости уряду „заготлайно" в кожному колгоспі і радгоспі.
З цього приводу виринули тисячі подій, гідних пера сатирика. В селі П. на Київщині, селянин, назначений завлайном (завідуючим), просився і благав, щоб його звільнено з цієї посади, бо він буде предметом посміховища. „У мене ж, товариші, – говорив він – є дочка в педінституті, а син на медицині в Києві! Як же їм подавати соцстан батька?" Та прохання селянина не узгляднено.
Бідний чоловік утік з села, але його зловили, як безпаспортного, і доставили назад до села П. Зробили йому уступку таку, що відтепер мав називатися не завлайном, а завфекаліями.
По селах пішли надужиття, тому що кожна ланкова старалась не тільки виконати, але і перевиконати „план" заготовки лайна, почали його деякі другим викрадати.
Випадки такі не все кінчались без бійки і суду. Тому, що в практиці згадане добриво, невміло ужите, випалювало буряки, установа „заготлайно" перестала існувати. (Із записок Г. Бобяка).
