Про народню творчість

Окрім писемної творчості (літератури) в надрах кожного народу з давніх давен живе, переходячи з уст до уст, усна творчість (фолькльор). Ця творчість надзвичайно багата, яскрава і різноманітна.
Можна сказати, що народна усна творчість містить у собі своєрідну і дійсно правдиву історію того чи іншого народу, його побут, звичаї, прагнення і т. д. Український нарід, цілі століття гнаний за рідну мову, має особливо багату творчість, яка народилася безпосередньо в широких верствах.
Лише частину цієї творчості записано до цього часу. Великі наші письменники: Шевченко, Гоголь, Франко, Леся Українка, Коцюбинський та інші використовували в своїй роботі як не вичерпане джерело народну творчість.
Вона виховала їхні таланти і допомогла сильно, могутньо передати світові живе слово українське, думки і сподівання нашого народу.
Так невмирущу свою історичну поему „Гайдамаки" Шевченко уклав майже виключно на основі усних переказів старих людей і майже їх мовою, оздобивши її перлами власного пророчого генія.
Це ж саме можна сказати про всі інші його більші чи менші поезії. І певне тому спадщина нашого Кобзаря так близька духові українського народу, так натхненна і переконлива, мовби вона виходила з самого серця народу.
Ту дорогоцінну скарбницю доконче потрібно берегти і шанувати. Передусім треба зібрати, точно і докладно записати.
Всі пісні, байки, приповідки тощо, які поширені в народній гущі, але не відомі в письменності, варті того, щоб їх якнайстаранніше було збережено.
Редакція звертається з закликом до всіх цінителів рідного слова і мистецтва записувати народну творчість.
Зокрема треба звернути пильну увагу на творчість, яка повстала в часі більшовицького лихоліття й після втечі червоних банд звідси.
Все записане просимо давати в Редакцію для використання.
