Останні дні в бережанській тюрмі

Після другого бомбардування Бережан ніччю з ЗО червня на 1 липня цього року вдалося з бережанської катівні-тюрми втекти біля 100 вязням.
В нашій редакції зголосився один з щасливців, Павло Хичій з Потутор, який розказує ось що: Про виникнення німецько-совітської війни вязні нічого не знали.
Чули ми тільки якийсь незвичайний рух і гуркіт машин, що доходив з вулиць міста аж до тюрми.
Спершу ми думали, що це якісь вправи, або пересувка військ. Аж в суботу 28 червня, коли німецькі літаки почали вперше бомбардувати місто, ми додумались, що розпочалась війна.
Це можна було зауважити й по поведінці енкаведистів, яких від цього часу було в тюрмі менше, як передтим.
Всі вони були якісь подражнені й неспокійні – мовляв – на злодію шапка горить.
Занепокоїло нас те, що вже від 27 червня почали червоні кати викликувати поодиноких вязнів з камер, до яких вони вже не повертали.
Спершу ми думали, що їх вивозять. Тоді я був у камері ч. 13, куди мене перевели 25 червня з камери ч. 8. В камері ч. 8 сиділи зі мною Кіналь з Лапшина, Недільський Іван з Жукова, Танчак з Лісник, Іваницький з Лісник, Надбережний Микола з Мечищова, Павлів Теодор з Нараєва, Островський з Стриганець і Клецор з Раю. 25 червня враз зі мною перевели до камери ч. 13 Кіналя, Недільського і Клецора.
В цій камері застали ми 16 політичних вязнів, так що було нас всіх 20. Були там Кульган з Рекшина, Семенець з Рибник, Мидляк Петро з Рибник, Завойовський з Баранівки, Мострянський з Мечищова, Мручко з Надорожнева, Заторський з Діброви, Струк Нестор з Нараєва, Мединський з Лісник, а з Підгаєччини Водвуд і Дяків, Будиловський з Божикова, Добрянський з Вербова, Томин з Угринова, Смішнюк з Кального, Стельмах з Ваги і Пукало з Вибудова, Козівського району. 28 червня прийшли до камери ч. 13 Черник і Гуриш з Конюх і побули там 2 — 3 години.
Незабаром їх викликали сталінські пси й вони до келії не повернули. Від 27 до ЗО червня викликали теж: Семенця, Завойовського, Мострянського, Мручка, Заторського, Струка, Мединського, Водвуда, Дякова, Добрянського, Томина, Пукала.
Мидляка Петра випустили на волю. В камері залишилися зі мною такі політичні вязні: Кульган, Смішнюк, Стельмах, Будиловський і ще один з Кального, якого прізвище призабув.
Що сталося з викликаними вязнями, які до камери не повернули – не знаю. (Тіла деяких з них знайдено між замученими, жертвами більшовицького звірства — Ред). Криків мучеників я не чув, бо весь час гуркотіли автомотори.
Дня 1 липня рано після нічного бомбардування вязні з усіх камер почали порозуміватися стуканням.
Здивувало нас те, що тюремна сторожа не впала до камер, щоб нас „успокоїти". Як ми пізніше переконались, весь персонал тюрми вже втік.
Вязні почали розбивати двері камер. Коли ми з великим зусиллям виважили двері своєї камери, було вже на коридорі 25 — ЗО осіб.
Ми допомогли розбити двері інших камер і вибігли на тюремне подвіря. Залізна брама не подавалась.
Тоді ми приставили драбину і через високий дашок над брамою позіскакували на вулицю і порозбігалися на всі сторони.
В місті був переполох, багато будинків ще горіло. Тут і там можна було стрінути червоних розбійників-енкаведистів, перебраних по-цивільному.
Мене намагався придержати за костелом один з них, одначе я не зважав на його „стой", скочив в огород і побіг щосили на Адамівку, де пересидів кілька годин.
Після полудня того дня повернув я до рідного села.
