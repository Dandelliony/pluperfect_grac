ЗНАЙОМСТВО З ЄЖОВИМ
У Берліні живе тепер відомий в СССР драматичний артист Всеволод Тамарін Подаємо тут у скороченні одно з його оповідань-спогадів. 
22-го червня 1939 року на кавказькому курорті Сочі відбулась у театрі урочиста вистава. В урядовій ложі сидів Сталін, біля нього його син Яша та донька Світлана. За ним — голова Найвищої Ради Калінін. Йшла відома п'єса Островського „Весілля Белугіна". Ролю Белугіна грав артист Всеволод Тамарін. Ніхто з тих, хто був тоді в курортному театрі, напевно, не сподівався, що по двох роках Яша Джугашвілі та Всеволод Тамарін будуть у Берліні: Сталінів син, як військовополонений, а артист, як втікач і найзавзятіший обвинувачувач Сталіна.
Непримеренному ворогові большевизму В. Тамарінові, війна дала змогу втікти з совєтського пекла. Він із своєю родиною, недалеко від своєї вілли, викопав у лісі землянку і заховався у ній, поки не прийшла можливість утекти. Тамарінові, як знаному артистові, доводилось часто зустрічатися з представниками найвищої совєтської ієрархії. Він розказав нам між іншим про свою першу зустріч з Єжовим і про смерть замучених цим катом маршала Єгорова та наркома промисловости Томського. 
„Тухачевського вже розстріляли, тепер на черзі маршал Єгоров. Одного вечора до його помешкання вдерлися п'ять чекистів. Єгоров працював за своїм столом. „Руки вгору!" — крикнув старший чекист. — „Ти заарештований!" — „Заарештований?“ — питає Єгоров і спокійно дивиться в очі чекистам. —„Так! — кричить старший чекист, — з наказу наркома Єжова!" — і нагинається, щоб дістати наказ з портфеля. Цей момент використовує Єгоров, вихвачує револьвер і вбиває старшого чекиста, за ним другого, третього і нарешті себе самого. 
Томський був моїм добрим приятелем. Він належав до тих мрійників, які ніяк не можуть зрозуміти, що марксизм, а особливо большевизм приведуть до асоціальних наслідків. Він прозрів тільки тоді, коли Сталін почав закріпощати населення. Одного дня покликала мене до телефону дружина Томського і просила негайно прибути до них. Я застав пані Томську таку збентежену, що вона не могла говорити. Вона повела мене до спальні, де на підлозі лежав мій старий приятель, а довкола його голови була калюжа крови. —„Чи не лишив він якогось листа? " — запитав я схвильовану пані Томську та, підійшовши до йото робочого столу, знайшов там адресований лист Сталінові. Я прочитав: „Йосифе Віссаріоновичу! Я ніколи не був учасником якоїсь змови проти Вас. Відходжу з цього світу тому, що не можу пережити мого виключення з партії." Я дуже добре знав Томського й переконаний, що він не зміг би брехати перед смертю. Змова, про яку тоді так багато говорилося, була нічим іншим як Сталіиовою провокацією. 
Один мій знайомий, якого прізвища я не можу назвати, тому що його рідня ще в СССР, запросив мене до себе, обіцяючи познайомити з одним дуже розумним чоловіком. Коли я прийшов, то застав там уже ад'ютанта Ворошилова та Петухова з жінкою, голову лісової промисловости Калугіна та ще одного маленького чоловічка з незвичайно низьким чолом і запалими, рухливими очима. Під кінець вечері, за якою багато пилося, настрій піднісся й язики розв'язалися. Говорили без страху та критикували загальну політичну ситуацію. Тільки маленький чоловічок, що був не хто інший як Єжов, мовчав і зосереджено оглядав своє оточення. Неприємне враження, яке викликав у мене цей чоловічок, як виявилося пізніше, не було безпідставне. Єжов, який знав уже про своє призначення на посаду голови ГПУ, проліз до цього товариства, щоб зібрати матеріал для майбутніх процесів над своїми жертвами.

