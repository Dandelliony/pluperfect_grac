СПРИТНІСТЬ БІЛЬШОВИЦЬКОЇ БРЕХНІ
Цю статтю переслав до німецького правового бюро (САД) совєтський полонений.
На початку війни 3-го липня 1941 року Сталін звернувся до народів СССР та червоної армії з відозвою, в якій вимагав боротися до останньої краплини крові. Тоді він вперше назвав нас «мої приятелі». Але ми своїм очам не вірили, коли в кінці відозви прочитали: «Підпалюйте села; заводи та фабрики. Нищіть усе на шляхах нашого відступу».
Я бачив, як палала Україна, бачив зруйновані спеціальними нищильними батальйонами машини й електричні станції. Джерело життя мирного населення – безкраї ниви було витолочено або спалено; худобу забрано з собою; сільсько-господарський реманент знищено. І все це в ім’я священного закону «совєтської гуманності».
Було б великою помилкою недооцінювати силу більшовицької пропаганди в СССР. Її вплив безперечно, має велике значення. Це з’ясовується надзвичайною спритністю та гнучкістю більшовицької агітації. Вона вміла найбільш злочинне поводження проти народу повертати собі на користь і підносити в бажаній собі формі. Вона вміла хитро підійти до кожної верстви населення й налякати її «жебрацьким становищем за кордоном», в «країні капіталізму та фашизму».
Ця агітація зуміла, нарешті, переконати, правда, не всіх, але великі маси інтелігенції, робітників та селян в неминучості приходу комунізму, бо «так диктують закони розвитку суспільства», діалектика життя.
Ми, мільйони, визволені від кривавої совєтської дійсності, стоїмо перед великим завданням – звільнити себе й наших братів, які не пізнали ще правди, від отрути «більшовицької гуманності», що нею нас усіх більше чи менше було отруєно.
І коли ми принесемо їм ту правду, яку ми пізнали тепер, то тоді ні тимчасова милостиня, ні підкуп, ні масовий терор – ніщо не врятує сталінську диктатуру, побудовану на кривавому, але нетиповому грунті брехні, шахрайства та провокації.
