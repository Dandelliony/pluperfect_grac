Господарські пригадки на весну

(тп) – Наші хлібороби повинні у теперішню воєнну пору особливу увагу звернути на старанне виконання усіх праць у господарстві.
Це тим більше необхідне, що під час большевицького панування в наших селян не було охоти до праці, а тому наші поля дуже занедбані.
Для того треба совісною працею поліпшити занедбані грунти та надолужити втрачене.
З весною господарі мають чимало праці, яку нераз забувають виконувати, а це все причинюється до низького збору урожаю та взагалі малої дохідности в господарстві.
На подвірї треба старанно приготовити насіння до посіву, потроїти його та докладно посортувати.
Знаряддя господарські та машини треба оглянути і направити те, що потрібно.
В саді треба побілити овочеві дерева. Білимо густим вапняним молоком з добавкою невеликої кількости садової карболіни.
Беремо на 10 літрів води 1 кг. свіжого гашеного вапна. Білимо очищені пні дерев.
Треба приготовити собі також хемічні розчини, якщо такі можна де роздобути для зрошування овочевих дерев.
Цими розчинами поборюємо різні шкідники та хвороби овочевих дерев. Звичайний спосіб це зрошування бордоською рідиною 1,5 — 2,5 проц.
Для знищування шкідників домішуємо до цього розчину парижської зелені 60 – 80 грам на 100 літрів бордоської рідини.
В саді треба ще перепровадити останній перегляд корон овочевих дерев та усунути неопалі овочі та листя.
В них скривається багато шкідників та зародків грибкових хворіб, що псують овоч і роблять його маловартісним продуктом.
Щоб опізнити цвітання овочевих дерев, треба довкруги пнів як далеко сягає корона втоптувати міцно сніг та ще його прикидати з різних місць.
Тоді такий сніг значно пізніше тає і в той спосіб припізнюється розвиток овочевих дерев.
В пасіці треба уважно прислухуватися як грає бджола. Може вона потребує підкормки, то треба її негайно дати.
Як вже добре потепліло і бджола вилітає, тоді треба відкрити в полудневих годинах вулик і його вичистити.
Утеплення в вулику ще залишаємо. Забираємо його щойно тоді, як на дворі настала постійна теплота.
На поле виїзджаємо щойно тоді, коли грунт добре підсохне – настільки що кінь не грузне та не ліпиться земля до господарського знаряддя.
Хто раніше виїздить на поле, цей сам собі шкодить, бо псує будову грунту.
Тепер треба окремими рівчаками відпроваджувати воду з долинок та заглибин на полі.
Там, де багато снігу навіяло, треба його розкинути, щоб скорше таяв та щоб не витворювалися мокрі гнізда.
На луках та сіножатах треба прочистити рівчаки, що ними відводнюємо, поправити містки, повитинати кущі, щоб уможливити собі добрий наступ на луки.
Як тільки сніг стає, треба порозкидати кретовиння. Старе кретовиння поросле травою треба розрізати навхрест, відгорнути дернину, вибрати землю, розкинути її та назад зложити дернину.
