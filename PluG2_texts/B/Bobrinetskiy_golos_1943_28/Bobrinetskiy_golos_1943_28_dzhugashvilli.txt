ДЖУГАШВІЛІ
„Усе очолював, усім керував"
Якщо вірити більшовицькій літературі, виданій у роки розквіту джугашвілевої влади, то виходить, що без Сталіна не було б ніколи ні „жовтневої революції", ні партії більшовиків, ані совєтської влади. Він, як всюдисущий і всемогутній бог революції, скрізь з'являвся, все очолював, усім керував, усіх перемагав. Іноді складається враження, що всі інші ватажки більшовицької партії, включаючи й самого Леніна, —це тільки статисти й актори на другорядні ролі в п'єсі, де головну роль героя революції грає „геніальний товариш Сталін". Щоб не бути голословним, ми наведемо кілька рядків, взятих тільки з двох маленьких сторінок біографії Сталіна, що її видало державне видавництво політичної літератури 1940 року. Про роль Сталіна в подіях 1917 року ми знаходимо таке; „Сталін—в центрі всієї практичної роботи партії". „Він бере безпосередню керівну участь у роботі Петроградського комітету партії, керує „Правдою"... скеровує діяльність більшовиків у муніципальній кампанії в Петрограді". „Сталін бере участь у працях ’всеросійської конференції військових партійних організацій". „Сталін організує історичну демонстрацію 18-го червня". „Сталін безпосередньо керує Центральним комітетом і центральним органом партії". „Сталін керує працями нелегальних засідань 6-го з'їзду партії". „Він безпосередньо керує всією справою готування до повстання". „Під керівництвом Сталіна розробляється план повстання й 'намічається самий строк". Коли-не-коли на сторінці промайне нашвидку приставлене до його імення ім'я Леніна, але якось так, між іншим, більше з конечної потреби вшанувати пам'ять небіжчика. „Ленін і Сталін сміливо й певно, твердо й обачно вели партію...“ Або ще хитріше: „Під керівництвом Сталіна... за директивами Леніна". Але в центрі всього, єдиним творцем 1сторії--Джугашвілі-Сталін. Що це, історична правда чи брутальна брехня, фальсифікація історії, зроблена з наказу самого Сталіна його слухняними підлабузниками для звеличання, для створення авторитету „вождя народів"?... У більшості населення Совєтського Союзу, які не брали безпосередньої учас ті в жовтневому перевороті в Петрограді або були на той час ще дітьми, у тих мешканців сталінської імперії, які читають тільки книги й газети, видані так само сталінським урядом,— склалося переконання, що, мабуть, так справді й було, що „геніальний і премудрий товариш Сталін" не тільки збудував для них „соціалістичний рай", але й повалив „кровожерливе самодержавство й владу буржуїв". Але де ж справжня історична правда про „жовтневу революцію"—в цих казенних книжечках чи в свідченнях Лейби Троцького, який пише, що в 1917 р. „багато, в тому числі й Сталін, просто пересиджували події"? „В період готування до жовтневого перевороту... про Сталіна ніхто нічого не знав". „В найвідповідальніші місяці теоретичного і політичного готування до перевороту Сталін політично просто не існував". Чи вірно розглядав справу Джугашвілі, який 1917 р. сам писав у газетах, що „вся праця щодо практичної організації повстання відбувалась під безпосереднім керівництвом голови Петроградського совєта— Троцького", що перемогу більшовиків у жовтні, „партія завдячує насамперед і головним чином тов. Троцькому". А може має рацію той інший Джугашвілі, що, вже посівши владу, знищує, стирає свої попередні висловлювання, твердить, що Троцький не тільки нічого не зробив на користь перевороту, але був ворогом, шкідником і падлюкою. Хто ж із них каже правду?... Під час „жовтневої революції" завалилась російська держава, з дня більшовицького перевороту почалась доба нечуваного рабства, нелюдських принижень і страждань народів Росії — й ми хочемо знати справжню роль Джугашвілі в цьому історичному злочині. Про місце Сталіна в дні революції 1917 року ми розповімо Вам в наступних випусках „Червоної Книги".
