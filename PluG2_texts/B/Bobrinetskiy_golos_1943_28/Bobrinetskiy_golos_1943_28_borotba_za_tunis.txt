БОРОТЬБА ЗА ТУНІС
Коли англійцям і американцям пощастило зайняти Бізерту й Туніс, вони негайно галасливо повідомили світ про свою перемогу та задзвонили з цієї нагоди в усі дзвони.
Зрозуміло, чому після цих перемог вони з полегшенням зітхнули. Якраз півроку вони мусили чекати, поки зможуть увійти до цих пустельних фортець, а це не відповідало їхнім планам; ще менше відповідали їхнім планам жертви, яких вони зазнали, займаючи ці міста.
Властиво успіх з туніських боїв мають не англо-американці, а сили Держав які, не зважаючи на свою незрівнянно меншу кількість, протягом шести місяців стримували ворожі сили в північній Африці та дали змогу Державам Осі так укріпити європейські береги Середземного моря, що вони тепер забезпечені проти всіх ворожих спроб створити другий фронт у Европі— а це і була справжня мета англо американського вдертя до північної Африки.
Коли англо-американцям, завдяки зраді деяких французьких генералів і політиків, пощастило 8-го листопада 1942 р. висадити десант у північній Африці, то вони мали намір оточити та знищити танкову армію генерала Роммеля, яка воювала біля егіпетських кордонів.
Правда, спочатку вони не зважилися, крім Касабланки, Алжіру, Боно та Філіпевіль, зайняти також Бізерту і Туніс, тому що боялися німецько-італійських середземноморських сил, але сподівалися зайняти ці міста швидким входом з суходолу.
Швидка протидія Держав Осі розбила їхні надії. Німецькі окупаційні війська у Франції швидко зайняли й забезпечили південний берег Франції, рівночасно прибуло літаками перше військо до Туніса і Бізерти та перервало морський зв'язок заходу із сходом.
Генерал Роммель вів свої війська пустелями на захід, зводячи нанівець усі спроби ворога оточити та знищити німецьке військо.
Цей хід Роммелевої панцерної армії, яка, відступаючи, наносила англійцям дошкульні удари, воєнна історія оцінить як неповторні стратегічні дії.
Німецькі та італійські війська, які висадились в Тунісі та Бізерті, наносили щораз дошкульніші удари англо-американським військам, що наступали з заходу, та ставили такий опір пізнішим великим ворожим наступам, чим не тільки дивували англійців та американців, але й викликали їхні нарікання на поважні втрати.
Один англійський часопис, після невдалого, великого наступу на створений Роммелевою панцерною групою південний туніський фронт, писав, що коли англо-американський наступ і далі буде такий повільний, то взяття Европи триватиме 200 років.
Героїчний німецько-італійський опір у Північній Африці не давав змоги американському генералісімусові Айзенговерові сконцентрувати тут військо та військовий матеріал, і це визнають обидві світові держави.
Велика частина скерованих сюди транспортів стала жертвою німецько - італійських морських сил, особливо підводних човнів.
Але, зовсім не допустити цих транспортів до Африки німецько-італійські збройні сили не могли, тому що англійці та американці мали на африканському березі багато придатних для вивантаження місць.
З другого боку транспорти німецько-італійських збройних сил були дуже ризиковані, бо для цього був тільки один морський шлях, якого не можна було замінувати через велику морську глибінь у тому місці.
Проте малі німецько - італійські збройні сили в Тунісі більше як півроку стримували ворога та дали змогу укріпити південний європейський берег.
А що цей час не змарновано, в цьому англійці та американці переконаються, коли захочуть здійснити свої наміри створити в Европі „другий фронт", про який вони зчинили такий галас півроку тому.
Яке значення з погляду загально стратегічного мають досягнення Держав Осі в північній Африці, стане ще яснішим, коли взяти на увагу, що англо-американці розпочали атаки на північну Африку саме тоді, коли Сталін почав свій зимовий наступ.
Отже, німецькі армії вели тяжкі оборонні бої на Сході, і в той же час західній ворог загрожував німецьким військам на Заході.
Справді, становище було надзвичайно тяжке. Що воно тепер не таке тяжке, що велику загрозу усунено—це заслуга німецько - італійських збройних сил, які хоч і втратили позиції в північній Африці, але виконали завдання, що має надзвичайно велике значення в загально-стратегічних планах Держав Осі.
Незабаром це також усвідомлять англійці, та американці.
