
   Кілька днів не виходимо з хати.
   Наш господар, старозаконний жид, має крамничку.
   Що до життя конечно потрібне, купуємо в нього, а місто не цікаве для нас.
   Місто — це стоголова гідра.
   Скрізь варти стоять, скрізь з багнетами вояки.
   Вояки такі гострі і такі послушні, як багнети.
   Кілька днів не виходимо з хати.
   Досипляємо недоспані ночі. Ходимо по хаті, мов по кораблі.
   Ноги від землі відвикли. В голові — млин. Вода на ло-токах шумить, камінь зерно розтирає на міл. Зерно наших споминів і вражінь... Як соромно втікати!
   Нагадується пес, котрого з подвір'я женуть, бо хату новий господар заняв. Пес голову понурив і біжить. За селом на окопі сяде і буде вити.
   Ой, будемо вити!
   Як соромно кидати свій рідний край!
   Ніби він кличе на тебе: "Куди ідеш? На те викохав я тебе, щоб ти мене на невідоме кидав?"
   Дерева, придорожні хрести й каплички, навіть цвинтарі біжать за тобою і кличуть: "Вернися!"
   1 може б, ти вернувсь, та поїзду не здержиш. Вже ти слова не маєш, бо ти втікач.
   Мостів вояки пильнують. Наші дядьки. Лишили жінок і дітей, лишили недокінчене жниво і пішли пильнувати мостів. При кожнім кількох, а ворог хмарою надходить.
   Допильнують!
   Розклали ватру, гріються і страву варять. Дрібонький дощик хоче погасити ватру. Не годен.
   Так не годен слізми погасити світової пожежі...
   Дощик паде, ліси куряться, за нами ніби хтось за-навісу спускає.
   Не підніметься вона так скоро...
   Кілька днів не виходимо з хати, а думки не відходять від нас
