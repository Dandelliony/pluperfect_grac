ГОВОРИТЬ ВОЯК...
В берлінському „Українському віснику", органі Українського національного об'єднання, появилася цікава передовиця голови об'єднання, полковника Тимоша Омельченка, що її в уривках передаємо. „У цей вирішальний для долі України час, — пише полковник Омельченко, — мусимо виявити найбільше розважливості й рівноваги та сприймати події не тільки серцем, а й розумом.
Настав для нас час перейти від теорії до практики і від мрій до реальності, бо відбудова Української держави вимагає реальної думки й практичного чину.
Тут іде вже не про наші погляди на українську справу і не про наші теорії її вирішення, а про дійсність в українській справі та про потреби і спроможності її полагодження". „Дійсність поставила нас перед фактом, — пише далі голова УНО, — що московського окупанта виганяє з України не українська, а чужа збройна рука.
Проте ж мусимо і цей біль знести гідно і героїчно, в твердій рішучості віддати всього себе для волі, честі і слави української нації, коли не сьогодні, так завтра, і коли не в рядах українського війська так іншим корисним для України шляхом.
Головне для нас — добитися відбудови і забезпечення своєї власної самостійної, соборної Української держави.
Це наше завдання, і ми його виконаємо без огляду на всі труднощі, перепони і перешкоди та не дивлячись на ніякі жертви!". „Боротьба і жертвенність за свою національну волю та державність українського народу не новина, як це стверджує історія і сучасність, а особливо понад двадцять років невпинного змагання проти червономосковського окупанта.
У цій боротьбі були ми вартовим і заборолом Европи і цілого культурного світу проти руїнницької Москви.
Стягнувши на себе червономосковські сили дали українці Европі змогу відпочити та упорядкуватися по хуртовині світової війни від різних марксистських оргій.
Це відтягнення коштує українському народові мільйонів своїх дітей та рік української крові". „З нашої короткотривалої державності в 1918 році ми знаємо, що державу легше здобути, як її закріпити і вдержати.
Тоді як державу здобуває збройна сила, де завжди панує військовий лад, чин і військова дисципліна, — для закріплення і забезпечення держави треба ладу і дисципліни вже цілого народу та його ж умілої й досвідченої праці на всіх ділянках державного життя". „Для такої праці потребуємо ми в своїй державі мільйонів відповідних працівників.
На рідних землях буде нам їх великий брак, бо про це подбали наші вороги-окупанти.
Тому ми тут, на чужині, мусимо здобути найбільше знань та досвіду в доступних нам справах та фахах, щоб з еміграції прибула на рідні землі якнайбільша кількість працівників на організаційному, культурному, адміністративному, господарському і т. п. полі, якнайбільше ремісників та фахових робітників.
Цим спричинимося в значній мірі до прискорення відбудови Української держави". „Зосередивши всю нашу увагу й енергію на цій можливій зараз підготовці до практичної служби великій українській нації, мусимо покинути наші групові, партійні чи особисті тертя й сварки, єднаючися організовано й дисципліновано під одним своїм проводом.
Як доходять вісті з України, там кляне нас рідний нарід за ці сварки, а особливо за перенесення їх в його змучені та покривавлені лютим окупантом ряди», Висловлюючи надто, що український нарід поборе, всі труднощі, полковник Омельченко кінчає свої міркування закликом: „ ..бережімо незламну мужність, безоглядну жертвенність та залізне самоопанування.
Не намагаймося згаряча просадити головою мур, а колупаймо і ломімо його завзято і витривало.
Ми його повалимо, бо повалити мусимо, йдучи ділами, а не словами за нашим провідним гаслом. — Україна понад усе!".
