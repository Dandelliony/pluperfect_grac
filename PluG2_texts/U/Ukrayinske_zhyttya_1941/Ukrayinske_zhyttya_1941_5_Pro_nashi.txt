ПРО НАШІ КАДРИ
Що долю всякої справи вирішують її працівники — це аксіома. Що майбутнє України залежатиме від уміння українців працювати, самим організувати життя своєї нації є теж очевидним.
Українці мають зараз значні можливості творити, працювати. Наше господарство, культура, громадське життя потребуватимуть стільки працівників, що кожна людина має цілковиту змогу дістати роботу, яка відповідає її умінням.
Адже цьому нема ніяких перешкод. Правильний добір кадрів, особливо керівних, для наших інституцій, установ, підприємств — завдання першорядного політичного значення.
В доборі наших кадрів, як і у всякій іншій справі, треба керуватись твердими, реальними принципами.
Відхід від принципових позицій тут незмінно завдасть шкоди національним інтересам українці, спричиниться до грубих помилок, дріб’язкових суперечок, чвар, боротьби амбіцій.
За основу в питанні про добір кадрів мають правити здібності людини, її фахова кваліфікація та досвід.
Це є цілком природній принцип, нехтування яким до добра ніколи не доводить.
Сумний досвід большевицьких кадрів це положення підтверджує. Саме у совєтів на керівну роботу, здебільшого, призначалися люди з міркувань належності до партії чи „політичної благонадійності". На ділову ж кваліфікацію такого партійного працівника дивились як на щось другорядне.
Такий принцип добору кадрів приводив до постійного хаосу в усій роботі і зрештою спричинився до цілковитого краху большевизму.
На цей досвід маємо постійно зважати. На керівну роботу треба добирати людей відповідного фаху, людей, що матимуть, крім громадського, ще, так би мовити, технічний авторитет.
Смішним бо є, наприклад, коли учитель мови стає до керівництва торговельного.
Він мусить спершу навчитися цій справі на низовій роботі. Адже нічого. крім пустих балачок від такого „керівника" чекати не можна.
Було б також великою політичною помилкою орієнтуватись при доборі кадрів виключно на готові авторитети або заслуги.
На керівну роботу повинні ви ходити всі здібні, ділові українці, аби тільки своїми знаннями та хистом вони відповідали певній роботі.
Брак практичного досвіду організаційної роботи не може бути перешкодою.
За часів совєтів не було змоги збагатитись досвідом. Досвід прийде з часом — це напевне.
З цих провідних принципів маємо зробити висновок про ставлення до тих працівників-українців, що посідали керівні посади за совєтів, хоч і були непартійні Треба зважити на те, що дехто потрапив на керівну роботу випадково.
Для інших посідання керівних посад було вислідом їх знань. Дехто був у керівництві з міркувань нелегальної діяльності проти большевизму.
Було у керівництві немало й чесних людей. Треба довіряти нашим українцям.
Це довір'я не наївність чи короткозорість. Всепереможна ідея національного життя України є основа цьому довір'ю. Було б дурним чинити будь які перешкоди щирим людям, посилаючись виключно на формальні міркування.
Тоді б ми стали подібними до тих самих большевиків, що досліджували біографії бабок та дідів.
Коли ж працювати українцям, як не зараз? Треба щиро ставитись до людей й вимагати щирості від них.
Інше ставлення повинно бути до тих, хто готовий служити кому завгодно і як завгодно, аби платили гроші.
Ці люди неприємні, як і все нечесне, безпринципове. Вони не матимуть авторитету у громадськості, отже не можуть бути на керівній роботі.
Як у всякій великій справі, у доборі кадрів можуть трапитися прикрі помилки.
До роботи інколи можуть стати люди нечесні, явно ворожі нашій справі, різні підлабузники тощо.
Та вони не змінять ходу подій, їх діяльність буде короткочасною, саме життя викине їх з наших рядів.
Головне тепер — вперто працювати, набирати досвід Державної організаційної роботи.
Треба застерегти проти поверховості, дилетантства, перескакування з роботи на роботу.
Країні нашій потрібні фахівці та організатори всіх галузей суспільного та господарчого життя, потрібні люди, здатні до впевненого, вірного керівництва.
Ці якості треба в собі виробляти, а на це потрібний час і праця. Добро Нації понад усе.
Це основна засада всього, тим самим і добору кадрів. Хто свідомо шкодив нашій справі, в кого руки в крові брата — тому немає місця між нами.
Хто хоче щиро працювати для свого народу, тому двері широко відкриті.
Ю. Швидкий.
