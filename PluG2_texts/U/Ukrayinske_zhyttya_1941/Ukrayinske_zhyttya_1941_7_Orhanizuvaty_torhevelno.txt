Організувати торгевельно-збутову роботу сільськогосподарської кооперації
Тимчасові труднощі з постачанням містам і промисловим районам України харчових продуктів можна пояснити не нестачею їх, а виключно невпорядкованістю заготівель, перевезень і продажу. Обмежена кількість транспортних засобів на селі позбавляє змоги хліборобів поодинці доставляти в місто продукти с/г. Разом з тим селяни далеких від міста районів позбавлені змоги набувати конче потрібні їм промислові товари. На селі спостерігається вичікувальне ставлення хліборобів до торгівлі споживчих товариств, а сільсько господарська кооперація ще в стадії утворення. Кволість кооперативної заготівлі і здобуту продуктів харчування пояснюється кількома причинами. Однією з причин незадовільної кооперативної торгівлі є плутанина купівельно-постачальницьких операцій з гуртовим продажем, або кооперативним збутом. Споживчі кооперативи на селі по-старому купують, нараховують відсотки, часто дуже високі, і продають. Продуцент не знає, почому кооператив продав, які накладні видатки, програв він як пайовик чи виграв. Самому ж їхати чи пішки йти до міста, щоб збути клунок картоплі, це значить не виорати на зяб, змарнувати час і такі дорогі тепер в хліборобстві тяглові зусилля. Нарешті, в місті селянин часом стає жертвою перекупників і спекулянтів. Він продає на око, без ваги чи певної міри. Отже, чи треба доводити, яке величезне значення має тепер торговельно-збутова робота сільськогосподарської кооперації. Деякі кооператори міркують, що торгівля не є самоціллю виробничої кооперації. Мовляв, сільськогосподарська кооперація мусить передусім постачати хліборобам засоби виробництва. В перспективі, коли ринкові відносини унормуються, ці міркування матимуть рацію. Але тепер без торговельних операцій молода сільськогосподарська кооперація довго буде мертвою, не набуде обігових коштів. Щоб налагодити нормальне постачання хліборобам реманенту, добрив тощо, треба почати роботу із збуту зайвини виробів селянської праці. Нетривалість обігу споживчого краму допоможе сільськогосподарській кооперації швидше стати на ноги. Тоді відпаде потреба в інтегральній роботі. Отже, в цей переходовий час кооператорам не слід боятися хвороби інтегралу. Але і не слід застосовувати методи торгівлі споживчої кооперації. Молодим сільськогосподарським товариствам можна порадити взятися за комісійні заготівлі продуктів харчування. Ці операції можна провадити за власний рахунок або приймати продукти від своїх членів на комісію для збуту. До утворення районових союзів сільськогосподарської кооперації, які переймуть посередництво в цьому збуті, первинним товариствам слід безпосередньо зв'язатися з міськими споживчими кооперативами. Міська кооперація могла б авансувати заготівлю продуктів сільськогосподарською кооперацією. Таким чином товарообіг пожвавиться завдяки залученню до кооперації коштів міського населення. Складаючи умови й одержуючи від міської кооперації аванси, сільськогосподарські товариства в свою чергу авансуватимуть хліборобів з тим, щоб остаточно розрахуватися з ними після реалізації продуктів. Це й буде справжній грунтовий збут виробів селянської праці, який забезпечить хліборобові найвищу оплату. Для успіху такої гуртової торгівлі обов'язково треба вдосконалити саму її техніку. Поперше, домовитись на загальних зборах пайовиків про порядок гуртового збуту продуктів та авансування окремих членів і не-членів об'єднання. Подруге, розробити систему видачі квитків на прийняті товариством до збуту продукти. Потретє, остаточний розрахунок за збуті товариством продукти треба робити негайно після підрахування виторгу й по середницьких витрат на транспорт тощо. Нарешті, треба домагатися, щоб для перевезень кооперативних вантажів був встановлений пільговий тариф на залізницях. Така система збутових гуртових операцій сільськогосподарських товариств забезпечить пожвавлення товарообігу, дозволить ощадно використати обмежену кількість тягла на селі, усуне з ринку ненормальності, задовольнить хлібороба-виробника сільськогосподарських продуктів і організованого міського споживача. 
О. Донченко.
