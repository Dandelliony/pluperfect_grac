
Юрій Горліс-Горський
Ave Diktator!
Ave, Caesar! Morituri te salutant.
"Живи, Цезарю! Ті, що йдуть на смерть, вітають тебе!"
Стрункими рядами проходять перед ложею деспота гладіатори, кидаючи йому болючо-іронічний привіт… Жадібно вглядається пересичений володар у корчі поваленого мечем тіла, відчуває на собі погляд, повний благання й надії. І повільно, з насолодою, схиляє палець додолу:
— Добий його!
Кровожерливі тирани, що посилали на смерть людей для забави, понурі тіні історії, — якими мізерними і безбарвними виглядають вони в порівнянні з тобою, всевладний Диктаторе! Ти своєю постаттю в кривавому сяйві затемнюєш усіх! Ти, могутній, що прийшов у світ урятувати бідних, — довгі роки ідеш шляхами, залитими кров'ю і сльозами, переступаючи через мільйони трупів, до "святої мети". Хвала тобі, незрівнянний!
Не знає рівних тобі історія, хіба подібних… Ось підіймаю край її заслони.
Середньовіччя… Понурі мури замку Шіфож… Зі стомлено-ласкавим обличчям приймає маршал Жіль Ре (Gilles de Retz, маршал Франції (1404–1440). —
Ю. Г.-Г.
) бездомних, жебраків, дітей — щедро обдаровує їх сріблом і ласощами… Побачивши гарне, прозоро-бліде від голоду личко, маршал бере дитину на коліна, цілує, пестить її.
— Ти більше не знатимеш холоду, голоду, нужди. Я залишаю тебе в себе. Будеш гарно одягатися, їсти що захочеш.
Зворушена дитина, позбавлена материнської ласки, довірливо припадає до свого покровителя і зі сльозами вдячності цілує його руки. Маршал, передає її вірному слузі, той веде до замку і… перелякану, вкидає до підземного каземату. А коли ніч покривала замок, нетерпляче дожидав великий демономан чергову жертву, з насолодою мучив і вбивав її. Пересичений фізичними тортурами, знаходив вибагливі знущання над дитячою душею.
Безмежний був маршал Ре у своєму кривавому винахідництві. Сімсот жертв нарахував суд "Святої інквізиції". Огидна, страшна постать! Чорна пляма на тлі середньовіччя. Але якою дитиною, яким жалюгідним фігляром виглядає той Чорний Маршал у порівнянні з тобою, великим Майстром!
За всієї жадності й "артистичності" він лише вбивав чужу дитину. Попри ненаситність, він загубив "лише" сімсот. А ти?!.
Піднімаю другу заслону.
Зима 1929 року. У великій церкві міста Вологди — кількасот селянських родин, висланих з України, щоб звідси розійтися по безмежних просторах північних лісів.
Аж у глибину високої копули, поверх над поверхом, піднімаються дощані помости. Змучені довгою дорогою, покинуті на "власні запаси харчів", не маючи достатньо навіть води і повітря, лежать один на одному люди, винні лише в тому, що попали "під важкий молот твоїх експериментів" (загальне число висланих за межі України станом на 1932 р., разом із жінками і дітьми, досягло двох мільйонів чотирьохсот тисяч. Узимку 1929–1930 рр. у Вологді, Архангельську, Котласі, Мурманську, Кемі та на периферії вимерли від холоду й голоду майже всі вислані з України діти до 8–9 років. Число їх неважко уявити, коли взяти до уваги, що лише під час другої, найбільшої, хвилі "наступу на капіталістичні елементи села" з України вислано понад 35 000 селянських родин, а таких хвиль було чотири, окрім постійних "дрібних" висилок родин. Часто траплялися випадки, коли матері вбивали малих дітей, щоб вибавити їх від мук. Не покращало становище дітей, коли їх стали відбирати у батьків і вміщувати до дитячих таборів. Дітей до 14 років згодом, за дозволом Москви, було повернено без батьків в Україну, [і вони] поповнили лави безпритульних).
У важкому повітрі лунають зойки немовлят, які не можуть видобути молока з виснажених грудей голодних матерів. Тихо мруть хворі і старі. Один за одним конають діти на руках безпорадних батьків. Тіла померлих залишаються і лежать між байдужими вже до всього живими. Плач жінок змішується із криком і сміхом тих, хто збожеволів. Блідими були би фарби великого Данте, щоб змалювати це пекло!
Нарешті не витримали наспіх збиті настили і заломилися під вагою тіл. Сотні вбитих і покалічених. З диким криком, виваливши двері, затоптуючи людей, кинулася збожеволіла маса на варту, яка привітала вогнем "збунтованих".
З нелюдським, застиглим в очах, жахом оповідала мені це в лікарні Херсонської в'язниці Ганя Н., молоденька дівчина, чорне волосся якої покрилося сивиною у вологодській церкві.
Прорвавшись разом з іншими крізь кулі варти, віддавалася вона в товарових вагонах кондукторам, щоб не вмерти з голоду і добратися до України, щоб… потім знову йти по етапах до Вологди з люесом і невідомого батька дитиною під серцем.
Я жадібно розпитував у тюрмах виснажених, понуро-апатичних утікачів з Півночі, перевіряв слова одного словами інших і повторюю:
— Нема тобі рівних в історії, диктаторе!
Понад дві тисячі малих дітей загинуло на початку зими 1929–1930 рр. у хлівах і церквах Вологди! Чуєш, більше двох тисяч!
За неповних три місяці (з довгих літ) в одному лише місті (з багатьох) ти загубив їх у три рази більше, як за все своє життя Чорний Маршал із замку Шіфож!
А за все панування?!
Та дивись далі…
В осінньому тумані йде з Архангельська пароплав. На палубі вісімсот легко вбраних білих рабів, яких, з твоєї ласки, женуть твої гайдуки в північні нетрі здобувати тобі криваве золото: в холоді та голоді рубати одвічні дерева, які, облиті кров'ю і сльозами, повиті смертю і прокльонами, вигідно купують у тебе гешефтярі Старого і Нового світів.
Біля поручнів з восьмимісячною дитиною на руках стоїть Оксана Тесленко і у глибокій задумі дивиться на непривітливе море. Її батька, чоловіка і двох братів розстріляло Полтавське ҐПУ за тяжкий державний злочин, за те, що не бажаючи віддавати свою важку працю, спалили власний зібраний з поля хліб, порозбивали хліборобське приладдя і закликали селян іти за їхнім прикладом.
Її п'ятилітня донечка, пухкенька, весела Надя, колись пестунка і радість цілого жіночого коридору в Полтавській в'язниці, померла в Архангельській пересилці. Ніжна рослинка Півдня зів'яла в суворому повітрі Півночі, в голоді й нужді.
З невимовним страхом і болем притискає Оксана до висохлих грудей останню потіху і надію — маленького Андрія.
Посиніла від холоду дитина даремно відкриває голодні вуста…
Затуманеним від жалю поглядом сумно-довго вдивляється Оксана в дороге личко, міцно цілує його і, нахилившись над морем, розтискає руки.
Непорушними, застиглими очима слідкує, як розбігаються хвильки від місця, де крижана вода навіки заховала її останню радість-муку. (З оповідання матроса, бувшого комуніста, що служив тоді на тому пароплаві. Надивившись на знущання над українцями на Півночі, він виступив з партії і, повернувшись на Батьківщину, працював у Херсонському порту. Був арештований разом з матросами Дніпровської флотилії за відмову вантажити пшеницю на англійський та італійський пароплави. Оповідаючи в камері цю історію, він не знав, що Оксану я добре знав ще з Полтавської тюрми. Про численні випадки, коли матері вбивали на Півночі малих дітей, щоб вибавити їх від зайвих мук, мені не раз доводилося чути від затриманих утікачів з Півночі).
Аве, диктатор! Ти всемогутній! Ти зламав залізні закони природи! Ти засудив могутній інстинкт материнства! Ти примусив матір убити останню дитину! Ти чуєш глухі стогони і плач мільйонів, що гинуть від голоду, замерзають у безмежних просторах Півночі, бачиш страждання невинних, яких убивають твої посіпаки, і спокійно нахиляєш палець додолу.
Але для збудування твого соціалізму фізичного насильства замало. І ти робиш достойні подиву експерименти над людським духом. Натискаючи важелі складних державних механізмів, ти змушуєш мільйони обдурених обіцянками ситого і радісного життя, мільйони, які до глибини душі зненавиділи тебе і твою систему, з "радісним лицем" вітати і возвеличувати тебе і діла твої.
Скомплікованими операціями ти перетворюєш людей, гордих і правдивих, на боягузів і зрадників. У необмежене царство страху перетворив ти свої володіння; страху різнобарвного і всебічного, страху за життя, страху перед понурою Північчю, перед нуждою і голодом, страху за долю близьких, дорогих осіб. Як потворний іпокрит, вслизгується страх усіма щілинами в душі людей, роз'їдає їх і паралізує пориви протесту.
Закликаючи проти обману і зрадництва в цілому світі, ти увів у догму обман і зрадництво.
Іменем закону і права ти узаконив насильство.
Іменем свободи перетворив у безправних рабів мільйони селян, які повинні віддавати тобі свій важкий труд, залишаючись холодними і голодними.
Прикриваючи дійсність фіговими листочками революційних фраз, легендами про геройство й самопожертву, зразками "соціалістичної промисловості" для чужого ока, ти запровадив методи експлуатації м'язів робітників, яких не знає капіталізм.
Ти видираєш хліб у голодного і молоко в дитини, щоб викинути їх за безцінь на зовнішній ринок і купити за них потрібні для закріплення свого режиму машини і зброю.
Із криком про найвищі ідеали справедливості ти топчеш ногами все святе й чисте.
Яким смішним хлопчиком, що бавиться у зневажання святинь, здається в порівнянні з тобою відомий демономан, який служив чорну месу на "вівтарі" — животі старої розпусниці, який чіпляв роги розіп'ятому Христові, кадив Йому рогом і шерстю!
Найбільший з демономанів, кардинале культу сатани, ти перетворив у брудну потвору світле божество, якому поклонялися чесні й чисті, на служіння якому віддавали свої життя кращі з людей. Склавши вівтар з обману, насильства, сліз, крові й смерті, відправляєш ти свою прокляту "чорну месу" на шостій частині земної кулі.
Величний і незрівнянний у своїх злочинствах, ти жалюгідний і сміху вартий, всесильний деспоте! Звичайна жадоба влади і тваринний жах її втратити. Твоя зброя — страх, страх перед лицем темного майбутнього, штовхає тебе на безприкладні злочини.
Одне чуття (інстинкт самозбереження) підсвідомо керує і селянином, який знижує обсяги виробленої продукції, вбиває коня, ламає плуга, покидає политу потом землю, і членом твоєї пануючої партії, який жене раба, мов фараонів доглядач, на каторжну працю. Той страх об'єднує з тобою твоїх сатрапів, навіть тих, більш сумлінних, які в душі не погоджуються з твоїми чинами, бо… двох шляхів уже нема. Або перемогти, або… Завиразно написаний в очах маси невблаганний засуд, щоб можна було ще сумніватися.
"Перемога" ще по твоєму боці. Ти ще йдеш до поставлених цілей. Скомплікована сума економічних умов, хід історичних подій поставили тебе перед дилемою: або піти на дальші поступки "приватному сектору", що розпирав рамці непу, піти по лінії включення господарки краю у світову систему, перекресливши прив'ялу казку про "збудування соціалізму в одній країні", або вернутися до гасел воєнного комунізму й ще раз спробувати шляхом насильства здійснити провалений план…
Спалюючи за собою мости, ти пішов тим другим шляхом. Ти кинув на карту все, щоб зберегти у своїх руках необмежену владу й врятувати хвору на прогресивний параліч ідею шляхом прищеплення їй жорстокої малярії. Ти пішов дорогою розгнузданого насильства й жорстокості, перед якими бліднуть понурі часи воєнного комунізму.
Заперечуючи всяке значення особи в історії, ти захотів зробити її слухняною своїй волі. Та, взявши до рук стерно історії, ти розгублено кидаєшся з боку на бік під її жорстокими ударами.
Ти виснажив край, щоб будувати могутню промисловість, яка має дати твоїй системі незалежність і зверхність. Оповідаючи світові наївну байку про те, що вона створюється для задоволення потреб населення, земного раю, ти мрієш про світову гегемонію, непереможну конкуренцію, оперту на специфічному розв'язанні проблем сировини і праці. Ти гнобиш Україну й Кавказ, ти хочеш гнобити Угорщину й Китай, Італію й Німеччину. Тобі потрібні ринки й колонії, бо інакше, коли б тобі й вдалося створити могутню промисловість, біг її упреться в ту саму стіну, в яку уперлися побудовані вже могутні промисловості світу.
Марксове "вірую" не скасовується, коли капіталістами стають марксисти.
Ти пустив світові порох в очі декретом про семигодинний робочий день. А вісім, і дев'ять, і десять годин чи не працює тепер робітник на підприємствах? (Майже на всіх "ударних будовах" робочий день дев'ятигодинний, у радгоспах та інших рільничих державних підприємствах, за винятком агітаційно-зразкових, до яких возять закордонні делегації, офіційно десятигодинний — як за царату). А на тих, семигодинних, які ще є там, де цього вимагає політика, на яких "робітники не постановили ще з ентузіазму" збільшити робочий день, чи не ту саму кількість виробітку мусить дати робітник, що й на восьмигодинних? Чи не за рахунок його ж м'язів зроблене агітаційне скорочення?
Пам'ятаєш ті крикливі гасла 1917–1919 років, які були сильним вашим козирем у боротьбі за владу? "Акордова праця і акордова оплата — найогидніші засоби експлуатації робітника капіталістом!", "У соціалістичній промисловості нема місця для акордової праці. Ніхто не має права примушувати людину працювати понад силу!" Святі слова! Але чи на дев'яти десятих соціалістичної промисловості не запроваджена тепер безапеляційна акордова праця?! Чи не тисячі пудів паперу зіпсовано на брехливі заклики до соцзмагання? "Ану, хто більше дасть продукції! Хто скоріше виконає акорд! Хто за збільшення норми?! Ганьба тим, хто відстає, хто злісно не виконує акорду! Ледареві (а не голодному?) нема місця в соціалістичній промисловості! Ледаря (а не виснаженого?) притиснути грошем! Зменшити розцінки для тих, хто відстає!"
А де ж поділося "повільне вбивання і виснажування робітника"?! Де — "ніхто не має права примушувати людину працювати понад силу, щоб мала що їсти"?! Чи давно ти кричав, що конвеєр — це огидна зброя капіталізму, яка вбиває робітника духовно й виснажує фізично, яка перетворює людину на автомат? Нащо ж ти зараз платиш золото Фордові, щоб навчив вас, як перетворювати "соціалістичного" робітника на автомат?! "
Ти зі своїми мудрагелями навіть не знайшов кращого виправдання, як тільки те, що: "То ж робітник працював на капіталіста під примусом, щоб не вмерти з голоду, і тоді акордова праця (звичайно, і конвеєр…) була злочином, а тепер він сам, добровільно (?!) працює для своєї власної пролетарської держави, і це є — геройство!"
Скільки разів ти змінював погляди, кривавий облуднику, заперечуючи сам собі?! Скільки разів те, що вчора було "догмою соціалізму", ставало "шкідливою контрреволюцією"?! Скільки крові й сліз коштують твої експерименти?!
Але ти зробив для історії велику послугу. Ти довів на практиці абсурдність своєї ідеї і своєї диктатури… Твоя ідея, окрім крикливих і брехливих шильдів, вже не має нічого спільного зі святою ідеєю людського щастя. Та… "той, хто взяв до рук владу, ніколи не зречеться її добровільно", — казав якийсь мудрець у старовину, й ти знаєш, що робиш.
Для оборони своїх червоно-імперіалістичних замірів ти створив могутній "панцерний кулак" і тепер підводиш під нього величну технічну базу. Але всі твої киї фатально повертаються другим кінцем.
Створюючи індустрію, ти привів край до жорстокої сільськогосподарської кризи, до глибокого занепаду основної галузі народного господарства. Ти переконався в давно знаній істині, що підневільний труд (хоч би під маскою соціалізму!) не веде до поступу. Ти запізно навчився елементарних законів фізики, прийнявши засади "перманентного революційного чину" (які рік до того осміював!), коли твої чини стали викликати "перманентний противочин" у масах. І ти, як засліплений червоним кольором бугай, хочеш розбити чолом мур, тюрмою знищити стремління до волі, страхом смерті вбити бажання жити.
Нищачи нації, підмінюючи в душах людей (як шулер карту) розуміння слова "батьківщина", намагаючись новими методами перетворити народи на вірнопідданих червоної Москви, ти зміцнюєш лише національну свідомість у поневолених тобою націях!
Намагаючись закинути всьому світові брехливу ідею інтернаціоналізму, ти кличеш до життя і активного чину іншу силу — ідею, подібну і протилежну, з якою неминуче зіткнешся на світовій арені.
Намагаючись опанувати Азію, ти зіткнувся на Сході з достойним партнером, який з азіатським спокоєм пересуває шахи назустріч твоїй грі, і, затаївши оскаженілість, ковтаєш гіркі піґулки, розуміючи, що твій "панцерний кулак", величний і сильний тепер, може виявитися помальованим у сталевий колір картоном — при першому подихові війни…
Чи є десь нездари, які ще вірять у твоє миролюбство?!
Ти з радістю кинув би свої легіони вогнем і мечем понести у світ руїну, та… ти знаєш, що значить у твоїй ситуації дати зброю в руки мільйонів. Ти знаєш, що населення краю жадібно дожидає війни, бачить у ній своє вибавлення, і "борешся з воєнною небезпекою", щедро кидаючи у світ криваве золото, проливаючи крокодилячі сльози над долею цивілізації. Бідний пацифісте! Ти все глибше заплутуєшся в лабіринтах суперечностей між теорією і практикою, між планами й дійсністю.
Перетворюючи все нові сотні тисяч селян на бездомний босяцький пролетаріат, що продає тобі за кавалок гіркого хліба свою працю, перетворюючи десятки мільйонів дрібних продуцентів у робітників-рабів на державній землі, ти збираєш залізні когорти спартаківців, куєш мечі, готові за першої нагоди впасти на твою голову. Знищуючи небезпеку, ти створюєш її.
Терор, насильство, систематичне знущання над душею людини, вся цілісність створених тобою життєвих умов залізними обценьками стискають мозок людини і штовхають її на дивну еволюцію. Змінюється біг електронів, робляться таємничі зміни у клітинах, які таять у собі інстинкт самозбереження, безслідно гине Страх, а на його місце втискається Сміх!
У цьому році я вже зустрів у твоїх тюрмах сотні людей, які сміялися в лице суддям і сатрапам, які сміялися над своїми минулими страхами, над голодом і холодом, над понурою Північчю і смертю, яка їм загрожувала, сміялися безтурботним сміхом людини, що не має більше нічого втрачати, для якої Життя перестало вже бути найбільшою цінністю, людини, яка переступила вже межі душевних болів.
Бійся цього сміху, диктаторе! Коли ти замість стогону і плачу почуєш сміх мільйонів, знай: смерть стала за твоїми плечима…
Я пишу ці рядки у шпитальному ліжку, навкруги бринять голоси твоїх жертв (подаю маячню психічно хворих).
Навпроти сидить немолодий уже селянин і, піднявши руки, кричить у просторінь:
— Розбійники і злодії! Всі ви розбійники і злодії! Правдивих большевиків-революціонерів між вами нема! Ви повбивали їх ще в сімнадцятому році та обманом захопили владу, щоби знущатися над працюючими! Я єдиний большевик-революціонер у цілому світі! Я вождь і спаситель селян і робітників, вибраний усім народом! Я призначив уже день, коли весь народ повстане під моїм проводом, і ми зметемо вас із лиця землі, кровожадна бандо грабіжників!
Його перебиває таємничим шепотом старечий голос:
— Слухай, Сергію! А я тобі кажу, що наближається Страшний суд… і повстав брат на брата, і відрікся син матері… і прийшов звір, і пожирає народ… Сьогодні вночі приходив до мене святий Петро… Через два тижні, у п'ятницю, возсяде Господь на престолі й буде судити їх за діла їхні…
— Ні! Я! Ми їх будемо судити! Ми знищимо їх усіх та усіх, хто з ними! Живими в землю позакопуємо! Немовлят порозбиваєм об мури, щоб не залишилося проклятого насіння! Ми віддамо, відплатимо кров'ю за кров і насильством за насильство, а тоді я стану на чолі правдивої народної влади, знесу тюрми і смертні кари, зроблю всіх рівними і щасливими!
До палати, важко зітхаючи, заглядає дідусь зі зморщеним пергаментним обличчям, із застиглим у виразі жалю і страху непорушним поглядом (це дід Корнієнко, сина якого Петра розстріляно в числі "84" в Херсоні за участь у повстанні декількох сіл Голопристанського району в серпні 1930 р. —
Ю. Г.-Г.
).
— Хатку збудував, садочок-гайочок насадив… сина вигодував… Забрали… все забрали… хліб забрали… хатку забрали… сина забрали… брали… брали… брали… брали… а мені все легше ставало… легше… легше… легше… легше…
На коридорі голоси санітарів, душу роздер крик:
— Що робиться?! Що-о ро-о-би-иться?! Дивіться, що робиться! Всі стіни в крові! Вся підлога залита кров'ю! Я не піду дальше! Я не смію топтати ногами святу кров моїх мучеників-братів! Що-о ро-о-биться?!!
— Байдаченко! Перестань кричати, а то зав'яжемо у мокрі рядна… Іди лягай спати… Ти ж інтелігентна людина, вчитель, повинен розуміти… Нащо тобі, щоб ми тебе в'язали?.. Слухай, Байдаченко! Іди спати!
— Так, я — Андрій Байдаченко! Син рибака з Голої Пристані, вірний син мого нещасного народу, і я не маю права спати! Хто сміє зараз спати?! Дивіться, що робиться навкруги! Чуєте плач і крики?! Чуєте — стогне Дніпро і виють голодні собаки?! Гинуть невинні діти! За що-о-о?! Хіба ми цього сподівалися від революції?! Опам'ятайтеся! Ви ж люди, а не звірі! Для чого ці жертви?! В ім'я чо-о-го?!
Слухай, великий вожде робітників і селян, слухай, необмежений володарю життя і смерті мільйонів, слухай і дай відповідь на цей крик зраненої тобою душі!
— В ім'я чого?! В ім'я світлого будучого людськості? В ім'я добра, справедливості, свободи, братерства?! В ім'я знищення насильства, голоду, нужди?! Для чого?! Для зміцнення захитаного становища пануючої кліки, яка розгубила на історичному шляху весь свій революційний багаж, окрім вивісок?
Заплющую очі, і, як на екрані, проходять переді мною образи минулого…
Встають безконечні лави розстріляних, що валялися на полях та пустирях, встають на кладовищах України з незчисленних могильних горбків, які з'являлися щорана після нічної "праці" московської Чека…
Проходять під ескортою чекістів чотириста здебільшого напівдітей з України, членів Проскурівської "Просвіти", щоб лягти під кулеметами в ями за цвинтарем… З туману небуття дивляться на мене ясні, милі очі шістнадцятилітньої Мані Мазур, яка з розпущеним волоссям ішла попереду колони засуджених, під ударами катів співаючи гімн Незалежності країни моєї…
Стискаючи льодом серце, випливають із мряки Минулого підвали будинку Макєєва в Єлизаветграді, де, щоб видерти організаційні таємниці, імена товаришів, посіпаки Москви ставили мене у смертні черги, стріляючи над головою, ударами рушниць кидали на купи оголених, ще теплих трупів, заляпаних кров'ю і мозком. Я знову відчуваю той невимовно важкий сопух, що дурманив і викликав блювоту, переживаю знову тупу апатію, відсутність страху і болю, що скінчилися десь там… де світла лінія Надії зламалася і впала до понурої безодні фаталізму, десь на межі ясного царства Життя і володінь холодної, невмолимої Смерті, яку я переступив із серцем, що ще билося…
Знову як у тумані чую передсмертну молитву священика, роздирає душу крик старого, бачу конвульсії прекрасного голого тіла юної артистки та її непорушне велике око, вибите наверх кулею…
Бачу черепи, що розтріскувалися під стрілами в потилицю, чую крики, ридання, прокльони десятків людей, бачу обличчя тих, що спокійно і гордо тримали голови перед кулею московського ката, й обличчя тих, які судорожно і смішно чіплялися за життя, за мертву — вже за тим порогом — Надію, плазували на колінах, цілували скривавлені чоботи, наївно благали у глумливих катів не відбирати їм радісно-важкого життя…
Не ласка, а пожадливість урятували мене: кати пошкодували відразу розбити череп, під яким таїлися імена нових жертв, не добувши їх, а божевільна Доля змінила рішення і у критичну хвилю кинула мені рятівний круг.
Пам'ять вихоплює із книги Минулого окремі сторінки й кидає на екран нові образи…
Проходять накриті брезентами підводи, які вдосвіта вивозили трупи з Полтавської Чека… Гори розстріляних, які залишала за собою по глинищах, попід лісками оперативна "тройка", що в кінці 1922 р. "прочищала" і до того вже "прочищені" подільські села.
Я знову чую глухий стук карабіна Рубцова, який, наспівуючи падеспань, розбивав череп мертвого вже Харченка-Хмари, веселі крики мадяра Сабо, Котєльнікова та Арбузова, які поруч розбивали кольбами голови мертвих Яблунівського та Іваніва в коридорі тюрподу Вінницького ҐПУ…
Я знову, причаївшись коло щілинки у дверях своєї камери, з окаменілим від безсилого протесту серцем, дивлюсь, як товаріщ Санін, член комуністичної партії, прокурор соціалістичної республіки, в захляпаному кров'ю і мозком убранні морського капітана стріляє з нагана (з білою кістяною ручкою) в непорушні тіла забитих, з радісним скавулінням і сміхом витанцьовує на них, як дикун-людожер…
Так на світанку 7 листопада 1924 р., в день сьомих роковин Жовтневої революції, яка "принесла для всіх поневолених Росією народів право на самовизначення", закінчувалося виконання судового вироку над трьома гордими борцями за незалежність України, що не побажали йти зі зв'язаними руками до бойні й цеглинами з розваленої печі цілу ніч відбивалися від зграї катів, що стріляли в камеру.
Я знову проводжаю з тієї щілини на смерть згорблені постаті зі скрученими назад руками… Чую тверді кроки Шмідта, насмішки Ріпуленка над катами, що вели його на смерть, глухі стогони і плач селян, які залишали жінок і дітей… У моїх вухах бринить крик Мані Маєвської, яку, зімлілу, на руках несли твої кати на страту, на шостому місяці вагітності, ствердженої тюремним лікарем доктором Зейфманом, призвів до якої її слідчий "суддя" — "таваріщ" Наг… Бачу на ношах обезкровлене лице Артема Руденка в коридорі Вінницької тюрми, якого ҐПУ забирало, щоб добити, після того як він перерізав собі в камері смертників вени…
Я знову, притиснувши палаюче від болю й обурення обличчя до грубих ґрат на третьому поверсі Лук'янівської в'язниці в Києві, дивлюсь, як ночами проходять через подвір'я свій останній шлях групи обідраних, виснажених українських селян, що застеляли своїми трупами шлях твого "соціалістичного наступу"… Вп'явшись зубами в залізо ґрат, знову проводжаю групи юнаків і дівчат, які з гордим криком прощання і привіту для України несли на її жертівник своє молоде життя…
Щоб убити невмирущу Ідею, твої сатрапи ще до комедії над керівниками Союзу визволення України і Союзу української молоді в Харкові без суду повбивали сотні української молоді (339 у Києві, 147 у Полтаві, понад дві тисячі по всій Україні!), і кров їхня лягла грізним "Мене, текель, фарес" на твою стіну.
Я знову чую лайку і боротьбу Петріва і Маслівця, ветеранів Червоної армії, коли їх забирали на розстріл із залізного корпусу Херсонської тюрми, — які втратили під червоними прапорами своє здоровля і, надивившись на страждання Батьківщини, стали твоїми ворогами… Чую крик Марії Новикової, сімнадцятилітньої селянської дівчини, винної лише в тому, що носила хліб батькові та братам, які ховалися від ҐПУ по дніпрових плавнях, разом з ними розстріляної недавно в Херсоні в числі "31"… Аве, диктатор! Довгі роки, невідступною тінню стежив я за твоїми ділами — в селах і містах, фабриках і комунах, у льохах Чека і тюрмах.
Одягнувши червону маску, я переступав пороги "святая святих" твоєї могутності, де снувалося тонке павутиння і кувалися важкі ланцюги терору. Довгі роки був я твоїм невольником. Два рази постановляли мені твої судді смертний засуд, але жартівниця Доля вперто видирала мене з обіймів смерті. Щоб відбороти собі життя, а потім щоб не загинути від виснаження у твоїх тюрмах, я зі здоровим розумом пішов у лічниці для божевільних і там теж знаходив сліди твоїх злочинів.
Як ботанік збірку ніжних рослин, дбайливо збирав я їх і складав до комор своєї пам'яті. Безконечними рядами лежать у звитках мого мозку імена, дати, місцевості, лежать образи твоїх безприкладних злодіянь, і недалеко вже час, коли, зібравши їх у величезний акт обвинувачення, написаний кров'ю, яка запеклась у серці, я разом з мільйонами інших жертв кину його тобі в лице перед судом світу, а невблаганний суд історії винесе над тобою свій присуд.
У радісному передчутті я притискаю під сорочкою до тіла ключ, зроблений зубами з бляхи, і, може, завтра вже відкрию вночі двері лічниці й зіпруся на крила Волі… Змучений душею і тілом, залишу твої володіння…
Ти ще, може, йтимеш своїми кривавими шляхами, кидаючись на брехливі компроміси, які нікого вже не обдурять, усе нові й нові перепони і дилеми ставитиме перед тобою історія, поки не поставить над безоднею, до якої або сам упадеш, послизнувшись, або будеш скинутий розлюченими масами…
Незнана ще історії людськості катастрофа розляжеться тоді на шостій частині землі… Сотні тисяч, а може, й мільйони трупів буде безжалісно кинуто на твій політичний гроб під блиски пожеж, під веселий брязкіт розбитих кайданів. Під крик тріумфу моєї України, що встане із труни. І коли стане вільним голос поневолених мільйонів, коли відкриються двері твоїх архівів, коли впаде Хінський мур, який оточує твої володіння, безславно загине в цілому світі й твоя ідея казарменого соціалізму і поневолення народів, а людськість почне шукати інших шляхів до загального добробуту.
Аве, диктатор! Той, що йде в життя, вітає тебе, що повільно, але певно йде до смерті!
Херсон, [психіатрична лікарня], 1931 р. [Уперше видано 1933 року у Львові].