Чапай
   Він стояв на тротуарі перед будинком. Замість правої ноги з нього висіла порожня холоша, ніяк не підгорнута — свідоцтво свіжого нещастя, непоправність і жорстокість якого — били в вічі. Це був хлопчик років десяти. Худеньке, виснажене обличчя його було звернуте до травневого неба. Над чолом кучерявився непокірний білястий чубок.
   Співали Першотравневі колони, гуркотіли танки, красивою риссю йшла кіннота. В голубому південному небі летіла ескадрилья.
   — Чапай, — сказала поруч особа трьох-чотирьох років віку (через верхню губу в неї висіло дві сережки, вона ніяк не могла їм дати ради), — тобі трамвайчик ніжку одрізав?
   Коло Чапая збирався потроху увесь його загін. Прикрашені бойовими синцями й гулями, підтягаючи штани вимазаними в чорнило пальцями, шморгаючи од хвилювання брудними носами, стояли бійці. Вони не зводили очей з порожньої холоші командира.
   Чапай дивився на блакитне небо, не помічаючи нікого біля себе.
   — Тепер ти бігати не можеш, — констатувала та ж маленька особа, виявляючи жорстокість, властиву її вікові.
   Всі мовчали.
   Раптом загуркотіла ринва, по ній з балкона шугнув рудуватий хлопець.
   — Чапай! — гукнув хтось із групи бійців. Рудуватий хлопець гордо посміхнувся і махнув рукою. Загін войовничо загаласував, той засвистів, той на ходу вихопив з кишені шмат цегли той стяг з голови і сховав за пазуху свою кепу, — новий Чапай повів загін.
   Дівчинка спробувала й собі бігти за всіма, але це виявилося їй над силу. Вона повернулась до хлопця, доторкнулася до його костура.
   — Я теж не вмію бігати. Він дерев'яний? — спитала вона.
   Хлопець стояв, ще вище підвівши голову, та чи він бачив що-небудь крізь раптовий потік сліз?
   — Ти не плач — скільки могла жалісливо сказала дівчинка, — я тебе не кину.
   — Я не плачу. Нічого. Я буду вже Депутатом Балтики 2.
   — І я, — приєдналася з солідарності дівчинка, підібгавши ногу, пробуючи стояти на одній нозі.
   Сяяло голубе небо травневого дня.
   1938
   
