На зеленій Буковині
   Не говоріть мені ніц, а ніц! Я маю претензію на Червону Армію, а вже що маю, то маю. Того з мене пріч не візьмуть, з тим посповідаюсь і на лаву ляжу. У нас на зеленій Буковині носять хлопську честь, як крисаню, набакир.
   Довго не заходило до нас радянське військо. Вже чуємо — навколо, і там, і онде, і в тих сусідів, і в цих, — скрізь стояли. А до нас — ні.
   Румуни повтікали, пан подався за ними, а ми зосталися, наче народжені на світ: куди глянути, як стати? Робимо коло панської землі, мов і за пана. Сподіваємось хліба заробити на зиму, а страшно подумати за такий панський кавалок землі, кожне до нього простягає руки, а ночей не спить, думає і снить.
   Коли ото надвечір у п’ятницю — прийшли.
   — Хіба це військо? — каже сусіда Гринь. — Я вже різного війська набачився, а такого не чув!
   — А чого воно вам не до серця, сусіде? — одказую. — Може, боїтеся за вашу земельку?
   — Моя земелька труджена, — бурмотить сусіда, — я не пан...
   — А чим же військо не військо?
   — Дуже непросте з вигляду, — каже сусіда, — наче студенти академічні. При них і залаятися незручно.
   Так говоримо і йдемо до майдану, де зупинилися радниці. Бачте, ідемо просити когось до себе на ночівлю.
   — Нащо вам, сусіде, такі ночувальники? — питаю. — Заморока на ґаздівство. Почекайте, може, румунів, з тими хоч рому вип’єте досхочу.
   — А ти, злидню, гостити маєш чим?! То до тебе підуть на голодування?! Стидайся запрошувати!
   А старший радянський офіцер стоїть і слухає. І ледве помітно посміхається.
   — То ви хочете мати гостей на ніч? — питає він мене.
   — Ой, хочу! — благаю. — Казала жінка — без гостей і додому не приходити. Вже ми на вас так ждали... Хоч переночуйте в нашій хаті!
   — Гаразд, — командує старший, — на ваше щастя, ще не всіх розібрали, — шестеро зосталося, згода?
   — Спасибі, товаришу офіцере, це на мою бідну хату як сонце гляне, як світ усміхнеться.
   — Товаришу мій, — каже тоді Гринь, — може б, до мене хоч самі пішли на гостину? Знайдеться, чим гостити й прийняти. У мене й покій окремий для офіцера...
   — А я піду з бійцями, — одказує командир, — можете не турбуватися.
   Гей, привів я їх сімох-шістьох солдатів і радянського офіцера до мого подвір’я. Дружина і двійко дітей коло воріт зустрічають нас. Запрошують до хати.
   — Бідно живете, ґаздо, — мовить командир, оглядаючи подвір’я, — та нічого, ми теж колись бідно жили, доки царя не прогнали.
   — А звідки в мене те багатство візьметься, коли я день і ніч на панській землі роблю? Звідки я хату докрию, коли й снопа околоту не маю? У хлівці лиш вітер свистить, а телицю ще позатого року власними руками одвів на податки. Навіть огорожа круг двору — яка була, та й та од вітру попадала.
   Веду хутчій людей до хати.
   — Не осудіть, гості, мою господу, бо не вона вас краситиме, а ви її зогрієте, дорогі мої гості...
   — В порядку, — каже командир та статечно так скидає кашкета, уклоняється ґаздині моїй, — здорові будьте в хаті, хазяйко!
   Сіли вони вечеряти. А в мене одна хлібина в хаті, та й тієї вони не беруть. Натомість — своїм припасом з нами діляться. Жінка окропу нагріла, стали пити чай. І потроху не тільки гості повечеряли, а й ми коло них. Спочатку діти, за дітьми дружина, та й я недурно рота роззявляв. Цілували радянський хліб, їли, не пускаючи й крихти долу.
   Поклалися солдати на сон. Попереду зброю свою виладнали, обтерли, змастили. Ми мовчимо, тільки дивимось. Про що питатимеш, коли ще на людей таких не надивишся?
   Сплять солдати. Місяць зійшов. А я вдивляюся в обличчя. Тоді вийду з буком на подвір’я, стережу їхній сон. І хочеться мені, щоб і вишня листком не ворухнула, і не кумкали жаби в леваді. Най золотий сон обіймає гостей.
   Дружина моя не спить теж.
   — Чим, муже, людей потішимо, що такі ми нужденні?
   І плаче дружина при місяці.
   — Агов, — кажу, — заки нам удосвіта на ниву йти — виперімо солдатам онучки, — онучка в поході велика річ!..
   Випрали ми сім пар онучок, сушили на кабиці, моя жінка викачала їх рублем та качалкою, щоб м’які були, як пух. А я чобітки всім витер, а тоді змастив, декому підшив, причепурив. Глянсу навів, наче лаковані. Поставили чобітки вряд, коло них — онучки. Оце й усе, чим могли прислужитися від щирого серця.
   Пішли до схід сонця на поле, не спали й крихти. А нива наша далека, на панських ярах, трудна та неродюча. Переходили панське поле, пухке, оброблене мужицькими руками. Сходило сонце попереду нас, і було нам так гарно, що ми боялися одне одному в вічі глянути, — бігме, не витримали б...
   Не знаємо, як і дня доробили.
   Надвечір рушили додому. Не чекали, доки й сонце зайде — сподівалися наших гостей застати. Підходимо до села. Зустрічає нас знайомий ґазда.
   — Мой, людоньки, що на вас чекає! Мерщій біжіть до двору!
   Побігли ми. Нещастя! Двійко дітей зоставили. Старшенькій — вісім, а меншеньке тільки повзає. Може, хата згоріла? Але ж вогню не було. Ми з поля побачили б. Біжимо, мало дух з грудей не вийде. Трапляються ще люди.
   — А біжіть, біжіть хутчій, бо не встигнете,
   — Може, гості наші від’їздять, людоньки?..
   Добігли до двору. Люди коло воріт стоять. Наші діти сидять на призьбі, старшенька напуває малу молоком. Жінка моя стала серед двору та й закам’яніла, — ні рухнутися, ні слово змовити. Та й сам я не знаю, куди трапив.
   Тоді старшенька моя й гукає:
   — Тату й мамо! Це все наші гості зробили! І вкрили хату! І хлівець полагодили! І огорожу поставили! І корову з панського двору до нас привели! А корова добра-предобра, вона руку лиже.
   Ґаздиня моя як заголосить:
   — Ой людоньки, голубоньки! Чого ж ви дорогих моїх гостей та невіддячених із хати пустили?!
   І тепер не говоріть мені ніц. Маю претензію. Де їх мені шукати по широкій Радянщині? Як зростити дітей моїх такими, як вони?!
