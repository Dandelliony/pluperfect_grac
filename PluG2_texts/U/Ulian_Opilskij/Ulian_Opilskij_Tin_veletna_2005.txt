 
Тінь велетня
Оповідання з 1812 р.
ВІД АВТОРА
Продуваючи довший час у Стирії (1904 — 1906), мав я нагоду не раз і не два стрічатися з живою ще тоді традицією староавстрійських часів. Залюбки показували бувші австрійські урядовці та військові всілякі дипломи, письма, відзнаки, записки, мініатюри, образи з часів перед 1848 р. Між іншим, зовсім случайно попав мені в руки записник офіцира австрійської армії з рр. 1809 — 1812, якого автор був українцем і походив з дрібношляхоцького роду у Східній Галичині. Мене захопила головно одна черта, доволі рідка у характерах інтелігентів того часу, а то національна свідомість, виросла на історичному підкладі. Тим-то я й задав собі труду і перестудіював спомини сього, на жаль, безіменного автора дуже точно. Як розказувала власниця цих споминів старенька пані К, автор привіз їх у 48-му році вже старцем. Його син, майор у чинній службі, бажав саме перевезти старенького батька над море, та у Грацу, знесилений дорогою, старець помер. Пані К. найшла після похоронів у кімнаті її заїзду, яку замешкував майор, чималий зшиток, записаний виблідлим чорнилом, і переховала його як пам’ятку давнини. На жаль, не міг я дізнатися від старенької імени майора, а тим самим і автора. Вона вимелювала вправді якесь там ім ’я на «скі», але чи се був Бибельскі, чи Дубельскі, чи Типельскі, чи яке друге порекло, не знати.
Спомини писані нерівномірно. Місцями автор аналізує зовсім по-літерацьки твори письменників, то подає відписи листів від звісних діячів часу Наполеона, то легкодушнім тоном новеліста покпиває собі зі шляхоцьких пересудів та з моралі вищих кругів товариства, головно польського та німецького. Подекуди зате підіймається понад рівень мемуариста і зі захопленням висловлюється про післанництво інтелігенції між закріпощеним народом та кидає громи на непричасність та безідейність українського духовенства у першій половині 19 в.
Вже здавна мав я чималий том листів саме зі сього часу і мимохіть зіставляв гадки автора споминів зі змістом сієї
переписки. Вони годилися у багато дечому, так що картина ставала щораз то повнішою, аж довела до концепції нижче поданого оповідання.
Культурно-історичні студії над даним часом дали, одначе, таку масу матеріалу, що показалося неможливим вмістити його у тісних рамках оповідання. Повість, яка має метою використати його і дати, по змозі, повну картину нашого життя у першому десятилітті 19 ст., ще не викінчена, тільки зразок з неї має появитися у збірці «Золоті Ворота». Оттут подаю у зовсім окремому творі тільки те, що відноситься до героя, вирослого у чорно-жовтих рамах східногалицького загумінка, без претензій до цілости картини та повноти красок.
Львів, у жовтні 1924 р.
І
Швидкі удари молота об ковало звінким гомоном неслися з кузні. Коли вривалися, місце їх займав ритмічний стукіт дрючків та астматичний сопіт міха, а тоді крізь темні ворота падало сильніше зарево на густі кущі орішника, калини та бозу по той бік дороги.
 — Траф! — почувався по хвилі приказ, і знову гуділи сильні, одностайні удари, а з тьмавих воріт вискакували сніпки іскор.
Западав вечір. На дорозі десь за Бурштином сонце поринало між вузькі, довгаві полоси хмар, а заховавшись за них, кидало на світ злобні, повні кривавої злючости, ворожі погляди. Червона заграва вкривала все небо, аж по боківські ліси, а по землі розіллялося наче море рефлексів далекої боротьби титанів, велетенських пожеж, вибуху всіх вулканів далеких Америк... Рівночасно від півночі та сходу приходила ніч, яка аж по сю хвилю таїлася у Чорному лісі, у хохонівських борах, а може бути, що аж у поморянських нетрях десь біля Краснопущі. Наче казочннй чорний птах розпустив по небу темні крила, а перед ним з острахом та стидом тікав світ...
 — Подай чересло, Гнате! Готове?
 — Уже вецує.
 — Траф!
Сим разом швидше та довше товкли молоти, а кождий черговий удар глушив сухим, тупим стуком звінкий відгомін
ковала. Так-то ковалі користали з хвилини м’ягкости та податливости неуступчивого заліза і в поті чола трудилися, щоби закріпити за собою успіх: новий вид, який надати бажала їхня рука мертвій масі.
Та ось десь із-поза цвинтаря донісся до воріт кузні голос дзвона, а в сю мить засичала та забулькотіла вода, у яку поклали готове чересло. Крізь двері кузні хлинула білим туманом водяна пара, а вслід за нею з кузні вийшло двох мужів.
Оден тугий, кремезний, може, шістдесятьлітній, виглядав, наче славний на всю Европу московський генерал Баггегуф-вудт, або Баговуд, широкий та плечистий, ніби крислатий дуб у Чорному лісі, який від сотень літ ставить чоло всім бурям та громовицям часу. На випуклих грудях зложив руки, яких не постидався б і придвірний пегліван султана, а тяглі, суворі риси лиця виражу вали повагу, тямучість та ніби якийсь сум. Зате біля уст блукала черга м’ягкости та ніжности, якщо тільки старий звертався до сина.
З будови та вигляду син був би двійником батька сорок літ тому. Те саме високе чоло, ті самі великі чорні очі, густі брови, Острі обриси вилиць. Тільки волос був чорний, не сивий, а намість ніжності гостювало на молодому лиці огірчення. Воно-то вирило біля уст легкі брижки та назначило чоло рисом гніву. З-під підкочених рукавів сорочки визирали м’язи, ті самі, що у старого, тільки більше повні, пружисті, молодечі; видко, не набув він їх виключно тільки біля коваля. І справді! Від лівого виска висовувалася на чоло біла згоїна від удару шаблею...
 — Неділя йде, спочинемо! Слава тобі, Господи! — перехрестився старий, прошептавши отче наш.
Син не відповідав. Зложивши руки на грудях, як передше батько, глядів він у криваві блески, що вмирали на заході. На чолі поглибилася брижка, ніби нова хмарка прислонила соняшний світ. І так стояв довго-довго. Мовчки глядів на нього батько, вкінці зітхнув і поклав руку на плече синові.
 — Дарма, Гнате, минулого не вернеш! Навіщо ж троїш себе спомином? Слава прогула, та гаразд, що ти дома.
Живо відвернувся син до батька.
 — Невже ж ви, тату, гадаєте, що мені банно за військом? — усміхнувся зневажливо. — Навпаки, мені так весело, так добре, що я з вами, і то на весь вік!..
Коваль понурив голову.
 — Ба, ти не хочеш сказати, але я знаю, чому твоє чоло супиться. Так що ж! Я не в силі дати тобі гроша на виїзд. Хоч би і продав хату, і все, що маю, то ти і року не пробув би на сі гроші у городі. А що опісля?
 — Опісля? — весело засміявся син — Опісля став би я писарем у пана Вєнявского або домашнім учителем у якого економа чи управителя, а врешті скінчив би кар’єру за протекцією хлібодавців у якому циркулі. Про се і говорити не стоїть.
 — Гей, якби так піп Рищинський післав був тебе у Відень. Він вислав, прецінь, туди сина, то і ти був би йому придався, як придавався у лацінській школі. Хіба з тебе не був би так само добрий піп або і кращий за його сина? Ти ж шляхтич!
 — Так, але я не з попівської рідні! — відповів з комічною повагою син. — То за мною ніхто не обстане.
 — Все-таки дяком міг би ти стати хоч би й зараз.
 — І те ні! Гнат Бибельський алілуйком не буде, а там, — додав з усміхом, — і до сього Рищинський мене не схоче. Та ходім у хату! Вже і голод дошкулює. Втомився!
Замовк, та, видко, неспокій і побоювання батька убавили його вельми. Але батько не спішився йти.
 — Слухай, сину, — сказав по хвилі, — я невчений — правда, але знову не так, щоби мене можна було збути чйм-небудь. Мені шістдесят три роки, письменний я і, кажуть люди, що і тямучий, то ти мені баків не забивай! Тямлю я і конфедератів, і гайдамаччину, і Французьку революцію та війни, пошести і голод, а з усього того навчився я чимало^ чого не вичитаєш у ніякій книжці. Тому знаю добре, що тут у нас ніякий русин без панської ласки далеко не заїде, хіба оляшіє, знімчиться або піде в купці. Але знаю я і те, що у Відні є школи для наших людей, і тому гадаю завтра-позавтра їхати у Львів до владики... Ти лацінську школу скінчив...
 — Шкода, батечку, вашого труду. Чи гадаєте, що я не найшов би був сам туди дороги? На жаль, піп із попом завсіди знаються, й одно їхнє слово більше значить, чим моїх сто. Раз я не хотів... то мені заложили всі дороги відусіль...
Замнявся Гнат, почервонів навіть, наче зі стиду, але у сутіни вечора не помітив.сього батько. Зате не уйшло його уваги збентеження молодця.
 — Чого не хотів? Кажи! Ось сього я, старий, діждався, що моя одинока дитина вже три роки криє від мене тайну, мов від ворога! Га! Нехай і так! Не я висилав тебе у світ, не годував тебе, не одягав, то і права не маю. Ходім!
Замкнули кузню і повільною ходою попрямували в хату. І хата, і кузня стояли край села Дитятина, над потічком. Була се доволі висока, чиста, біленька хатина, яка скидалася радше на міський дімок. Довкола був сад, пасіка та яринник, але ні стайні, ні клуні не було. Тільки маленька повітка
стояла між хатою а кузнею на склад заліза та ковальського знадіб’я, а під повіткою був льох.
Крізь сінешні двері падало червоне зарево від ватрака. Воно освічувало поставлену перед порогом низьку, застелену рядном широку лаву. На порозі сиділа гарна, молоденька ще жінка з дитинкою при груди. Жура і .злидні передчасно поорали ніжне личко молодички, а ціною чистоти її одягу була безліч лат та направок, які видніли на її міській каптанці. Побачивши обох мужів, вона живо зірвалася, щоби побігти за вечерею, але спинив її старий коваль.
 — Сиди, Маріє, не турбуйся! І самі найдемо, що потрібне, і вечеру заставимо, а ти догодуй мале та клади його спати!
Жінка всілася, прошептавши декілька незрозумілих слів. Старий зі сином підійшли до цебра з водою та вмилися від копоту й пилу. Опісля зняли з. вогню казан із кашею й насипали у миску.
Тим часом Марія приспала дитину, а там і сіла вечеряти поруч господарів. їли мовчки, закушували хлібом та сіллю, а коли виїли усю страву з миски, Марія підсипала свіжої.
 — Молока з двора принесли? — спитав старий.
 — Принесли, батьку, — відповіла Марія, — а й іще щось передали, тільки я маю вам се передати аж завтра при обіді.
 — Що ж се таке? — поклав на стіл ложку коваль.
Блідий усміх, якийсь ніби чужий, позичений, блукався по лиці жінки. Гнат зацікавився теж і перестав їсти.
 — Був економ Антко і казав, що завтра з полудня зайде сюди ніби мимоходом пан. У нього діло до вас, то ви зробіть так, щоби у вас нікого чужого не було.
 — А то до нас до кузні не міг зайти?
 — Казав, що не має часу, але я гадаю, що боявся.
 — Чого? — двигнув раменами старий.
 — Звісно, чого! — засміявся Гнат. — На злодієві шапка горить.
 — Ну, не він злодій, а його пані — покивав головою старий, та, видко, не до сміху було йому.
Швидким поглядим великих чорних очей обкинула молодиця обох мужів.
 — Вони всі злодії, — сказала нишком про себе, ніби сі слова проти волі вирвалися з неї.
 — Що ж він таке приніс? — спитав по хвилі батько. Знову ледве замітний усміх промайнув по личку молодиці.
 — Пляшку горівки, дві — меду та з півкаменя вудженини.
 — І ти все те прийняла? — обурився коваль. Молодиця розвела руками.
 — А що ж я, бідна, могла вчинити? Не моя хата, не моя рідня, не моє і право. Моя тільки отся дитинка та сі ганчірки! — І вона сумним поглядом обкинула свою драну одежу. — А завтра неділя! — зітхнула по хвилі, і сльози закрутилися у її очах.
 — Ага! Завтра Абрумко з Библа принесе тобі дещо потрібне, ти розглянь, чи добре, і виторгуйся з ним. Він ще з весни винен мені гроші за два вози, то схоче тебе й мене обдурити на купні. — Тут старий поклав руку на схиленій голові жінки. — А завтра ранком, ще заки задзвонять на утреню, возьмеш, дитинко, усе те, що сьогодня приніс Антко, і віднеси до Гриця Запоточного, що сидить саме напроти двора. Як тільки пан вийде з хати, то він нехай сейчас віднесе усе і передасть Анткові. Поняла?
 — Поняла, батьку! Спасибі за ласку! Досі навіть Бог на небі не милувався наді мною, — лебеділа, а сльози спливали густо по її ягодах.
 — Добре, добре, годі вже! Про се опісля? Остав се, йди, мале збудилося!
Марія зрозуміла, що батько не бажає подяки, і відступила. Узяла казан та ложки і пішла у сіни мити посуду у цебрі на високих ніжках. Батько і син остали самі. Вони позакурювали люльки та мовчки гляділи на місяць, який звільна підіймався з-поза Долинок та ліса. Вкінці заговорив старий:
 — Ну, а теперечки скажи, сину, чому Рищинський не вислав тебе зі своїм сином до Відня та запроторив тобі шлях до звання. Ти ось уже чотири дні ходиш у кузню, якби справді бажав стати ковалем, смієшся, жартуєш, маєш кращий одяг, чим я коли бачив на мойому віку, а мені, старому, ні словечка не скажеш, відкіля те все взялося. Бачу також, що у твойому усміхові є жовч, а не вмію тобі помогти, ні тебе розрадити...
 — Що ж, хочете, розкажу! — начав син. — Се давні події, ще з того часу,«як під Славковом Наполеон побив нас та москалів і подиктував цісареві соромний мир. Я був тоді у другій клясі гуманіорів і так підівчив, було, Ореста, що небагато має із ним мороки. Тому й узяв ще другу корепетицію у ректорського приятеля Зухера, який був суддею і жив на Галицькій вулиці. Властиво, він раніше називався Сухар і був сином винаря з Комарна чи Щирця, але жінка німка та начальник суду, знімчений поляк, доїхали кінця рутенові. Він присів і прозвав себе гер фон Зухер, дістав аванс, ордер, а його син був уже зовсім знімчений. Був се дуже любий хлопчина, кучерявий, синьоокий, живий, як іскра, веселий та дотепний, як мало яка дитина. Хвилинами, одначе, хлопчина задумувався, сумував, глядів тупо перед себе й не відповідав на питання. В таких хвилях він не понимав ні слова з лекції, і се було причиною, чому старий Зухер, чи там Сухар,
узяв мене. При першій нагоді спитав я хлопця, про що саме думає він у таку тупу хвилю.
«Не знаю! — відповів збентежено. — Я й так мало коли думаю, бо й про що?»
Я остовпів. Коли старший двигне плечима й махне рукою на все та стане запиватися чи грати в карти, се зрозуміле й оправдане. Але дванадцятьлітній (щоправда, скороспілий) хлопець?..
Згодом, одначе, зрозумів я його. Він був наче той кажан між птицями та ссавцями, Мати хоробливо тряслася над одинаком, не давала ні виходу, ні книжок, засипувала цукорками і забавками, бач, грошовита була з дому. Батько всю днину чепів у канцелярії або в касині, і хлопець нудився. А коли тямучий хлопець нудьгує, то або дуріє, або... пускається. Іванко, або, як його звала мати, Ганс, був надто чемний та добродушний, щоби дуріти, а надто релігійний та непорочний, щоби передчасом бігти за повіями, бач, йому пішло щойно на тринадцятий рік. Аж ось раз при науці руської мови згадав я Іванкові, що я рутен.
«А тато казали, що ви шляхтич», — здивувався хлопець.
Тоді я йому пояснив, що між рутенами можуть бути шляхтичі та що в них є своя історія та свої бажання і ці ли. Тоді він ні відси, ні відти скочив із місця, бігав по кімнаті, вкінці розплакався і каже: «Всі дивуються, що я якийсь не той став, що давніше, а все те з того часу, коли товариші поляки сказали мені, що я непотрібно дуюся, бо мій тато навіть не шляхтич, а звичайний собі чорнопиский рутен. Я обидився й пішов до ректора на скаргу Він покарав провинників карцером, що то, мовляв, у імперії наймилостивішого нашого цісаря такі самі добрі рутени, як і поляки. З того часу я наче між небом а землею, не знаю, чого держатися, думаю, гадаю, та нічого придумати, ні вигадати не можу. Не знаю, що відповідати товаришам, і вчитися остобісіло, тому не уважаю в школі і беру двійки. Пристану, бувало, до рутенів, то вони лають мене Гансюком, що то ні пес, ні баран. Німців у нас мало, поляки ворогують на мене ще за цей карцер та й маєш!»
Я дуже обережно пояснив хлопцеві, для чого батько балакає до нього по-німецьки, вихвалив його маму, німецьку державу, науку, німецький лад, розказав йому про минуле нашого народу, усе, що знав я про князів і козаків, та змалював злидні попівсько-хлопського побуту по селах, а далі кажу, що годі держатися тямучому народу, якого на ділі нема.
«А ви кленете його теж?» — спитав мене Ганс. — «Я ні, — кажу, збентежений, — в мене рідня та земляки рутени, я маю бути попом, не то, що ти, син оберріхтера, та ще з ордером».
Та тоді малий зірвався з крісла і закликав: «І я не клену сих змучених рабів, доки мойого життя. Тепер уже знаю, хто я, і вже не вишу у повітрі, як жидівський оселедець. Ура!»
З того часу хлопець як не той став. Учиться, відповідає, цікавиться наукою, як ніколи. Стара Швабиця підвечірками годує, ковбасою напихає кишені, а коли з кінцем року дали свідоцтва, Ганс дістав першу льокацію. З того часу мав я дві корепетиції з Орестом і Іваном через оба роки філософії, а коли скінчив науку, був певний, що вийду в пани.
Тоді востаннє приїхав я на ферії сюди в році 1808.
Гнат спинився, в оповіданні і відітхнув глибоко. Батько покивав головою.
 — Так-то воно було? Я й не знав. Тут піп Рищинський розказував, що Ореста взяли до Відня, але тебе ні, бо ти непотріб і не здав кляси, чи як там. Щастя, що наша бибельська шляхта не дуже-то журиться про науку, а то сміялися б над старим, що то цілих штанів не має, а сина на пана вчив. І так дитятинські хлопи сміються. Але ти кажи, яким світом ти попав у військо, а не у семінарію.
 — Десь після Маковея, коли вже була пора збиратися у Відень, покликав мене Рищинський до себе.
 — Так, пригадую собі! Був тоді навіть вельми ласкавий і дивувався, що ти за п’ять неділь і носа не показав під його смереки на попівство.
 — А знаєте ви, тату, чого він від мене хотів?
 — Ні! .
 — Він хотів, щоби я йому присяг, — дословно кажу, — присяг, що якщо скінчу богословіє, то оженюся з Наталкою...
 — Що? — крикнув старий. — 3 сією... сією гувернанткою?
 — Так! Відколи вона втікла за сим паничем у Сернки, відтоді старому пішло, як із каменя. Куди-то не пискав, кого не чіпався, чого не обіцював! Ніхто Наталки не хоче, навіть не приїде поглядіти, яка вона, та цяця. Коли її наздігнали у Бурштині, зчинилося збіговище: було кілька попадь на торзі, а кількох попів у заїзді — та як узяли на язики, то від угорської границі по Томатів усе загуло про нечуваний бешкет. Ось і ви, батьку, називаєте її гувернанткою. Нібито вона сьому винна, що мати посилає її у двір учитися з панною Анєлею? А що навинувся панич? Мій Боже, всі паничі такі! Шкода дівчини, бо гарна і добра, а що нерозумна, — то на те дівчина і є.
 — Та воно правда, але все-таки на таке м’ясо нашої собаки не зловиш! — втяв старий. — І якби ти...
 — Якби я- був хотів, то ні ти, ні людські язики мене не злякали б! — рішучо заявив Гнат. — На жаль чи на щастя,
мені і не снилося про подружжя, і я відказався. Тоді Рищинський загрозив, що розголосить скрізь, що я масон, ліберал, що ні в Бога, ні в цісаря не вірує, і я не то попом, але і дяком, ні учителем не буду міг стати. Дармо нагадував я йому, що його Орест без мене хіба по селі жеребцем іржав би, а батькові корови ішли би, ось як у Бокові, на придане для дівок. Дармо обіцював, що й дальше заопікуюся ним у Відні, бо по-німецьки вмію не гірше німця, — усе дарма. Старий запінився, вилупив очі, люльку стовк до порога, цибухом валив об землю, а ногами тупотів, наче кінь у стайни під час пожежі. А, знай, заєдно своє репетує: «Бери Наталку — все твоє, що бачиш. Маю п’ятдесят моргів власних у Сернках, гроші, достатки, та й моя парохія і мій вік ще не минаються. І тобі вироблю парохію, де захочеш, я митрополитові свояк. Як же ні, то попрощайся з реверендою і кольораткою».
Та тоді взяла й мене злість, я плюнув і пішов, домів. Ви знаєте, тату, що я бажав завсіди жити на селі для простого народу та для науки. Сі всі книжки, які привіз я зі шкіл, — мої. Я купив їх за гроші, які діставав від Зухера. Мої товариші ходили по шинках, прогульках, грали в карти тощо. Я купував книжки і гадав, Що вони дадуть мені все, чого не дасть життя. Прецінь у нікого нема тільки вільного часу, що в попа на селі. У других краях попи вчать себе і других, пишуть, друкують, а в нас... Пасуть себе і товар, ну і продають теж одно і друге! — докинув по хвилі. — Не дивно, що мужик туманіє між нагаєм та горівкою, а панам буцімто не у своїй державі, під забором, як кажуть, ведеться, мов у раю. Гей!
 — Звісно, крук крукові ока не виклює, панові полякові ближчий пан німець, чим власний мужик, — підтакнув старий.
А Гнат розказував далі.
 — Важко було мені розставатися з моїми замислами, та годі було інакше. Не судилося мені жити між моїми на селі, і у городах живуть люди, а чимало може свій суд дя, коморник чи циркулярний комісар. І у Львові можна було скінчити науку. Пішов, я, як знаєте, пішки босоніж у Львів. Аж за Сиховом, геть на балках, надів чоботи та став десь коло полудня з Вороновської гори сходити на Галицьке передмістя. І тут бачив я табор новобранців, які зі співами та криками кликали мене до суто заставлених столів. Се, знаєте, добровольці йшли тоді до війська, бо на рік ладилася війна з французом. Та я не гадав тоді йти під кріс. У мене була легітимація, свідоцтва, і я з жалем глядів на запиті лиця добродушних, за вояків поперебираних мужиків із .львівського циркулу. При Галицькій брамі стрів я батальйон гренадирів п’ятнадцятки — теж свої люди, ба, навіть пізнав одного поповича з... Сі вже більше мені вдалися, та все-таки і в голову не клав, що ще сеї ночі спатиму між ними. Аж ось за брамою, десь біля шпиталю коло Єзуїтів, £то йде повільним качим ходом? Зухер! Я здержався, зняв шапку і привітав його по-давньому, та він наче чортяку побачив, поблід, замахав палицею, мало що не вбив. «Геть, прокляте насіння, ти, шкіднику, ти, бунтівнику, ти, якобіне!» — зверещав, аж люди стали зглядатись.
 — Що там сталося? — питав я себе, та ніяк не догадувався приводу до злости та крику. Зухер побіг домів, а я за ним. Він затріснув, одначе, мені двері перед носом, а по хвилі задніми дверми вибіг Ганс, червоний, мов грань, і, кликнувши на мене, побіг у сторону старого арсеналу. Я слідував за ним. Біля Босих кармелітів ми посідали, і там розказав мені Ганс, що причиною злючости батька було, що він при вписі у терезіянум подав себе за рутена. Мати розплакалася, розкричалася і намість висварити сина вибила патинком по лиці — тата. Старий закипів злістю і сказав Гансові, що за кару не допустить, щоби яка-небудь зі шкіл прийняла мене на науку. Усюди описав мене якобіном, у якого немає ні чести, ні тямучосте, тільки палка, забита революційними ідеями. У сих часах вистало і сього, щоби мене знищити. Мене відправили з нічим і у ГИярів, і у семінарії, і у медичній колегії. Оставали тільки Єзуїти, тобто латинське богословіє у Театинів.
 — Як-то, на що ж вийшов би ти від них? — допитувався батько.
 — На польського ксьондза...
Старий аж занімів і випустив із рук коротку люльку.
 — Що?.. Ти... польським... ксьон... дзом? — промимрив.
 — Так! Се було одно, що оставало, а друге — се військо. Я не мав і крейцера при душі, тільки було мойого, що одежина та кусок хліба у торбині, що дав мені якийсь мужик під Ходоровом. І так, бачите, став я вояком, надів білий кабат, сині штани гренадира, лєдерверки та високе космате чако з двоголовим орлом і начав службу охотника. Офіцири вельми дивувалися, побачивши, що я, шляхтич, який щойно скінчив латинську школу, пхаюся в рекрути, але я бачив уже, як лукавством годуються люди у світі, злукавив сам і сказав, що бажаю пролляти кров за цісаря і волю. Після муштри мене взяли сейчас у канцелярію, але після двох місяців я відпросився у лінію, бо зачував, що йде війна. Мене зробили капралом, швидко опісля фельдфебелем у полку Цаха, а після битви під Асперном сам архікнязь іменував мене офіциром.
З отвертими устами глядів батько на сина.
 — -Я... як же се можливе, що ти... тут? — спитав.
Нервно засміявся Гнат.
 — Що ж, не на вояка я вродився. Після Асперну прийшов Ватрам і мир, та я, як доброволець, служив аж досі і щойно за три роки подався до димісії. Сам генерал Кольоредо питав мене, чому не бажаю служити далі. Та я висидів за книжками весь час від 1810 року до літа сього року. Поздавав іспити у Відні і можу вступити у державну службу, коли і де захочу. Тому відповів, що мушу вертати до краю, бо без протекції не дійшов би я у армії вище капітана, а се для мене мало. Генерал покивав головою, засміявся, тріпнув мене по плечі і каже: «Ваша правда, гер фон Бибельський, маєте абшіт, їдьте домів. Відправу дістанете осінню, на адресу, яку оставите в канцелярії корпусу. Все-таки прошу вас пильно стежити за вісточками з пограниччя, а якщо зачуєте щось важного, сейчас подавайте мені до відома. Тепер готовляться важні події, й одна людина часом більше варта, чим ціла дивізія». Зі сим я і вернув. У мойому клункові є повний офіцирський мундир та триста золотих, які дістанете ви, як тільки прийде відправа. З нею я і вступлю до суду. Декорованому офіцирові швидше повірять, чим якомусь там Зухерові у поєзуїтському будинку. Ось і все! Як бачите, добився я таки усього, чого бажав. Попом не буду, але можу в кождій хвилі вступити у цивільну службу. Так проте, я не розказую нікому своїх переживань, ні успіхів, а й ви заховайте їх для себе. Так, я свобідний і не потребую зважати ні на що й на, нікого. Я зовсім не бажаю собі, щоби мене вважали чимось більше, як тільки недовченим пройдисвітом. А й воно краще оттак із молотом при ковалі вимахати зі себе усю злість, якою накипить у світі руське серце.
II
Рожево та росисто вставав ранок з-над хохонівських лісів. Легенький вітерець ніс із-під діброви пахощі свіжого сіна. Вони оп’яняли усякого і випаровували навіть на почорнілі, чорним трудом панщини поорані лиця усміх. Сіно пахне... тепло, любо... розкіш! Усякий з повагою знатока розглядався по овиді, виставляв лице на подих леготу і казав: «Буде верем’я, вітер від сходу, посуха!» І в уявах злиденних чорноробів малювалися ріжні принадні картини. Ось на сіножати під лісом м’ягке пахуче сінце, а у ньому він, простягнений як довгий із солом’яним брилем на очах... Спочиває, Сонечко вже зійшло з полудня, жара стоїть невиносима. У кущах шелестять ящірки і гадюки, з гущави виходить на сіножать серна... А він дрімає без діла, без думки, зайнятий тільки
одним-одиноким почуттям спочиву, солодкої ліни... розкошь А ось у жида Иойлика забава. Троїсті музики «ріжуть сойку» до уха, тарахкоче решето. Решето! Отеє справді ніби ритм життя, зривів, почувань, снування надій, хоч би й сих буденних, сірих, мужицьких, та гарних, як привиди раю. Хвилями задрібочуть пальці митця коломийкою, то знову заграють тугою протяжно, наче голос трубки з віддалі, то вдарять для зазначення розміру мелодії, наче військовий барабан. За вузьким, довгим столом сидять господарі й господині у святочних одягах і п’ють із цієї одинокої криниці радощів для старшої, досвідної людини. Бач, уже всі колишні злуди розвіяла буденщина чорного труду, нагай економа, злоба огірченої злиднями дружини. Вона одинока остала на потіху, розраду, осолоду, вона одна, паруха-сивуха, вонюча недогоном, заправлена вапном, бакуном, страшна отруя для душі й тіла, погуба для всіх і всього. Бо вона одна подає хоч на хвилину се найвище щастя побіч безділля — забуття... П’ють господарі, запиваються, а за сей час молоді крутяться на подвір’ї у танку. І вони ковтнули теж із брудної бочки Иойлика, а з духотою літньої жари мішаються нечисті віддихи танцюристів. Опари трійливої-горівки прислонюють зір, усякий ледве бачить, із ким гуляє, та се й байдуже. Доволі й сього, що, придавлений чорним трудом, тупістю, несвідомою розпукою безнадійного буття, половий гін обзивається могучо у тілах, а танок — одинока краса сього зриву... Дивно! Стогін і регіт, шепіт і крик чергуються зі собою у розмові: недостає у них тільки сього, у чому лежить властива суть забави, — говору та сміху. Бач; говір та сміх — се вислови гадок та почувань, а тут немає ні того, ні другого... Ось вечір. Великий червоний місяць виплив на небо, тут і там миготять зорі. Парубок виспався, закурив ліольку і йде до одної із двох криниць у селі. Оттут збираються й дівчата — і вона там буде... Забалакають зі собою... не про любов, ні про майбутнє, бо сього у них обоїх немає. Але заговорять про хвилю сповнення там, край діброви, в орішнику, або і дома — у садку чи у клуні.
І тупий, важкий сон без мрій, сон утомленої, зголодженої звірини покінчить усі ті гаразди...
Ось такі картини бачив Гнат не раз, не два, не сто разів, а його свобідний шляхоцький стан давав йому можність не потонути у сій безодні, відчахнутися хоч тілом від сеї Геєнни людства. Але тільки тілом, не духом! Шляхта звичайно глумилася над хлопством а, бачучи, що навіть найбільше тямучі та наймаєтніші між ними не зуміли скинути зі своїх умів ярма поневолення та темноти, гордувала всіми без розбору. Інакше глядів на те все Гнат. Уже змалку вросло йому в серце глибоко спочування з усіми тими хлопчаками, що то, пасучи товар по межах та окраїнах лісу, уступали ровесникові, наче паничеві, у свідомі «підлоти» свойого стану. У пізніших роках, коли став ходити до шкіл, не раз заводив із отцем Рищинським гутірку про се, як би то у народі збудити свідомість, що він — у законоправній австрійській імперії, а не у шляхоцькій Польщі. Та отець Рищинський сміявся з нього.
 — Ти, пане Ігнаци, хлопства не бунтуй. Воно тільки від ціпа та плуга. Йому зі сим добре. Возьми йому горівку, так він нашу кров пити буде. Пан — завсіди паном, а хам — хамом. Правда, багато дечого вірвалося шляхті, та у відношенню до хлопа домінія остала домінією, мандатор такий сам панський слуга, як колись підстароста.
Сеї неділі Гнат одягнувся в чисте білля та у цивільний одяг. Довгі білі штани прилягали обтисло до розвинених м’язів ніг, вироблених далекими походами та зашанованих здержливим життям, коротка барвиста камізоля та довгий сурдут брунатної краски гарно обгортали його стрункий стан, тільки галстук на шиї нівечив вимір усієї постати надто великим згрубінням шиї.
Сього не завважував, одначе, ні він сам, ні хто другий, бо така була ноша, а навіть дитятинці бачили у ній і пана циркулярного комісара, і мандатора. Ідучи в церкву, стрічав чимало людей, і оттоді мимохіть стали йому насуватися гадки про голод життя у сих похилених, розкиваних то впил. Вони, наче на процесії, вмить скидали широкі, з грубої соломи плетені брилі та кланялися до землі «панові», а там і говорили одні до других, та так, що і Гнат се чув.
 — Е, відай таки Гнат старого Бибельського вийшов а пани, а?
 — Ая! Видко, вийшов. І не здав і вийшов.
 — Ба, може, наш піп на нього недобрий, то і збрехав; він, знаєте, до тої гувернантки...
 — А, не будьте цікаві, Максиме, що вам за діло?
 — Та я тільки так, щоб їх де яка холєра всіх гамузом!
 — Ая, ая!
Голоси сі були, наче малий голодний щенюк, якому вибив хлоп око. Кільки разів бачить ворога, стільки разів підбігає за ним хильцем і скавулить у свідомі безвинної кривди та своєї безсильносте.
 — Диви, диви! — говорив другий. — Я бачив його позавчера в кузні, а тут диви, яка цяця! Ніби мандатор або ста...
 — Ба, куди мандаторові? Хлоп, як звір.
 — Кривда людська його розпирає.
 — Все-таки свій чоловік. Яка там кривда?
 — Чорта там він твій. Такий він твій, як наш піп. В карти грати з панами, дукати збирати, шкіру дерти з нас усіх. От і свої, трястя їм мать!
 — Та воно так, ая!
Почувалися, одначе, і прихильніші вислови, бо ні старий Бибельський, ні його син ніколи, кирпу не гнули та не нехтували мужиками, як друга шляхта або піп Рищинський. Тим-то ставав не оден, здіймав крисаню й підходив у похиленій поставі цілувати «панську» руку. Не оден попитував про здоровля й панування і, видко було, радів стріччю з Гнатом. З трудом пізнавав молодець у сих жовтоскірих, кістлявих товпилах саме тих жвавих хлопців, із якими знався колись... П’ять літ у панщиняного чорнороба літ вісімнадцяти — се цілий вік... Панщина, парубочення, горівка, подружжя, все те в його побуті — се післанці загибілі, духовного занепаду, отупіння, смерти. Ще більше, одначе, чим спочування, заливала серце Гната жовч озлоби.
«Кому вони кланяються? Кого цілують у руку? Невже ж мій сурдут та обтислі штани значать більше, чим вік, тямучість, честь?» — «Без сумніву, так! — відповідає десь із глибини спомину голос старого фельдфебеля Гетки з першого батальйону гренадирів Цаха. — За глядкі піск кужда голька хіта! Оно сем завжди так». — І широка пика добрячого та з біса хитрого вояки кривилася у чортячу гримасу глуму.
Аж віддихнув Гнат, коли вийшов на горбок, з якого видко було церкву, і тут стрітив кількох шляхтичів із Библа. Сі вмить обступили його й завели гутірку на ріжні теми. Не тикали, одначе, переживань Гната, його теперішности та будуччини, бо швидко збагнули, що він нерадо про се говорить. Все-таки сама поява, певність себе та панська поведінка молодця подобалася всім, і тим-то Гнат з місця одержав стільки запросин, скільки було господарів у гуртку. Дальше стрічалися і дівчата, й не одно соромливе та вабне «очко» сіло на брунатному рукаві або білому галстукові Гната. Та ось і церква.
Шляхта обступила крилос, а пан префект, старий Базилі Бибельський, vulgo1 Дірка, посадив Гната у лавці біля себе. І знову фельдфебель Гетка відізвався в душі молодця, коли-то поважні, старші шляхтичі стояли довкола нього, а він сидів: за глядкі піск...
Зразу відпрошувався Гнат від такої чести, а там і погадав собі, що куди краще бачитиме мирян із підвищення; крилос був, бач, о яку стопу над долівкою. Звідсіля бачив бибельську шляхту, яка гуртувалася біля крилоса, та шляхтянки, які збитою лавою стояли біля стіни, там, де була коляторська лавка. Мужики виповнювали остальну церкву, притвір та цвинтар біля церкви. Почалася утреня, і Гнат, зайнявши місце біля дяка Трофима, гарним баритоном витягав епархіяльні напіви, які знав ще змалку. Подобалося се вельми шляхті, а навіть о. Рищинський звернув увагу на співака, який скривався, одначе, від його погляду поза головами мирян.
Та не до шмиги було се запитом Трофимові Нитці, якого задля хрипло-тоненького голосу називали в селі курієм. Його лютило се, що у звучній, могутній хвилі молодого голосу губився зовсім його безнадійний покрик, і тому почав нароком різнити, добирати вищих, то нижчих тонацій, доки священик не прислав паламаря з приказом, щоби старий держався голосу, який подав ксьондз, а не їхав півперек, бо після обідні обірве цибухом. Трофим двигнув плечами, глянув їдко на Гната, але послухав, бо знав, що цибух ксьондза — се не є ніякий міт, а реальна, і то не раз вельми болюча дійсність. Від чого, одначе, винахідливість зрілого мужа, який бажає зазначити як слід своє становище та право навіть серед важких життєвих умов? Трофим став після відспівання респонзорії заєдно протягати останні склади, немовби хотів сказати: «Співаєте, як у коршмі, а то треба тягнути поважно, довго, торжественно, як ялося по закону, ось так...»
 — Господи помилуй! — тягнув Гнат, а коли кінчив, «у-у-уй!» дочіплював Трофим за кождим разом, наче відгомін вистрілу у горах.
Оттак-то співали вони, шляхта тішилася, хлопи чуду-валися, душилцся від реготу жінки й дівчата, червонів від досади ксьондз, а Трофим аж синів від напруги. Коли нагло затуркотіло перед притвором, і у церкву ввійшов, приклякнувши на одно коліно, пан Вєнявскі, дідич дитятинського ключа. Перед ним ніс покоївець подушку під ноги, за ним ступала дочка, панна Анєля з покоївкою, а на кінці льокай з книжечками. Ледве тільки розсілися у лавці, коли із захристії вийшла заживна попадя у широкому роброні, а за нею не менше показна дочка Наталка. Була се дуже гарна чорнява дівчина, може, дещо закругла, але гарно зложена і з добрячими темно-синіми очима. Мов малини, червоні уста та темні брови різко відбивали від стрункої, дещо рудавої Анєлі, якої ягоди біліли на тлі темних стін та осмалених сонцем лиць, наче бліде, вилиняле п’ятно. Се п’ятно прикувало до себе на хвилю зір Гната, а й вона, видко, почула на собі його очі, бо обернулася, а з глибоко осаджених, темних, сильно підкружених ямин упав на молодця визиваючий погляд.
Аж ось «Благословенно царство» заспівав грубенький піп.
 — Амінь! — відповіли миряни.
 — І-і-інь! — доскочив Трофим.
Пан Вєнявскі оглянувся, панна Анєля засміялася, а о. Рищинський відізвався півголосом до дяка, так що у малій церкві чути було виразно:
 — Стуль писк, бестио!
Отець Рищинський аж зблід від досади, і Трофим зрозумів, що при пану коляторі ні на що не здалися його спроби удержатися на давній суспільній висоті. Він присмирнів, і з того часу обідня ішла, як звичайно. При апостолі дяк навіть попрохав Гната прочитати, і той не відмовився. Звучно поплив під закопчену стелю незрозумілий зазив апостола Павла до «братії». Тут, бач, не було братів, а тільки пани та раби. На щастя, не розумів тут ніхто мови та змісту читаного, та ніхто і не стидався, а зате тим пильніше стежив за читаючим. Панні Анєлі, видко, подобався чтець незвичайно, бо з усміхом хилила на бік буйною коафюрою вкриту головку і усміхалася солодко своїми, може, дещо завеликими губами, Наталка зложила руки на подолок і покрасніла, мов грань. Се ж був її, як батько казав, її Гнат... ох Боже! Він уже в людях... він пан, і то неабиякий... у новому одязі... такий здоровий, тугий, рослий... ах! Ба, то не те, що Мецьо зі Сернок, що то від першого разу - навіть... а заки спромігся, над’їхав батько... От здохляк!
Найбільш, одначе, збентежився появою читця о. Рищинський. Він поблід і широко розплющив очі, та ще ширше розняв рот, а намість слів «мир ти» вибігли поза огорожу зубів слова: «А сцірво пшеклєнте!»
 — Алілуя! — запіяв, недочувши, Трофим, і обідня пішла далі своїм ходом.
Після Богослужения, ще до відпусту, Гнат нишком висунувся з церкви і, заки люди вийшли з церкви, чимдуж чвалав бічними стежками у хату край села. І під час, коли батько мусів давати зібраній шляхті відповіди на тисячі питань дотично сина, Гнат спочивав на горбочку над «Вікном».
Було се жерело, яке било із землі з такою силою і так обильно, що своєю хрустальною, як лід, студеною водою виповнювало чимале озерце, а там і відпливало з нього здоровим потоком. Над сим потоком і лежало Библо. Шляхта не ходила, одначе, туди ніколи, хіба тільки за ділом до кузні. В неділю парадували всі дорогою від бибельського млина до дитятин-ського двора, бо ся дорога проходила мало не вся по вапнистому підложі, а тим-то не було грязюки.
Гнат віддихнув усією груддю після церковного задуху, і настрій його значно поправився. Вражіння його появи було незвичайне, і Гнат погадав собі, що би то було, якби так він прийшов був у церкву у лискучому білому кабаті і з червоними вилогами, золотими галунами, шаблею та високим чаком. Без сумніву, став би першою особою у домінії, а може, й у
всьому циркулі. Бач, війська під сю хвилю не було у сих сторонах, а найближчі полки стояли у Львові та Стрию. Анєля... Її погляд обіцював чимало. Гнат вернув не тим уже непорочним баранцем, яким покинув колись хату. Довга кватира у Відні, Оломоуцу, Берні, непевність життя та здоровля під час походів зробили своє. Гнат порозумів прижмурення очей та перехилення фризованої головки як слід. «Ходи!» — казали вони, а на заході се слово не було пустою фразою; ужиття розкоші за всяку ціну надто вросло у серця та уми пануючої кляси, щоби не киристати зі сього роду зазиву без ніякого стриму або застанови. Під сим кутом треба було глядіти і на сумну славу Наталки...
Усміхнувся, але мимохіть почув, що все те, про що саме думає, — його лібералізм у любовних чи подружніх справах, — це брехня! Ні, у нього нема у серці пересвідчення, що так воно може бути й з ним. Воно чуже його вдачі, чуже і вдачі його народу. Хіба серед гнету, злиднів, пітьми часами живловий вибух звірячих похопів веде простолюддя у багнюку; як тільки дещо краще уложиться життя, зі стидом відцурується гріха й одиниця, й загал. Понурив голову і спитав сам себе: «Яютак, то чи не буде він приневолений узяти собі жінку в роді Наталки, тільки таку, що ще не воловодилася з ніяким паничем? Раз не найде він між своїми більше тямучої світової дружини, то чи, може, брати йому яку німкиню або ляшку?»
Холодом повіяло на нього від сієї гадки. «Ба, ні, краща своя, хоч би погана, як дідько, а глупа, як пень... Але у ніякому разі не може вона бути оттакою...»
Та в сей мент зрозумів, як низько та по-звірячому глядить на стійність жінки. А якщо він тямучий та образований, то як личить йому таке оцінювання подружжя?
Двигнув плечами. «Воно правда, що се низько, самолюбно, може, навіть підло, погано, але що ж? Так було, є і буде! Віруємо в Бога, вмираємо за клаптик землі, який мав те нещастя носити на собі хаіу нашої матері... Чому воно так є, не знає ніхто, та, проте, се закон, непереможний закон, який вріс у душу людини від тисячліть. Що людина є в першій мірі людиною, — се брехня. Перш усього вона — дитиною краю, народу, суспільної верстви, членом рідні й аж геть наостанку вона — людиною сеї або тої вдачі, з такими чи сякими бажаннями, стремліннями, почуваннями, гадками. А й то все те, чим вона жива, виростає зі сього, що було до її появи у світі. Традиція... іменно традиція... Воно жаль, сором, що вона є, але вона є, і ніхто не перескочить її безкарно. Ось Зухер... ось Наталка... ось Марія...»
Мимохіть оглянувся довкола, чи не угледить де молодиці. І ось побачив її під кущем ліщини над потоком. Вона була одіта у дрантивеньку, та чисту і нову одежу, яку приніс їй сього ранку Абрумко. Голову пов’язала собі чорною хустиною, з-під якої вимикалися лискучі чорні кучері. Легкий рум’янець цвів на марному личку. Вона саме прибирала дитинку чимось гарним, бо з уст почувався сміх та слова, якими тільки мама промовляти уміє до немовлятка, слова, не зрозумілі нікому другому, без змісту та змислу, а так багаті одним і другим.
Підійшов близько і побачив, що у неї в руках темно-червона лента. Її-то прикладала мати до маленького личка, як се ще, певно, недавно робила зі своїм при зеркалі... Ген!
Почувши кроки, молодиця оглянулася і на вид Гната вмить почервоніла, наче саме ся лента, яку держала в руці.
 — Вибачте, пане, — заговорила, — я й не знала, що ви вже... Усміхнувся.
 — Бачу, що чепуриш доню, — сказав повагом, — та се ще рано. Молода, гарна жінка не повинна в першій мірі забувати на себе. Гадаю, що краще личила б стяжка тобі, чим дитині.
Здавалося, кров бризне з лиця молодиці. Щось ніби сміх, ніби плач збиралися у її серці. Ще хтось назвав її гарною жінкою, ще хтось призначує для неї стрічки, а тут її викинули саме поза обсяг життя її кругів і вороття немає для неї... Може, се глум? А може, се піддобрюється після тамтого поганця... саме такий другий? А може, може, се правда?
Пригризла губи і сміло глянула в очі молодцеві. У погляді сьому було питання: «Хто ти, що так безжалісно рвеш мої найглибші, найскритші почування кігтями хижака? Хто дав тобі се право? Бо таке право дають тільки злоба або любов. Чи ти злобний, чи, може... спочутливий?
 — Гадаєте, пане? — спитала голосно. — Бо мені видиться, що вже минула мені пора чепурити себе для других...
 — Не для других, а для себе! — перебив Гнат.
 — Ні, пане. Я надто чепурилася, гляділа за блеском, ну і діждалася. Усякий знає, що я... невінчана, усякий сміється, глузує і... і слушно! Та ось ніхто не каже сього, що сказав би, раз побачивши мене вичепуреною, як дівчину...
 — Що саме?
 — Що? Звісно, що! Повія та й годі. І се буде правда, як правда се, що ся дитинка — дитина гріха.
 — Се не був твій гріх, Маріє!
 — Все одно. Хто покутує, сей грішник, а покутує завсіди жінка, якщо чоловік негодящий. Тим-то й жінка завсіди винна, а парубок... нічого собі, веселий, бадьорий, ситий, п’яний, на ньому сліду нема.
Сльози затремтіли в голосі молодиці. Хвилину глядів Гнат у чорні лискучі очі дитинки, яка, висвободивши рученята з повивача, завзято махала ними у повітрі, наче збиралася дряпати маму.
 — Справді, Маріє, ти за блеском гляділа, блеску й діждалася. Поглянь у сі очі. Чим же вони не кращі і самоцвіту? Невже ж тобі жаль, що воно на світі?
З груди матері вирвався якийсь невиразний, неозначений покрик раненої тварини.
 — Добродію! Не знаєте ви хіба, яка страшна доля жде її, яким лихом будуть ще, може, для неї сі очі. У всякого є своє право, навіть у панського підданого є місце на лані та біля миски. Але ніде немає місця для нешлюбної матері, ні для незаконної дитини. И одна, і друга викляті скрізь, згори призначені на загибіль. Вони безоружні, безправні супроти рідні чи держави, вони... іній! Дивуєтеся, чому я вже тепер чепурю немовля? Коли ж натішуся ним, як не тепер, доки ще мале? Коли підросте, воно прокляне, незлюбить, ізненавидить маму. А там чи я знаю, чи доховаю я її до сього часу? Сьогодня я тут, та що буде завтра, не знає ніхто.
Лице молодиці горіло вогнем, в очах склилися сльози, тремтіли руки. Гнат зрозумів її, здивувався і збентежився. Марія була, видко, не з мужиків і не зі загонової шляхти. Мужики не могли прогнати нікого зі села, хто мав робити панщину, а й так не були би прогнали, бач, навикли вже протягом століть, що пани залюбки зводять їхні дівчата. На загонову шляхтянку Марія була зарозумна, надто по-письменному балакала, а там давно знала би шляхта з Библа, хто вона. Рішився спитати батька, як поверне з церкви, тому пока полишив молодицю з дитинкою, а сам пішов у садок, де під крислатою грушею заглибився в лектуру Вертера.
Гнат виріс серед завзятої борні про буття власним трудом, працею недолітка проторив собі шлях до життєвого гаразду. І хоча у рамах абсолютної монархії на відлюдді дитятинської - парафії не могла з’ясуватися у нього якась вища ціль, то все-таки неозначена туга рвала вперед усе єство молодця до незнаної мети, все вперед, вперед, у безвісти, за чимось недостижимим, ніби синя чічка романтизму... Се стремління дало йому в руки кріс і вложило на голову космате чако гренадира, а бажання гаразду заставило саме того гренадира сісти до столика, плямити білий військовий кабат цивільним чорнилом та пхати під золотистого орла на чолі всіляке нудне, а може, й непотрібне знання.
І саме тому, що Гнат був наскрізь діловою людиною, притягала його непереможною силою стать Вертера, так, як зродилася колись в умі генія Гете та була любимою лектурою
Наполеона Бонапарте... Серед мирної природи гратися з дітьми, мріти про невдячну любку і читати Гомера чи Оссіяна — ось що вмів Вертер; одначе перша невзгодина, перший камінчик на шляху — і чудова будівля сну буття провалювалася безслідно. Герой падав коміть головою, а вдарившись ніжним носиком об рапаве, сіре, холодне життя, тверезів. Тверезів і бачив, що се усе, що його окружає, — сі моди, обставини, події, — все те чуже, лячне, неестетичне, погане... І ось у кого нема спромоги найти у світі ні собі щастя, ні праці для других, сей береться за пістолі. Енергія усього єства збирається у змаганню знівечити буття, до якого не надається Вертер...
По раз не знати котрий прочитував Гнат книжку і за кождим разом радів, що безсмертні дали йому силу і тямучість та біля воріт у країну нездійснимих мрій поставили приказ: «Заки підеш туди, оглянься, хто ти, відкіля, кому винен себе, свою працю та її успіхи». І, наче нитка Аріадни, приводив його сей приказ з побоєвищ назад до столика з книжками, з лискучого Відня — у Дитятин, від боку графа Кольоредо — до батьківської кузні.
Звільна приходило полуднє, жара щораз то більше давила духотою, птиці замовкли у гиллі, і тільки мушва, пчоли та метелики роями літали у нагрітому повітрі. Вийшла у сад і Марія з дитиною і сіла під липою, щоби погодувати немовля. У тіни крислатого велетня ясно значився ніжний профіль личка. Мимохіть заглядівся у нього Гнат.
Видко була по всій появі молодиці, що ранішня розмова не була без впливу на неї. Вона якось сміливіше ступала, випрямлювалася хвилями її стать, а повна грудь і стрункий стан складалися враз із гарним личком на появу справді рідкої краси та понади. І вмить переловив себе Гнат на сьому, що таке співжиття під одною стріхою...
Гадки його перебив батько, що в довгій капоті, з палицею швидким кроком уходив на подвір’я. Він подав Гнатові запечатаний лист, а сам звітався з Марією, яка бігла подавати обід. Швидко упоралася, а тим і посідали усі четверо під липою.
 — Хто се передав вам листа? — спитав син за їдою.
 — Рищинський дістав його з почтою. Що ж там у листі? Що нового?
 — Се від Кранцберга, зі Львова. А пише ось що по-німецьки:
«Любий товаришу!
 Будь ласка, приїдь у Львів під кінець липня, побачимося. Ми вибираємося на схід. Гадаю, що в тебе на тему майбутніх змін у Европі є деякі сумніви, бажання та деякі вісти. Тому не забувай, що ти вписаний на лісту мужів довір’я нашого
правління. Краще сам приїдь, чим мають тебе покликувати приказом по формі.
Фон Кранцберг».
 — Що ж, поїдеш? — спитав, вислухавши, батько.
 — Ще не знаю, подумаю опісля, а там треба буде й випитатися як слід у комісарів, що об’їздять пограничні домінії, про настрої та сподівання.
Ледве, одначе, успіли обтерти роти після обіду, коли на горбочку від села указалися дві постати.
 — Ігі! — озлобився коваль. — Я ж казав шляхті, що сьогодня йдемо оба до Бокова до окомона годитися про осінні плуги, а тут маєш тобі, хтось лізе.
 — Нічого! Се, певно, дідич, — замітив Гнат і став читати письмо.
 — Що, в таку жару? — питав батько.
 — Ха-ха-ха, не одна жара в життю більше припікає від сонця, — засміявся молодець. — Саме в сю пору усякий спить або дрімає. Дивно мені тільки, що Вєнявскі не сам...
 — Маріє, а ти (бери клунки та неси куди треба.
 — Добре, батьку! — відповіла молодиця, але якимсь дивним голосом, так що Гнат відвернувся до неї.
А вона поблідла вся, як стіна, затрусилася всім тілом і, закривши лице руками, побігла в хату. Не було, одначе, часу розпитати її про причину, бо ось крізь фіртку увійшло двох панів у запорошених чоботах, обтираючи з чола піт та соплячи, мов найняті.
 — Дзінь добри, пане Бибельскі! — звітався дідич. — Ось син мойого приятеля, пан Кшискі з-під Ярослава, суджений моєї Анєльці.
Гнат змірив зором злиденну, передчасно зниділу стать судженого, згадав очі Анєлі й усміхнувся злобно.
Гостей попрохали сідати, а старий подався у хату винести меду, молока та хліба.
 — Ба, з дороги, то, може, краще чарочку вина або хоч би горівки! — промовився Вєнявскі, видко, ждучи подяки за свою вчорашню посилку.
 — На жаль, — з удаваним спочуванням відповів Гнат, — у нас такого добра ніхто літом не вживає, а припасу у нас нема. Вчера, щоправда, заблукалася до нас якась посилка з пляшками, але ми сейчас догадалися, що се помилка, і відіслали її економові.
 — То ви зле вчинили, добродію! — засміявся пан. — І щоби вас застидати, нап’юся без принуки молока. Посилка була справді адресована на ваше ймення, а так готов злодюга Валєнти видудлити сам.
 — Що ж, — вмішався старий Бибельський, — ми навикли до сього, що навіть таке, що належиться, не дістається бідному, не то ще якісь дарунки...
Вєнявскі відчув злобу сих слів.
 — Бачите, пане Бибельскі, саме у сьому ділі я й прибув, щоби вже раз полагодити між нами спір.
 — Спір, вельможний пане? — спитав коваль. — Між нами нема, прецінь, ніякого! У нас була, щоправда, умова, якої ви не додержали, та у мене нема способу, ні середників, ні охоти доходити моїх прав на вас.
 — Але ж як, ви можете, пане Лукашу, так виражуватися про мене? — йовіяльно усміхнувся пан Вєнявскі. — Я не додержав умови? Чи се чуване? Я міг, правда, відложити її виповнення до слушного часу, але не додержати? Сього не було, нема і не буде на мойому гонорі.
Лице старого Луця Бибельського прибрало вираз так безмежного зачудування, просто остовпіння, що пан Кшискі аж усміхнувся у свій високо вив’язаний галстук. Цікаво прислухувався Гнат балачці і вмить поняв, що пан Вєнявскі приходить із якимсь готовим бажанням.
 — Як-то? То ви, вельможний пане, бажаєте справді відписати мені лан на п’ятдесят моргів на Долинках?
 — Так! Вправді ваш Тимко згинув в Італії, але згинув в обороні мойого Стася...
 — Від австрійських уланів! — докинув злобно Гнат.
 — Саме те бажав я сказати. Отже, бачите, що подібну умову годі було реалізувати під австрійським правлінням...
 — А хто ж знав у всій імперії про нашу умову? — спитав старий, якого замітка сина протверезила з одуру. — Хто знав про се, що я віддав, а, радше, продав, так, продав із проклятого голоду землі та майна мою дитину на протяг усієї кампанії вашого сина? Хто знав, що пан Станіслав піде в легіони? Се видуманий, пане, викрут, і тому позвольте, що досі не йму віри вашим словам, доки на ділі не зведу рахунків про давне...
Пан Вєнявскі видобув із кишені широкого білого порохівника хустину й обтер нею спітніле чоло. Він довго сопів, не знать, чи від утоми, чи від досади, вкінці вилупив на коваля великі, круглі, кров’ю запливші очі і спитав:
 — А чи знаєш ти, пане Лукашу, що мій Стась програв торік в карти цілий Крилос зі стадниною, ставом і млинами? Чи знаєш ти, що хто втратить половину майна, той хапається тіни, щоби врятувати решту? Ось так і я. Та згодом гонор упімнувся за свої права, і ось я виповнюю умову.
Тут пан Вєнявскі видобув із бічної кишені виставлений нотарем акт продажі на ім’я Лукаша Бибельського. Акт сей підписали обі сторони ще в році 1796, та він оставав у руках
власника продавця аж до дня виповнення умови. Аж тоді мав старий Бибельськнй обняти в посідання землю.
 — Отсим передаю вам до рук грамоту. Ґрунт, як знаєте, вимірений, а з огляду на спізнення передаю вам його обсіяним, так що вже сього року будете мати з нього значний дохід. Бачите, отже, що навіть втрата половини майна не здержала мене від сповнення пакту.
Мовчки взяв Луць Бибельськнй в руки добре звісний собі контракт, якого не бачив від шістнадцяти літ, і став його нишком про себе читати. Так, се той сам сірий аркуш стемплевого паперу... Ось тут справа відтиск брудного пальця писаря, а тут — його підпис... оттут — маленьке п’ятенце з чорнила: се перо бризнуло. Так, се той сам. Про сей папір розказував він довгими роками Гнатові, ведучи хлопчину на Долинки поглянути на «їх» землю. Про сей папір мріяв у довгі зимові вечори, коли укладав собі, де поставить кузню, а де стайню, коли поверне Тимко...
І дві великі каламутні краплі сплили з кутиків очей на грамоту. Одна впала під підпис Вєнявского, друга залила його-таки непевний почерк.
 — Ви кажете, вельможний пане, що втратили половину майна? — спитав. — А чи ви забули, що я втратив сина? Сей свисток — се плата за його кров, і вона приходить уже тоді, коли мені, старому, не до гараздів, а в могилу. Мій Гнат і без мене пішов пробоєм і здобув, чого бажав у світі. Йому вже не треба землі, а кому оставлю її я?
Замовк старий і задумався. Пан Вєнявскі, червоний, мов грань, перешіптувався з Кшискім, Гнат гриз зуби, бо знав, що вся «комедія» має якусь певну ціль, а він не годен був ще її збагнути. Вкінці заговорив знову дідич:
 — От бачите, старий, вас всілякі погані гадки находять, а так будь у нас ті плящини, що то ви їх на чорта відіслали Валєнтому, ми запили б по закону згоду і злагоду.
 — Тим паче, що в нас є знову діло до вас! — вмішався Кшискі, який, видко, довго збирався на відвагу, заки відчинив рот.
 — Справді? — зацікавився Гнат. — Я так гадав, що панове не без діла навідалися до нас. Чого ж воно дотичить?
 — Вас, пане Ігнаци! Ось читайте! — сказав пан Вєнявскі, подаючи Гнатові тоненьку карточку. — Ось се дістав я від мойого Стася між подвійною сторінкою звичайного листа.
«Кохани ойче! — писав поручик Вєнявскі. — Щастя відвернулося й усміхнулося до нас сим разом. У мене чималі гроші і тайна місія на Поділля й Україну, до сповнення якої треба мені відданого чоловіка. Пришли етапом як доброволь
ця когось такого, як був небіжчик Бибельський. Він легко може тут доробитися кар’єри, а в кождому разі відвезе гроші...»
 — Значить, ви бажаєте, щоби я їхав як доброволець польської армії за вашим сином?
Очі Гната горіли, руки дрожали злегка. Мимо насильного спокою пізнати було, що він аж зі себе виходить від нетерплячки.
 — Так. Не даром, розуміється.
Білі зуби Гната блиснули у широкому усміхові.
 — Ні, добродію, за всі скарби Тюілерій не возьму я на себе вашого мундуру.
 — Ні? А то чому? Чи ж се не все одно, кому служиш, раз треба служити?
 — Вам се може бути все одно, мені — ні! На се я пізнав світ і людей. Сьому шістнадцять літ ішла справді від заходу воля. Та вона згубилася десь на шляху. Зі заходу пливе до нас 0Gb тепер поневолення гірше всього, що терпить розпитий крепак під натаєм економа.
 — Не розумію асана! — загороїжився пан Вєнявскі. — Прецінь наймилостивіший ампрер обіцяв відбудову крулєства. Обіцяв після війни віддати цісареві за Галичину іллірійські землі, так що в нас буде своя ойчизна, як була перед сорок роками. Для такого діла, пане Ігнаци, стоїть і головою наложити, не то що.
 — Для вас, si fabula vera1, певно! Для мене — ні.
Пан Вєнявскі зірвався не так озлоблений, як здивований.
 — Як-то? Що асан плетеш? Ти ж шляхтич!
 — Я?.. Я русин, вельможний пане, такий сам, як сі, які у тебе на лані гірше скотини гарують, викляті й покинені всіми. Як на тепер, вони хоч певні життя у законоправній державі, а що буде з ними в Польщі з сімдесятих років? Ви ж знаєте!
Тяжко опав дідич на лавку, з якої був устав.
 — Що... хто асану... — хрипів, як гусак, — нагородив от-такої...
 — Хто? Життя, добродію, досвід і деякі офіцири з полку, у якому я служив від 1808 р.
 — Значить, не їдете?
 — Напротив! їду...
 — Гнате! — закликав батько. — Май Бога в серці. Лиши се, змилуйся!
Старий не тямився з розпуки, яка вмить обхопила його. Він кинув щойно одержану грамоту на стіл і вхопив сина рукою за плече. 
 — Ось на вам вашу землю, не хочу її, ні вас, ідіть собі ік нечистій матері. В мене одна дитина. Заховав його Всемогучий із граду куль, злиднів та недуги, а тепер ви напосілися на нього. Геть мені звідси!
Насилу успокоїв син батька.
 — Поїду, сказав, але як австрійський офіцир, а не як польський жовнір, — сказав.
Із зачудування старий Вєнявскі упустив на землю капелюх, який брав саме на голову, щоби відійти. Пан Кшискі широко розняв рот, попсовані зуби рядочком чорніли у блідих яснах.
 — Офіцир? — видобув врешті слово пан Вєнявскі.
 — Так, офіцир. Я взяв абшіт, але ще не маю відправи, отже, маю і правова навіть обов’язок носити уніформ. Завтра прийду до вас вечором, спишемо новий контракт, а післязавтра ранком поїду куди треба.
III
 — Чого тобі, синочку, забаглося? — заломив руки старий, коли оба гості скрилися за огорожею. — Тепер після стільки зусиль, трудів,, злиднів, небезпек добився ти гаразду, ба, й я маю вже де приклонити голову, а ти йдеш від мене знову у світ, хтозна чи не напропаще? Змилуйся, Гнате, не губи себе й мене. Зажди ще сей рік, доки Рищинський не засипле мені очей землею, а тоді вже йди, куди воля...
Зворушено похилився син до батьківської руки.
 — У сьому-то й трудність, що справа нагла. Ся війна, яка ведеться, се не звичайна війна, тату. Се війна про се, чи справді над усіми народами Европи запанує корсиканець та його союзники, чи ні.
 — Те, те, те! А яке ж до сього діло тобі, шляхтичеві, якому всюди і завсіди буде саме так, як є?
 — А чи ви, тату, чули, що я рутен?
 — Шкода, що не турок або яка друга погань. Де кум, де коровай, де Зелені свята!
 — Ба, ні, тату, воно не так! У мене у Відні знакомый фон Кранцберг, ад’ютант графа Кольоредо, той сам, що ось писав до мене листа. Він увів мене у розуміння світових подій, відчинив очі на багато дечого, чого звичайний собі фронт-офіцир ніколи не дізнається. Саме коли я кінчив- студії і кидав службу, вибухла війна. Кранцберг з’ясував мені, про що йде річ, і я розумію її краще, може, чим він сам, раз я уродженець пограниччя, а притім не оляшів та не відстав від розуміння справ галицького люду. Або Наполеон поб’є москалів
і відбудує Польщу від Балтики по Чорне море, і тоді вернуть для нас часи з-перед розбору і чорт знає, коли скінчаться, — або москалі поб’ють французів, а тоді «ксєнство Варшавське» розлізеся, і польські пани дістануть знову московський, прусський чи австрійський намордник. Сила Польщі тільки у наших землях та мужиках. Тим-то, гадаю, і цісар французів не відбудував ще досі Польщі, бо знає, що вона не стоїть сама на собі, а на чужих, ворожих собі підвалинах. У Стася Вєняв-ского тайна місія — значить, приготовляється щось небуденне, важне, а я, як муж довір’я правління, мушу безумовно се знати і вчас перепинити.
 — Навіщо ж тобі се знати? Що вдієш ти, Гнат Бибельський, власник п’ятдесяти моргів дарованої землі в Дитятині? Хоч би ти був мудрий, як Соломон, ніхто тебе не послухає. Гей, коби-то пани світа мали в голові той сам розум, що їх слуги!
 — Тоді не було би ні сих, ні тих, батечку! — усміхнувся Гнат.
Старий коваль покивав головою.
 — Навіщо ж тобі того всього? — повторив.
 — Мені? Ні, не мені, а сим усім, що бажають добра та свободи-волі для всіх, визволу від оков та гнету, тиранії, поневолення і темноти. І Кранцберг, і я — члени могутнього союзу всіх свободолюбних мужів Европи. Ми йдемо заодно з німецьким Тугендбундом. У нас далехосяглі знакомости, нами опікуються і міністр царя Штейн, і прусський генерал Шарн-горст, і Кольоредо, про нас знають і цісар, і королі, і князі, а що найважніше — між нами є гурток вільнодумних рутенів та українців із Росії, потомків козацтва. Вони почуваються до спільноти з нами, бо в них та сама мова, що в нас, — і та сама доля.
Але старий Луць мав свій погляд на справу майбутньої волі.
 — Обіцювали польські пани волю і землю сим, що з їхніми синами чи з ними самими підуть у легіони. Обіцювали землю, гроші і нам, безземельній шляхті. І що ж? Рідні легіонерів дальше роблять панщину, а хто вернув калікою, той пішов у старці. Ні пан, ні громада, ні рідня їх не прийняли. А хто здоров, сього не пустили ще досі. Пропали всі, а за їх кров заплатили французи полякам «Варшавським ксєнством». Було й таке, що чотири роки сьому обіцювали циркули волю і землю всім, хто піде добровільно під кріс. Оттоді і ти попав у те військо і знаєш, скільки там було нашої мужви. Ха-ха! Деякі вернули без рук та ніг, з малою пенсією, правда, але скільки-то на кождого випало вбитих або померших від ран? А їх рідні? Гайдуки післали їх на лан, як передше. Я сам
їздив з двома такими інвалідами до циркулу, і що з того? Мені сказали, що мені ніяке діло, бо хто служив і окалічів, той за се дістає пенсію, хто ж остав здоровим, той повинен бути вдячним, що позволили йому два роки простояти під кріслом на добрій менажі намість під натаєм пана. Вкінці відтягнув мене якийсь писар на бік! Каже: «Пане Бибельськнй, ви бунтуєте хлопів. Змилуйтеся, се злочин, за який можете короткою дорогою опинитися в Коморні». Ось тобі воля з рук володарів.
 — Видко, комісарі на власну руку пообіцювали хлопам лишнє. Та сим разом самі володарі мають дати всім обітницю волі, а се друга річ!
Старий усміхнувся з глумом.
 — Друга, але зовсім така сама. Про мене, може бути і третя. У цісарів стільки чужих писків, скільки треба, та всі вони верзякають, як прикажуть. А доб’ються усього, що треба, тоді цісар такому пискові: брешеш! — і справа скінчена. Може, пізвеш цісаря до суду, чи до циркулу, чи до попа, чи до пана? Ха-ха-ха!
Довгенько мовчав Гнат. Справді, життєвий досвід казав йому вірити словам батька, але і Тугендбунд, з яким переписувалися всі визначніші голови Середньої Европи, не манив народів пустими фразами. З посіву крови та костей міліонів, розкинених по боєвищах від пірамід до Балтики, від Польщі до Мехіканського заливу, мусіла вирости воля.
Гнат устав і звільна пішов у хату. При воротах висів чималий, з дощинок збитий домик для голубів та горлиць. На зиму його ставляли у сіни, на весну вивішували на одвірку. Увесь Божий день з ранку до вечора порхали сюди й туди сніжно-білі та пестро крашені воркітливі мешканці. Наче сніжні кулі, товпилися голуби біля порога, а над ними на крівлі домика сміялися горлиці. Іменно сміялися...
Ха-ха-ха і ха-ха-ха — без упину і кінця, наче старий, немічний а злобний дід, що то кривить беззубий рот та не має вже змоги, ні снаги зареготатися грімко, отверто, щиро.
 «Воркуйте, воркуйте! — казав той сміх голубам. — Прийде велетень-чоловік і розтопче найбільш моторного з вас усіх, прочих розжене, і хто тоді заправить від нього по рахунку? Куди краще нам оттут на вишці. Ха-ха-ха, ха-ха-ха».
Сим разом горлиця помилилася. Гнат обережно просунувся поміж сніжні кулі воркітливого збору і ступив на поріг. Та тут станув, мов укопаний. Біля колиски, яку витесав був старий Лука, лежала навколішках Марія. Вона товкла головою об долівку та насильно давила у груди ридання. Тим-то тільки тихі стони та ніби скавуління виривалися з її уст порою, напереміну з хлипанням та уриваними словами.
 — Ох, що би ти на добре місце не ступив... Ти, дурисвіте... клеветнику... кара постигне тебе... страшна... люта... я сама...
Не розуміючи усієї дії, Гнат гадав зразу, що дитина захоріла, а то й умерла чи випала на долівку й забилася під час неприсутности матері. Глянув через плече молодиці, але побачив, що дитинка спить, рум’яна, наче рожечка, усміхнена, як янголятко...
Тихо подався назад за поріг. Підійшов до батька на лаві й, вказуючи рукою поза себе, спитав півголосом:
 — Тату, хто вона?
Старий двигнув плечима.
 — Бог її знає! Щось не спроста, се певно. Раз зговорилося про се, і вона сказала, що й батько багач, купець, якийсь Федорович чи як там із Ярослава та що в неї мачуха. Але я бачив, що вона на саму згадку плаче та кидається, то й не тикав сього більше.
 — Гм!
 — Чого гмукаєш? Тобі яке діло? Покритка та й годі!
 — Воно правда, що годі, але все-таки людини жаль.
 — Я ж її й жалую, а й ти її не скривдиш, якщо вона у нас останеться. А от теперечки у нас господарка буде хоч куди, то й їй краще буде. У господарстві господині треба, а вона хоч то ніби міська, але тямуча, як мало хто... тьфу! От біду накликую на себе! Ще ти не виїхав, не вернув, а я вже про майбутнє... Зазяпає ще старий... тьфу, тьфу, на пса вроки!
Гнат засміявся і, взявши свойого Вертера, подався у садок під крислату грушу. Звеніння пчіл та комашні уколисали його швидко до сну, з якого збудився аж під вечір...
Широкою, гладко вирубаною «лінією», яка розмежовувала дитятинські та боківські ліси, ступав вечором Гнат, щоби здалека від проклятущого решета остати самим зі своїми гадками. Під час, коли тони скрипки та кобзи губилися у гаморі гостей, безсмертне решето панувало безумовно над усіми згуками, покриками, співом і тупотом, наче голос карбового над вечірньою гутіркою у хлопській сім’ї. Здалека воно кликало всіх у святу коршму, давало знати, що тут під його такт розвертається сон про розкіш життя. Всі, голодні утіх, чули його, бо мусіли чути, і йшли за ним, наче за маною чи блудом втомлений мандрівник. Зблизька воно швидким ритмом, наче батогом, підтровлювало похоти людської бестії до шалу, у безпричасної людини викликувало несказанно прикре почування морального гнету, жаль, обурення, огиду.
Легенько шелестів теплий західний вітрець у гиллі дубів та у густих гильках молодої грабини, орішника, калини. Аж
ось славний бук на перехрестю, крислатий, розлогий, як бук Вергілієвого Тітіра. Біля нього кам’яний хрест на пам’ятку, що тут незнані душогуби повісили побережника. Він, бач, убив раз двох мужиків, які «крали» ріще з панського ліса і не хотіли віддати кожухів вірному панському слузі... Оттут любив Гнат висиджувати ще хлопцем, коли бажав щось про себе прочитати чи придумати. Бач, другі хлопці і люди зі села оминали се місце. «Якимів хрест» — се було несамовите місце, бо побережник Яким і після смерти-заходив сюди не раз ніччю і намагався перевернути хрест, який, видко, дошкулював йому і томив його прокляту душу в пеклі...
Оттут усів молодець і, вдивляючись у червоне зарево заходу, пустив волю гадкам. Бач, після кількодневного віддиху знову приходиться йому їхати в світ, віддалитися від усього того, за чим тужило колись його серце там далеко, над синім Дунаєм, у рядах білокабатників, у їдкому пороховому димі боєвища та у сирій духоті вартівні. Чому? Навіщо? Яка зі сього користь? Батько, безумовно, каже правду! Серед темної ночі караються його співплемінники, ні одної зірки не видко на всьому небозводі, і доки не виповняться часи, досі нема виглядів на полегшу... Доки не виповняться часи... Що се значить? Невже ж вони самі прийдуть, а нам тільки ждати, склавши руки? Ба, не сього вчить програма німецького Тугендбунду! Готовити путь добру, хто його бажає, рівняти шляхи майбутньому, бути предтечею! Хоч би з мотикою, та на сонце! Старинні приносили жертву з життя звірів і людей, Христос сам себе не пожалів, то і він піде куди треба... Так, але чи треба?..
Неясно, туманно рисувалося перед ним майбутнє, наче хто з мряки брався подвигати будівлю, наче гонив за хмаркою диму, яка скидається виглядом на людину! Ні піймати, ні поняти, ні посягнути по неї. А як так, то годі йти, слідкувати за фантомом, оставити все, що виборов у життю, на поталу непевної судьби!..
З якимсь дивним завзяттям нищила судьба волю Руси і знищила її до кореня. Тільки спомин остав десь там, за Дніпром, у далекій Полтаві... А тут, у Галичині, заціліла одна тільки свідомість приналежносте до обряду та до хлопського роду. Хлоп, піп та й годі! А й то піп із панами держить, а хто з мужиків у пани або попи ускочив, пропало! Він уже німець, лях, москаль — все, тільки не рутен... Він сам, як тільки ступить ногою зі села, як тільки стане перед аналой, пропаде теж.
Хіба ж возьме собі неграмотну шляхтяночку чи мужичку? Як так, то враз замкне собі шлях до значіння та успіху. Всі,
бач, знатимуть, яку-то жінку має гер фон Бибельськнй, і «начальство» махне рукою на «хлопомана». А остане холостяком, так із ним разом умре і традиція... Хіба взяв би ось таку Марію...
Встав і звільна повернувся лицем у той бік, де лежало село. На коротку хвилину темні вогкі очі молодиці майнули в його уяві, мимохіть піднялася грудь зітханням.
«Гарна жінка, — погадав, — гарна, але... жінка! На ній тавро сорому, її душа затроєна подихом розпусти часу...»
Насилу відірвав гадки від жіночої краси та ласки.
Із протилежного ліса вийшла на лінію серна з маленьким крапчастим кізлям, яке весело брикало довкола неї. Раз у раз повертала вона за ним голову й обзивалася беком, а мале чвалом бігло до неї, вимахуючи задніми ніжками та відкидаючи на плечі головку. У гиллі дубів суєтилися ворони та круки, які зліталися на ніч у ліс, десь далеко скигліли молоді канюки на крислатому велетневі, порою з дупла обзивалися пестрі жовни: чік, чік! чік, чік! А втім глухий тупіт коня по вогкій лісовій почві та тихе звеніння упряжі почулося недалеко, а по хвилі від заходу сонця виїхала висока стать їздця. Як обпарений, зірвався Гнат із місця, на якому сидів, і віддав капелюхом належний поклін. Пізнав Анєлю Вєнявску. На ній була чорна шовкова амазонка з довгим треном та глибоким вирізом спереду, так що півкулі грудей до половини вихилялися з чорної оправи. Струнка, у довгу одіж прибрана поява мала в собі щось вищого, надлюдського, і мимохіть заглядався Гнат у авреолю золотистої фрезури довкола овалу лиця. Воно було біле-біле, мов уткане з сієї мряки, що вже стелилася по мокравині від боківських лісів. Великі підчорнені очі якимсь скритим вогнем палали у глибині ямин... Здригнувся.
Ще раз похилився у поклоні і, підтягнувши на собі камізолю, брався саме відходити, коли панна Анєля, гордо кивнувши головою, здержала коня.
 — Пан Бибельськнй? — спитала низьким альтовим голосом.
 — До услуг ясновельможної пані! — відповів і підняв руку до капелюха.
Легкий усміх промайнув по вузьких устах дівчини.
 — Ви нечемні, пане Бибельськнй, дуже мені прикро, що мушу вам те сказати, але так є, на жаль.
Вмить догадався Гнат, що вона саме за ним і приїхала, тому і бажає завести із ним розмову. Бач, чого не вільно було йому, се вільно було їй. Про се знали вже розпусні жінки Цезарів...
 — У чім-то не мав я щастя вгодити ясновельможній пані? — спитав із удаваним острахом.
 — Звісно! — засміялася Анєля. — Обсервую вас уже від довшої хвилі і бачу, що ви наче тільки ждали моєї появи, щоби вхопити за капелюх і тікати. Се нечемно, пане Бибельський! Чи вже з мене таке страхіття?
 — Ясновельможна пані зводять жартувати, — поклонився Гнат, — у ніякому разі не смів би я вижидати де-небудь на неї, щоби моєю приявою мутити її розривку. Гадаю, що в першій мірі власник землі має право бути самим на своїй землі. Я попав сюди зовсім случайно і сейчас відхожу.
 — Саме у сьому відході й ваша нечемність! От подержіть мені коня, пане Бибельський. Мушу, як власник землі, познакомитися з інтрузом.
Зіскочила з коня і, підібравши амазонку ,лівою рукою, показала чудово уточені кістки ніжок, обтягнені шовковою панчохою блідо-рожевої краски. Праву простягла до Гната, а він, по звичаю, унявши кінчики довгих, вузьких, старанно плеканих пальців, підняв теплу рожеву ручку до уст.
 — Ходім!
Ішли спроквола лінією, та не гляділи вже, як на заході умирав день. Посіріло червоне зарево, потемніли тіни, а з землі стала виходити тепіль цілоденної інсоляції.
 — У вас гарний голос, пане Бибельський!
 — Ясновельможна пані вельми ласкаві.
 — Щоправда, не дуже-то я розуміюся на співі, а мої брати співають... ну як... як деякі домашні звірята на фільварку... але мені подобався ваш голос. Він сильний, та заразом м’ягкий і ніжний.
 — Вибачайте, ясновельможна пані. Я співати не вчився, а й читання текстів Святого Письма не дає хіба як слід піднімати голосу.
 — Безумовно! Воно куди краще було б, якби ви так заспівали який романс...
 — Ох, пані! Куди мені до романсів?
 — Ні?.. — звернула на нього свої несамовиті, палкі очі. — А хто другий, як не ви, вже вродився героєм роману? — спитала.
 — Я? Надто важке моє життя, щоби мав посвячувати його романсам. Декілька співати навчився вправді... але...
 — Ах, ми не розуміємося. Я не про співані романси говорила...
Кинула йому знову визиваючий погляд.
«Швидко їде! погадав Гнат та усміхнувся. — Все одно, ясновельможна пані, і одно, і друге в парі ходить».
З лінії увійшли в густий ліс, щоби перебратися у село. Оттут було зовсім темно, і кінь став неспокійно форкати та спинатися. З трудом гамував його молодець та через се остав дещо позаду. Панна ступала передом. З її одягу плили ніжні пахощі лаванди та чогось другого, що заставляло грудь випрямлюватись, а м’язи рук наповняло брутальною самчою силою. Се пахло тіло дівчини, розігріте у духоті вечора. Аж до болю здавив Гнат писок опірному коневі, і тварина вмить відчула перевагу. Знизивши голову, ступала смирно за молодцем, так що він знову зрівнявся з дівчиною на стежці.
 — Як можете, пані, наражатися так пізнім вечором на самітній поворот лісом? — спитав. — У вас нема, прецінь, сили спинити сполоханого коня. Він може вас понести, розвити об пень, скалічити... Страшне!
Його голос звучав справді наче в жаху, якось глухо слова виходили, не Зовсім ясно та виразно, напів крізь дрож. Щось давило його за горло.
А вона засміялася сріблистим сміхом і напіввідвернулася до нього. Ясна головка відхилилася взад, а розсміяні очі засвітили серед темряви фосфорним блеском.
 — Ха-ха-ха! Видко, я надіялася, що не сама вертатиму...
Ось він дотикав її вже майже собою, здавлений віддих з трудом проривався крізь губи, порепані від внутрішнього вогню. Оден движок руки — і чудово виточена стать епічне на його груди, а до сієї лискучої блідої груди приляжуть спрагнені уста...
Та ось вона пішла знову швидше.
 — Ходіть, ось уже недалечко!
Справді! Швидко посвітліло, і обоє опинилися на боківській дорозі, яка вела з-над мокляків у Дитятин. Дорога була самітня, сіра, на заході вмирав уже день.
 — Подайте мені стремено!
Швидше, чим подумати, підняв Гнат дівчину, мов дитину, і посадив у сідло. Тепло та близькість її тіла оп’янили його зовсім. Він дрожачими руками підсував, стремено під маленький туфлик Анєлі і навіть глянути не смів угору.
 — Страх, які ви дужі! Мій Стасьо не втяв би такої штуки, хоч би вовтузився й годину.
Зітхнула тихенько, буцімто про себе.
 — Я важка, правда?
 — Ви, пані? Ох, я й не чув на руках вас... хіба серцем!.. — насилу зажартував.
 — Ох!
Вона чула, що в сьому жарті є частина правди. Ба, й годі було інакше подумати про се. Справді, між Стасьом Кшискім а Гнатом Бибельським була велетенська прогалина пережитої погані, ужиття за всяку ціну й у всякому виді. Нелегко було у її судженому запалити уяву самою появою, пахощами, рухом, словами — там треба було чого другого... Зате тут, у сієї людини з м’язами, як дубові відземки, зі серцем та уявою дитини... Ні, неможливо, щоби вона не осліпила його блеском краси, не збудила у ньому бажань. У його жарті була правда вогню, який займається скрізь, де назбирався потрібний підклад, а й іскра не затаїться...
 — Заходіть завтра після наради з «татусем» під Якимів бук. Може бути, зловимо якого духа... — засміялася.
 — Хіба мрію зловимо, пані, фантом цвітки з чужого цвітника.
 — Ха-ха-ха! А знаєте ви, пане Бибельський, що можна зловити з погоні за мрією?
 — Розчарування, завід...
 — Ні, поцілунок!
Вдарила коня прутом. Гнат остав сам на сірій дорозі серед сумерку.
IV
 — Ти, Стасєчку, поїдеш із паном Крігером перевести інтромісію пана Бибельського на Долинки, а ви, пане Ігнаци, зводите остати зі мною. Згода?
Питання було зайве. Пан Кшискі і худенький кривобокий урядовець мовчки вийшли, а Гнат засів до овального стола на кривлених рокбкових ніжках. На широкій пружистій канапі сидів пан Вєнявскі у темно-зеленому сурдуті, а за ним стояв кирпатий Івасько, який авансував сьогодня до гідности лакея. На срібному підносі стояли рядком пляшки з вином, чарки і чимала скрипочка з набитими люльками. Коли вийшли, пан Вєнявскі мовчав довгу хвилю, доки не затуркотіла у брамі бричка. Через усю ту хвилю чути було тільки цокання золотої пендюлі на комоді під скляним клошем та тихе підтягання носом Іваська, який випулював «баньки» на спанілого Гната. Аж осе дідич наче зі сну збудився.
 — Анумо, пане Ігнаци, як бачите, я виповнюю контракт stricte1 і приступаю до річи безпосередньо. Жан, подай цибухи, налий вина і гони до чорта!
Наче почувши свист батога, вмить нагадав собі Івасько. що він Жан, а не Івасько, і з місця з тупотом та форканням побіг у кут, де на низькому крученому поставнику, як рушниці на вартівні, стояли цибухи. Вибрав два, переглянув під світло, насадив люльки і запалив звертком паперу. Опісля обережно, соплячи та вовтузячись, став наливати по черзі чарки на підносі. Вкінці, лопаючи чоботами на кривих ногах, вийшов, і чути було виразно, як сейчас за дверми заходився скидати з босих ніг сі вліті невиносимі кайдани. Його роля, роля Жана, була пока скінчена.
Цокнулися і випили по чарці.
 — Ви, пане Бибельський, вчера вельми дивно висказувалися про місію, яку я придумав для вас. Ви австрійський офіцир, і то ще з 1809 р., тож я боюся і маю сумніви...
 — Ви, ясновельможний пане, не маєте чого боятися. Австрія в союзі з Наполеоном і з вами!
 — Та воно правда, але все-таки... теє...
 — Що саме?
 — Ну, як би то вам?.. Ми в союзі, то правда, але сей союз...
 — А споріднення?
 — Так, і споріднення... Тільки, бачите, і Марія-Антуанетта була з австрійського дому...
 — Гм! Правда!
 — Отже, союз сей може бути не дуже-то певний, і австрійський офіцир міг би найтися у суперечносте з обов’язками.
 — Як так, вельможний пане, то поглядіть собі кого другого. Не я прохав вас про місію!
Гнат цікаво приглядався невеликій мініатюрі польського шляхтича у чамарі, яка висіла в узькій рамі саме над канапою Вєнявского. І лице, і погляд маленьких фальшивих очей був той сам. Питання, чи се був батько дідича, чи він сам з-перед двадцяти літ, займало Гната більше, чим відповідь, яку мав саме дістати. Пан Вєнявскі випив одну за другою дві чарки й випустив кілька клубків диму, які звільна розсновувалися і по хвилі наповнили кімнату синім облаком. Очі Гната бігали з комоди на ряд оксамитних крісел, з крісел на золоторамні репродукції образів Фрагонара з безстидно ви-крашеними наготами. Вини виглядали так, наче брутальна рука п’яного матроса позривала з розтовстілої розпусниці брудну одежу. Була в них тема, помисл і постати великого талану, тільки сього естетичного сяєва, яким обсновував він часи розпусти та гнили, — не було. Та й навіщо було сього у дитятинському дворі біля чамари та зеленого сурдута пана Вєнявского?
Міркування і помічення Гната перепинив нагло сміх дідича. Дивно звучав він. Мимохіть нагадувався фальшивий погляд очей на портреті.
 — Ви, пане Ігнаци, молоді та в горячій воді купалися, — сказав дідич. — От випийте зі мною та зводьте ласкаво
вдуматися в моє положення, щоби як слід оцінити й мої інтенції.
 — Дякую. Я знаю, що воно в моді пити багацько вина, і я придержуюся її, та тільки в полку. Оттут, двісті кроків від ліса, я не звик пити. Вип’ю чарку-дві, та, проте, я готов слухати і слідкувати за вашими гадками, куди тільки захочете.
З-під ока глянув пан Вєнявскі на Гната, але на лиці молодця малювалося стільки щирости, що він успокоївся.
 — Ви, пане Ігнаци, горячка! Шукай кого другого! Легко то вам казати, але кого я найду так наскорі? А там чи я не знаю, скільки вірности є у вашому роді?
Тут пан Вєнявскі похилив голову. Чемно подякував Гнат за честь, віддану його родові, і спитав:
 — В такому разі навіщо вельможний пан підносять сумніви, коли я, що маю їхати, не маю ніяких?
Се була неправда. Ніколи більше сумнівів не було в душі Гната, як саме в сю хвилю.
 — Не дивуйтеся, вацьпан! Як знаєте, Стась програв у карти свою пайку. Я мусів затягнути позичку, яка з’їсть майно протягом року. І ось пише мені Стась, що щастя відвернулося та що у нього більша сума гроша. Сі гроші не сміють пропасти. Він має йти у глубину Росії, а багато дечого може лучитися ПО дорозі;
 — Так, але чи вельможний пан знають, відкіля у нього сі гроші?
 — Певно, з карт.
 — Так Бог знає, чи вони в нього ще є. У картах — як на війні...
 — Без сумніву, але я маю певність, що так не є. Він коштом свойого майна збагнув уже тайну картяного щастя.
 — Ах, се чисто цісар Наполеон, який приковує до своїх прапорів воєнне щастя!
 — Не кпіть, пане Ігнаци, се правда...
 — Я не перечу, тільки дивуюся й завидую, а порівнюю пана Станіслава з цісарем, бо знаю, що він любить грати в карти.
Пан Вєнявскі почервонів, бо знав, що імператор французів залюбки шахрує при картах, але удав, що не розуміє притику.
 — Пусте! Се байдуже, звідкіля у нього взялися гроші, але вони у нього є і їх треба привезти сюда. Ось і ваша задача. — Тут старий знову видобув із-за пазухи лист Стася і поклав перед собою. — Стась зі своєю дивізією є в Мотилеві, де остануть довше, і туди треба вам їхати.
 — Як сказано, я готов поїхати. Одно мені тільки неясне.
 — Що саме?
 — Завсіди одно і те саме, хоча й не з того самого боку. Кажете, що мені ніяке діло до сього, відкіля сі гроші, — добре. Се й на ділі не моя річ. Але чиї се гроші? Чи раші, чи його? Він повнолітній.
 — Ах! Які-бо ви дивні! Сейчас пізнати, що ви не поляк. Читали ви, прецінь, у листі, що я маю їх відібрати.
 — Гаразд. Отже, справа рішена. Гроші видам вам за посвідкою. Не забувайте, що я юрист.
 — Ви.:, юрист?
 — Так!
 — Нечуване! Чоловік дав свойому все, що тільки хотів, і він поза інфіму не виліз, а ви ось без крейцара...
 — У кого нема грошей, сей мусить надробляти головою.
 — Так то так, але воно прикро старому...
 — Се не в грошах, вельможний пане, ріжниця, тільки, як самі щойно зводили завважати, в породі.
Дідич понурив голову, тільки від часу до часу кидав з-під ока на молодця ворожі, злючі погляди. Нові люльки закурилися від свічки, що горіла в срібному ліхтареві, а пан Вєнявскі поналивав випиті чарки вдруге.
 — А тепер яку провізію обчислюєте мені за свою поїздку? — спитав.
 — Для мене, вельможний пане, нічого! Але, бачите, се небезпечна місія — їхати у воєнний час та ще в таку Палестину...
 — Як-то нічого?
 — Звісно! У мене є свої гроші, а як прийде ще відправа, то буде з мене доволі. Не так мається річ з моїм батьком. Він кріпкий та дужий, але самі знаєте, що після шістьдесятки людина — як той старий, порохнявий дуб. Стоїть, махає крислатим галуззям, наче вічно пишатися буде у лісі...
 — Ви поетизуєте, пане Ігнаци?
 — Часами!.. Отже, знаєте, що коли прийде нечайний порив вихру, дуб валиться відразу, без колебания, без тріщання, скрипу, стону. Оттак піддається і дебелий старець, якщо його зломить життя. Тому бажав би я забезпечити його в разі своєї смерти.
 — Вашої... смерти?
 — Так, вельможний пане! І то не так, як при першій умові, але ось як;: ви віддали батькові землю обсіяну, управлену, на тиждень перед жнивом. Ви зобов’яжіться вже тепер зібрати жниво з Долинок у стоги і дайте старому пару здорових коней, дві корови, віз, плуг, борону та проче знадіб’я, яке має кождий двірський форналь. Все те — при добродієві Крігерові, щоби ви не могли даної сьогодня річи відібрати завтра. Далі збудуйте власним робітником клуню і стайню біля кузні.
Пан Вєнявскі усміхнувся.
 — Ви, пане Ігнаци, видко, будучи довго на Заході, забули, що все те, чого від мене правите, се дрібниця...
 — Ха-ха-ха! Знаю я добре, пане Вєнявскі, ціну всього, та мені не йде про гріш, а про забезпеку батька. У нашій хаті є жінка, яка заопікується ним, як батьком, та друга річ — заходи біля влаштування господарства. У мойого батька нема до сього ні грошей, ні охоти, бо ж його забезпека окуплена кров’ю його синів.
 — На рани боскє, пане Бибельскі, не говоріть про смерть.
 — Годі, пане Вєнявскі, ризико у нас обопільне. Ви ризикуєте гріш, я — життя!
 — Гадаєте?
 — Ні, не гадаю, а знаю. І ви се знаєте, бо якби не знали, не вимірював би тепер ось пан Крігер землі мойому старому...
Настала прикра мовчанка. Пан Вєнявскі ніяк не міг розібрати, чому Гнат годився їхати у Росію. Зразу зробив йому був предложения, гадаючи, що він вернув зі Заходу недовченим обірванцем, без крейцара в кишени, з незаспокоєним голодом ужиття і гаразду, тому бажав купити його, як всі пани купували собі слуг чи жовнірів у полки польських «добровольців». А тут дізнався, що сей Гнатко — офіцир та ще і юрист. Вкінці збентежили його умови укладу. Невже ж він гадав оттак дешевим коштом обдурити його та з грішми податися ось хоч би у російське військо? Чимало-таки прус-ських та німецьких офіцирів служило між зеленокабатниками... Він і юрист? Гм!
 — Се гаразд, пане Бибельскі, я умову приймаю без ніяких обмежень, але які запоруки маю від вас я?
Гнат встав.
 — Як-то, пане Вєнявскі? Ви від мене правите поруки? Яку ж поруку дає вам сей, кого ви посадили до зеленого столика, щоби на місці вас «розроблював» ваші гроші? Якщо ви мені не вірите, то справа покінчена. Я ніякої поруки вам не дам, бо все, що маю, є в мені, та ще у голові знання, а у кишені свідоцтва і патент. Все те зі мною живе й помирає. За мене ручить тільки моя честь. Якщо ви в неї вірите, гаразд, якщо ні — ще краще. Мене не сверблять п’яти до дороги. А якщо вам ходить про сі чотири хвости та купку дров, то допишіть про мене клявзулю, що як з вини моєї безсовісносте місія буде не сповнена, то мій батько має вам звернути усе ваше добро, крім землі. Ось що. Гадаю, одначе, що такої клявзулі не постилався б і Иойлик.
Пан Вєнявскі почервонів, як рак, не знати — від стиду чи від досади.
 — Гаразд, приймаю! — сказав.
І швидким рухом присунув гостеві папір та чорнило, які лежали наборі.
Мовчки, серед тишини пополудня став Гнат списувати умову
Коли вийшов, голова крутилася у нього від страшного задуху у кімнаті. Він, щоправда, випив тільки дві чарки, та при замкнених вікнах стільки назбиралося у кімнаті диму, що аж очі пекли та заходили сльозами. Коморник і Стасьо також закурили люльки після повороту, а при оживленій юридичній дискусії минуло цілих дві години. Тим-то Гнат глибоко вдиху-вав у себе тепле повітря та у свідомі, що вчинив усе, що міг зробити для старого батька у життю, ішов... у ліс.
Сим разом, одначе, гадав перейти горі селом довкола і зайти під Якимів бук з другої сторони, від Чорного ліса. Немила була дорога через село. Дідич Дитятина дуже мало дбав, а, радше, не дбав зовсім про своїх підданих ні під яким оглядом, а й отець Рищинський дістав був свойого часу презенту на парохію під умовою, що стане по сьому боці двірського рову, а не по тому, де жили мужики. В році 1809 пан Вєнявскі і о. Рищинський аж посивіли, щоби через участь у поході проти переможця усієї Европи не проник у кромішню пітьму ні оден проблиск бажання волі. Вони послідовно нищили усякі його прояви, і кожда одиниця, що зраджувала хоч би тільки тінь якогось розуміння, мандрувала при найближчому наборі рекрута під корпоральський бук. Вбогість, темнота, занепад царили в селі неподільно. Усі старші були на панщині або на власних малих клаптиках ріллі, у селі видко було тільки немічних, брудних старців по приспах та порогах, а на дорозі гралися вкриті нужею, обдерті, злиденні діти. Вона розпареного спекою гною якимсь гнилим дурманом обсновувала все село. Тож мимохіть повернув Гнат направо, у сторону церкви. Тут було чисто і свіжо, бо попівство лежало значно вище, чим село, по тому боці потоку.
Здалеку маяли вже вершки смерік, які отінювали «резиденцію». Легенький подих східного леготу колихав спілими шишками та ніс зі собою пахощі з чималого цвітника, який розвела перед чолом будинку Наталка. Чого-то там не було! Гвоздики, рижі, бальзаміни, петунії, пеларгонії, резеда, матіола та десяток других слало свої запашні віддихи у повітря як вдяку за дбайливі заходи. У переході Гнат оком знатока оцінив працю та успіхи. Ні, неможливо, щоби дівчина, яка так любиться у цвітах, могла боготворити у свойому серці погань... Менше чисто виглядало само попівство, а позаду, куди виходили двері, смітник та помийник, нічим не ріжнилися від хлопського гноєвища. Нечисть, сморід, погані ганчірки
на плоті, порозбиване череп’я, качки та гуси на чималій гноївці, кури на гумні — все те таке саме, як скрізь. Тільки намість старенької бабусі або обідраного дідуся понад гноївкою походжала їмость у широкій поплямленій спідниці з в’язкою ключів на мотузку та з чепцем на голові, а на гумні курив люльку малий, круглий о. РищинСький у довгій капоті та солом’яному брилі. Біля нього ступав журавлиним кроком високий, білявий, вимоклий молодяк у нечувано високому галстукові та брудних штанах, з паличкою в руці і картузом на голові. Остовпів Гнат, побачивши його. Він досі ще не знав, що його бувший ученик Орест вернув з Відня. Не бажав, одначе, стрічі ні з одним, ні з другим, а там, незамічений обома, приспішив кроку і швидко став обходити сад, щоби дійти на стежку до ліса.
 — Пане Ігнатій, пане Ігнатій! — почувся у сю мить за ним жіночий голос.
Оглянувся і зняв чемно капелюх. Сперта об перелаз, стояла по той бік плоту Наталка.
Її кругле дичко горіло рум’янцем, кров, здавалося, ось-ось і бризне з коралевих повних губ, а у її усміхові, наче жемчуги, біліли зуби. На дівчині була вузенька витерта перкалева блюз-чина, яка тільки дещо закривала її багатий бюст. Тепла карнація її тіла годилася знаменито з синяво-чорним волоссям та маленькими темними вусиками на горішній губі. Попри се видко було з усієї появи якесь стремління до прикрашення внішности, ніби сліди культу тіла як естетичної цілосте. Дві грубі коси були добре вичесані, тісно сплетені і пов’язані на чолі а 1а Gretchen і заквітчані, шия та руки були добре вимиті, на ногах вичищені черевики та добре підтягнені білі панчохи. Із-під дешевенької суконки виглядав хвилями рубець білої, як сніг, спідниці, словом, дочка у нічому не нагадувала заялозеної мами.
 — Куди так спішите, пане Бибельський? — питала дівчина, протягаючи молодцеві руку.
- — На прохід у ліс!
 — Пішла б і я з вами, та боюся тата. Битиме.
 — І я гадаю, що воно було б на місці! — засміявся Гнат. — З молодим хлопцем, та ще у ліс, гм!
 — Звісно, що не випадає! Та, проте, другі ходять і їздять, і ніхто їм нічого не каже...
Бистро та питливо глянув Гнат у очі дівчині, але не вичитав у них злоби, тільки ніби жаль... Ні, вона не знає про його вчорашній прохід.
 — Бачите, панно Наталко, хто уднину орішки краде, сьому лісковим прутом міряють спину. Та ніччю повну кишеню можна принести домів — безкарно.
 — ...То ви гадаєте — ніччю?..
 — Ні, паннунцю! Я тільки про се, що за необережність не оден поплатився життям.
Та Наталка не розуміла його, тому покивала сумно головою й заговорила про друге.
 — Ви знаєте, татунцьо дуже попитували за вами. Орест вернув.
 — Ну, і що ж? Швидко ожениться і висвятиться, буде весілля. Походіть, паннунцю, коло богословів та по Великодні і ви...
 — Ет, куди мені! Мене богослови не хочуть через се, ви знаєте! Клянуся на спасіння душі, що я остала чистою, як січневий сніг, так хто в се повірить? Сором для фамілії та й годі! А так чи сяк нічого зі сього не буде. Ореста нагнали...
 — Що ви кажете? За віщо ж?
 — Чогось там не поздавав чи що, пиячив, не вчився, от, звичайно, молодий...
 — Гм! І я молодий!
Та тут дівчина видула згірря губи.
 — Ні, пане Ігнатій, ви не молоді. Уже півгодини балакаємо, а ви ще мені ні одного гладкого слова не сказали.
 — Бачите, паннунцю, я не зі сього світа, що про нього ви мрієте, а в мойому світі не правлять теревенів самітній дівчині без означеної ціли.
 — Правда, що не я вашою ціллю! — зітхнула. — Цікава б я, одначе, хто?
 — Бажав би і я се знати, та пока ще годі. Прощайте!
 — До побачення, правда? Ви зайдете до нас?
 — Ні!
 — Ов, а се чому?
 — Звісно, самі знаєте, що у вашого татунця здорові цибухи.
 — Ет, ніби ви їх боїтеся?
 — Боятися, то я не боюся, але навіщо здорову голову та під Євангеліє теє... Добраніч!
Пішов. Довго гляділа за ним Наталка і, сперши голову на руку, хлипала стиха. Бідна і не підозрівала, що не минувшина ділить її від нього, а саме сей світ, про який згадував Гнат. їй чомусь-то здавалося, що тільки нахабність її батька зразила його до неї. Бач, колись вони всі троє гралися у обширному саді попівства і любилися, як рідні. Та батько своєю нетерплячкою попсував усе. Правда, вона була необережна... Ах! То його слова про орішки до сього гнули! Правда! Та все-таки стояло б труду поглядіти сих горіхів... Багато дечого діється у кущах малин чи в чагарнику...
 — Тацка, Тацка! — закликала звінким голосом.
 — Слухаю, паннунцю! — почулася хрипло-писклива відповідь, і на стежку вийшла підстарша уже, нечувано брудна баба у половині спідниці, з-під якої виглядали червоні та грубі, наче ковбки, ноги.
 — Скажи дома, що я пішла в поле до женців під ліс!
 — Добре, паннунцю!
Одним скоком перелізла Наталка через перелаз і пішла слідом за Гнатом. Здалека бачила уже між першими нивами спілого жита його капелюх. Тому станула і гляділа, куди звернеться: чи в хохонівську пущу, чи наліво, у Чорний ліс. Ось він повернув вліво і здалека бачила його обгоріле лице, похилене наче в задумі. Біля Паращукової оселі сходив уділ, щоби перейти село, а там піти стежкою далі. Тепер уже знала, що Гнат іде під свій Якимів бук. Здержалася. Не дуже-то їй було мило йти туди під ніч. Її світогляд, мимо набутої у дворі оглади, не поширився ні раз. Відьми та опирі займали у ньому почесне місце біля духів померших, добрих і злих чарів та всіляких других догм людової віри. Старий Яким, двох мужиків, підкопаний з одного боку хрест... Брр! Дрижаки брали її на саму згадку... Краще було би вже на цвинтарі, що то за попівством на полі, недалеко кузні Бибельського. Гей! І безпечніше, і ближче. Та що ж робити? Або-або!
Побігла навперейми попри церкву і двір; заки Гнат углубився в ліс, уже у найближчих кущах ждала на нього Наталка. Вона зняла з ніг черевики та взяла їх у руки і, ступаючи стиха, слідкувала за ним, як дух.
Десь від заходу надвигалися хмари, вечір западав швидко, і за нею почувалися вже в полі поклики женців, які сходили з поля. Нависле гилля дубів та буків затінювало лісову стежку зовсім, і тільки завдяки босим ногам могла дівчина нащупати утоптану стежку. Швидко било її серце, кров стукала їй у висках, мов молотом, воздух запирало у груди, та, проте, йшла далі. Десь згубився і жах перед невідомим. Ніби карта грача, тягло її бажання побачити, що діє Гнат під ніч у лісі, та ще й .надія... присістися до нього... а там... мій Боже! Що то ще може статися? Та, проте, їй байдуже! Хай буде, що хоче! Прокляли її всі, очорнили, окричали, хай чорт пірве їх і її. Не завагається перед нічим, усе прийме, без спротиву, без стриму, як спалена земля дощову благодать.
Та ось посвітліло. Гнат вийшов на лінію. У віддалі чорнів уже великою чорною кулею Якимів бук, а під ним білява чертка — хрест. Наталка спинилася на краю. Годі було йти туди дальше. На отвертій лінії він побачив би її, а се не може бути. Він мусить швидше почути на собі тепло її тіла, чим побачити її лице... Тому треба було з трудом пробиратися краєм ліса рівнобіжно з лінією. Не було се легко, бо краєм кущі росли, як живопліт. Коли, одначе, після чвертьгодинної возні з гиллям та терням станула якраз напроти хреста, щось ніби зморозило її всю. Під хрестом у тіни бука сидів Гнат, але не сам. При ньому була жінка, а коли Наталка напружила дещо свій знаменитий, не попсований нічним сліпанням зір, пізнала Анєлю!
В першій хвилі здавалося, що дівчина, ніби пантера, вискочить із гущавини і пірве на шматочки проклятущу повію... Гей! Вона знала добре, як-то порою бавилася панна Анєля... Але по хвилині зачула своє ймення і вмить застигла на місці, підслухуючи.
 — Я саме стрічав панну Рищинську та тому дещо забарився, — говорив, ніби оправдуючися, Гнат.
 — Се неладно, йдучи до одної, баламутити мимоходом другу, — жартувала Анєля.
 — Ах! Ми давні знакомі, не бачилися вже стільки літ, то мусі ли хоч звітатися.
 — Наталка гарна дівчина, ох, як бажала б я мати її силу, рум’янець, її очі...
 — Ох, пані! Мені видиться, що перед зеркалом кожда жінка собі найгарніша.
 — Гм, так, але хто одержить пальму перед очима судді?
 — Може, мені припала в уділі честь бути тут суддею? В такому разі ви вибрали собі Париса, в якого вельми мало досвіду.
 — Мало? Я не гадаю, щоби досвід вишколював людину у справах любови. Не раз Амор пускав свої стріли у моє серце, та воно завсіди б’ється палко, коли стрітить на шляху життя появу ось таку як... як...
Вона скинула з плечей нагортку і сама відхилилася у напівлежачій поставі. Її очі найшлися якраз проти очей молодця, її уста — проти його уст. Із-під нагортки з тісного станика виступали круглі, до половини обнажені груди, пахло лавандою та фіялками.
 — Так ти суду бажаєш, німфо цієї зеленої пустині? Ох, я осудив тебе від першого погляду і дальше осуджую як слід, ох, я не помилюся!
І сильним рам’ям пригорнув відхилену стать дівчини до себе. їх уста з’єдналися у довгому поцілунку. У безтямі хвилі не чули вони, як у протилежній гущавині зашелестіло щось, ніби звір, який тікає від зачаєних ловців. Почувалися і згуки — ніби хлипання-плач та прокльони, але вони губилися у віддалі, аж змовкли...
Швидко западала ніч.
V
Почтиліон поспішної пошти, яка дня 25 липня вечором приїхала на стадію біля Галицької брами, був у виїмково доброму настрою. Він не то що дув із усіх сил у свою трубку, але навіть поспівував хриплим голосом та поганим німецьким наголосом славнозвісну пісеньку:
Muss і ’denn, muss і ’denn zum Stadtlich hinaus..)
Перша «портшеза» приїхала на дві години до приїзду другої, що вказувало на виїмкову щедрість пасажирів. І справді! Коні ледве сопіли з перетоми, піна вкривала їх запалі боки, зате лице почтиліона-товстяка сяло від внутрішнього вогню чи, може, від алкоголю, а малі очі плавали у захваті, коли відчинив дверцята і змітав землю капелюхом перед висідаючим одиноким пасажиром. Опісля зовсім рівнодушно вислухав догани поштаря, врешті почухрався поза вухом, а далі і сказав:
 — Та воно все правда, гер постгальтер, але все-таки п’ять гульденів, та ще на сій лінії; пішки не ходить...
Сума, названа почтиліоном, вмить перепинила докори поштаря.
 — П’ять, кажеш? — зацікавився. — Певно, хтось із війська.
 — Не знаю! З вигляду то він справді, як офіцир, у всякому разі шляхтич. Але що їде сією лінією!..
 — Правда! Війська теперечки у нас нема, а з Кракова чи Відня не туди дорога на Волинь. Повинен би радше приїздити теперечки на Краківське передмістя та браму...
Тим часом пасажир записався у книзі як Herr von Bybelski, узяв свій чималий, але легкий клунок, передав його хлопцеві і велів за собою нести на Краківське передмістя. Оттут спинився перед великою кам’яницею, над брамою якої красувався мурин у ярко-червоній перепасщ довкола бедер, і клунок помандрував разом із власником по вузьких, темних сходах на поверх, де швидко відчинилися двері нумеру. Кімнатний поспитав про прикази, а там і побіг за водою і ліхтарем. За якої півгодини східцями, які вели у велику гостинну, ступав офіцир у повній формі, з косматим чаком на голові, у білому фраку зі золотими галунами та у синіх обтислих штанах. При боці висіла шабля, а на груди пишався ордер Марії-Терези та медаль за Ватрам. Прийшовши, розглянувся по присутніх і вмить угледів Зухера, який сидів за пивом у товаристві якихось двох виповзлих бюрократів. Біля них вершилося на сусідньому столі величаве драгунське чако з офіцирськими золоченнями, а коли Гнат доглянув за ним власника, то мало не закричав від радости.
 — Фон Кранцберг!
Швидкою ходою, мало не бігом проміряв салю, звітався. Фон Кранцберг був старший, може, сороклітній німець, який, одначе, більше половини життя провів у Галичині, а від 1805 року був ад’ютантом, а, радше, секретарем генерала Кольоредо. Був се вельми тямучий офіцир та образована людина, одначе здоровля у нього не було, і виглядом скидався він радше на урядовця, чим на сина Марса. При виді Гната його жовте, полиняле лице прояснилося, він протягнув руку і звітався сердечно.
 — Відкіля, яким світом? — живо розпитував його молодець.
 — Графа командували до волинської армії у характері повіреного австрійського двора, і я, річ природна, з ним. А ти ще служиш?
 — Ні, але відправи ще не маю. Тепер гадаю поступити у цивілі, але пока найшов собі ще діло при французькій армії у Росії, то й гадав, що в офіцирському однострою легше доїду і верну...
 — Безумовно, тільки, бачиш, після сього, що діється та говориться останніми днями, радив би я тобі взяти зі собою у клунок цивільний одяг.
 — Як-то?
 — А ось сідай біля мене, то побалакаєм!
В сій хвилі почувся біля них півголосний оклик. Се Зухер пізнав Гната і видивився на нього, наче на воскресшого мерця. Гнат відвернувся і чемно поклонився старому, який зблід і мало що не випустив із рук склянки з пивом. Якобін, бунтівник, голодранець — офіциром та ще й приятелем секретаря генерала графа Кольоредо? Нечуване!
 — Здорові були, совітнику! — гукнув по-руськи Гнат. — Ось і побачилися ненадійно. Що з Івасем?
 — Ганс... то є Іван при суді... практикує! — промимрив несподівано заскочений Сухар, який не мав і часу погадати, що він є, прецінь, для всіх та всього гер фон Зухером. По хвилі кров хлинула у бліде лице, він понив, що зрадив перед двома товаришами свою найглибшу тайну, і та свідомість відібрала йому зразу усю тямку. З німим зачудуванням гляділи на нього товариші, які, впрочім, не бачили нічого незвичайного у кількох словах, сказаних по-руськи.
 — Що вам, гер колега? Що ви маєте із сим офіциром? — допитувалися. ,
Та гер фон Зухер отямився за сей час і зрозумів, що на ділі нічого не сталося, та звільна прийшов до себе.
 — Се давній знакомий, про якого ми гадали, що згинув під Ляндсгутом чи Еслінгом... — відповів байдужно. — Кельнер, noch eins!1
Фон Кранцберг не звернув навіть уваги на усю дію, бо його зайняли неподільно переговори з буфетником на тему вечері. По якімсь часі прийнялися оба за їду.
 — Отже, як сказано, найкраща птиця та найкращий звір — се кажан, — говорив фон Кранцберг, — і саме тому не забудь свойого «цивіля». У мене в чемодані теж табачковий фрак та зелений картуз. Від припадку... природно!
 — Я теж собі гадав, що участь Австрії не так-то дуже ясна! — відповів Гнат. — І моя поїздка у Росію теж у зв’язи зі сією гадкою.
 — Як-то? — зацікавився ад’ютант.
Гнат розказав йому, що знав, про лист Стаха Вєнявского, та умотивував своє рішення їхати особисто на розвідини.
 — Се ти добре виміркував, і гадаю, що се дуже гарно, що ми стрінулися. Через те можемо мати вчас точні відомості, яких не буде у нікого другого в Австрії. Але, — тут поклав палець на кінчик свойого довгого, сухого носа, — але нікому про се нічичирк.
 — Розуміється! Та ти мене не висилай і не остерігай, а кажи, що діється на ділі. Я зі села, не забитого досками, а замурованого тесовим камінням від усього світа.
 — Що нового, питаєш? А ось що! Центр «Великої армії» є над Дніпром, десь біля Орші, пожди-но!..
Видобув із-за мундура штабову карту і почав показувати на ній кінцем ножа точки і лінії.
 — Десь між Вітебськом а Смоленськом є тепер центр, а оба крила остали позаду, поняв?
 — Правду кажучи, не дуже. Все-таки се з Наполеоном діло, а з ним ніколи не знаєш, що буде. В році 1809 було в нас доволі війська, дух у армії — як ніколи перед тим, ні потім, архікнязь Карло полководець неабиякий, а все-таки, не будь на Дунаї повени, не здобули б ми були ні одного успіху.
 — Саме тому стоїть і Шварценберг на Волині як 12-й корпус «Великої армії» бо, як кажеш, ніхто не знає, що буде. Але мій генерал каже ось що: «Де людська голова рішає, там перевага завсіди буде за Наполеоном, бо його голова кермує живлом усієї французької нації, а не звичайною армією. А таке уступає тільки другому рівновартному або вищому, надлюдському». Тим-то, бачиш, ми, австрійці, ніколи не могли його побідити і побідимо тільки тоді, якби пішли проти нього живлово всіми хвилями многоязичного моря народів.
А се, як знаєш, неможливе! Є в нас жменя німців, та щойно тепер починає у райху творитися щось у роді нації, у нас ніхто й не заїкнеться про те. Дав би йому Меттерніх та поліція! Маємо чехів, які аж черево рвуть від радощів, що швабів б’ють. Є мадяри і поляки, яких аристократія захоплюється ампрером французів, а простий нарід, поза дідичами, не бачить цісаря. Відкіля ж має взятися живло?
 — Як на таке, то його нізвідки й узяти! — відповів похмуро Гнат. — Пригадуєш собі, як-то ми раз після битви під Асперном обчислювали сили Наполеона і начислили щось около міліона голов. Ніяка нація в Европі не дасть такої маси. Франція, Італія, Голландія, Неаполь, Іллірія, Баварія, Віртембергія, Вестфалія, Саксонія, Польща — Боже милий? Після Асперну прийшов Ваграм, після Айляв — Фрідлянд. Після кождого успіху — тим страшніший погром.
Наложили люльки і закурили. Фон Кранцберг відсунув недопиту склянку пива й велів подати пляшку вина, а опісля нахилився до сусіда.
 — А таки, — сказав із усміхом, — я свойого «цивіля» взяв у чемодан, а й ти добре зробив, що не призабув картуза та сурдута. А знаєш ти чому? Тому, братчику, що попри живлову силу народу є ще і другі живла та обставини, яких ніякий переможець не прикує до своєї тріумфальної колесниці. А попри се найбільшою чеснотою нашого часу є знаєш що? Терпець!
 — Ба, але на які живла числить воєнна рада у Відні? Повінь на Дунаї була тільки раз...
Фон Кранцберг потягнув здорово з чарки.
 — Бачиш, Бибельскі, сим разом Наполеон визвав до бою сили, яким не порадить не то він, але й ми всі разом, скільки нас є під крісом від Скандинавії по Кап Матапан чи Таріфа.
Гнат потряс зі сумнівом головою.
 — Не кивай, не махай головою, тільки подумай! — оживився ад’ютант. — Сієї весни їхав з Берліна московський посол граф Лівен. Він мав у Берліні довшу конференцію зі Шарнгорстом, і сей розвинув перед ним увесь план майбутньої кампанії. Лівен, який знає гаразд обставини, був наче непритомний від захвату. Увесь план є короткий і ясний. Московська армія має відступати хоч би й поза Москву, доки переможець, ідучи за ним, не ослабне до того, що сам стане слабшим від побідженого, а тоді одна програна битва знищить французів до решти. За п’ятнадцять літ назбирав собі наш новочасний Аттіла армію, якої не носила на собі ще родюча земля, се правда! Але раз вона провалиться, так другої такої йому Европа не дасть. Ти не забувай на дві річи: московська зима і простір!
 — Простір?
 — Так! Саме простір! Я був на Волині, їздив раз навіть на. лосі з князем Розумовським, що то був у нас послом до 1809 року, і тому зрозумів сейчас, до чого гне старий Шарнгорст. Справді, у нас тіснота, наче у тюрмі! Ні шаблею не розмахнешся, ні на коня не вискочиш. В кого найсильніші п’ястуки, сей побідником у кождій бійці. А там... Ідеш увесь день по бездонних, широко роз’їжджених шляхах, серед глухого, пустого ліса. Сосни, сосни, берези, пісок, грязь, вода — і ні живого духа через усю днину. Аж десь під вечір наскочиш на гурток нужденних хижин: «Се село», — каже візник. І так минає день за днем, завжди те саме. Протягом тижня стрітив я на дорозі поза нарочно розставленими кіньми та візниками, може, десяток людей на шляху. З них було шість жидів, двох побережників, а двох хлопів. І подумай собі у сих просторах півміліонову армію. Вона щезне, пропаде, і слід за нею застигне. Вона не знищить ворога, бо він утече, куди захоче, не зможе його обійти, бо нема його до чого приперти, а сама втратить тільки на обсаду придорожніх заїздів дві третини мужви.
Фон Кранцберг запалився і говорив те все, ніби вивчену лекцію. Видко, не раз і не два балакав уже на сю тему. Гнат слухав цікаво, бо чув, що в цих словах є багато правди. І йому видавалося життя на Заході тісним та швидким. Заки у такому Дитятині обернулося раз його колесо, в Австрії чи Саксонії облетіло воно сртню разів, і після днини не раз питав себе уродженець Галичини: «Пробі, чи все те тільки одна, одна днина?»
Між тим Кранцберг говорив далі:
 — Але все те ще марниця. Погадай, що півміліона людей може протягом місяця об’їсти цілу провінцію. А що ся армія буде їсти у Росії, якщо москалі попалять магазини та повивозять поживу? Чи можливе довезти усе для війська тамошніми дорогами? Значить, треба би військо розмістити на велетенському просторі від Балтики десь по Волинь, а як се станеться, то не буде ні армії, ні походу, ні побіди. Два полки драгутів та двадцять гармат зможуть розперіщити цілий корпус протягом тижня. У москалів саме задля величезних, мало заселених просторів система магазинів заховалася майже такою, як була у нас під час Семилітньої війни... Врешті, йде зима!..
Відсапнув, попив, посмоктав люльку.
 — Лівен аж захлистувався, але генерал слухав доволі холодно, доперва я сказав йому менше-більше те саме, що тобі, і він дещо оживився. Ти знаєш його, як критично дивиться він на відносини у нашій армії та на дворі... Тому і не зробив кар’єри. Вкінці сказав, що справу представить Меттерніхові, і зі сим Лівен поїхав. Кольоредо додержав слова, але що йому сказав канцлер, не знаю Все-таки після виїзду Шварценберга дістав граф місію прослідити, які вигляди має кампанія ампрера проти Росії, та порадити в даному разі Шварценбергові, яку участь має у ній взяти дванадцятий корпус «Великої армії».
Фон Кранцберг втомився викладом, але видко було, що вигляди на невдачу французів тішать його неабияк.
 — Тим-то й забажав я твойого товариства, бо розумієш хіба, що мені, може, випаде глядіти знакомих між цивільними поляками чи москалями, може, прийдеться крадьки перевозити письма до Відня чи куди там, може, буде треба махнути й у кватиру Багратіона чи Барклая або...
 — Так, то все, що кажеш, мені промовляє до переконання, — сказав по надумі Гнат. — Війна з Німеччиною, Австрією та Еспанією — се не те, що з Росією та Англією. Англію береже море, Росію — простір. Все те правда. Але, бачиш, ви всі забуваєте на Польщу. Вона стояла ще перед сорок роками і сягала по Дніпро. Що зробите, як Наполеон забере сі землі у сьому році й відбудує Польщу аж по Чорне море, а щойно з весною піде на Москву?
Фон Кранцберг видивився на товариша.
 — Тобі хто таке казав? — спитав.
 — Ніхто, я сам собі таке подумав і саме тому згодився їхати, хоча мене ніякий дідько не пер з теплого кута у безвісти.
 — Знаєш, Бибельскі, я вже раз дивувався, почувши про твоє швидке рішення, а тепер таки не помудрішав.
Гнат усміхнувся.
 — Дивуйся, здоров, але ти сам згадував князя Андрія Розумовського.
 — Ну!
 — А знаєш ти, хто він?
 — Звісно, хто, — москаль!
 — Ба, ні, він нащадок останнього гетьмана України, Кирила.
 — Що ж зі сього?
 — У тому-то й біда, що пани світа не знають ніколи, над ким панують і чому. Тим-то валяться престоли, а в масових мордах гинуть тисячі і тисячі безвинних... Усі землі, про які я говорив, усе Поділля, Волинь, Підляшшя, Україна по сей і по той бік Дніпра аж ген по Дін, Кубань та Чорне море заселені русинами, а не москалями. — Тут Гнат означив на карті згадані краї. 
 — І всім їм звісний Андрій Розумовський?
 — На жаль, ні! Я згадую його тільки мимоходом, для зазначення нашої державної традиції. По нас усіх перейшли
колеса історії і столочили усе, що видавалося понад сірий позем. У нас нема ні людей, ні згуртувань, ні революційних партій. Але, проте, ми є! Тисячі й міліони таких, як я, повних ненависти до москалів та поляків. Польща була б загибіллю злиденного нашого дорібку у Австрії і Росії, тим-то ми їм і служимо.
	 — Дива розказуєш мені, товаришу. І хоча я тебе розумію,
іто все-таки видиться мені, що уміркована Польська держава все-таки куди краща для вас, чим московський режим.
	 — Ні, не так воно є на ділі, як видається. Пригадай собі
звіти австрійських урядовців з сімдесятих років про життя русинів у панських добрах, про темноту, злидні, муки, про се, як пани довели мужика до цілковитого зіскотіння або до розпуки. В Росії теж не рай, але там один гнет і одна воля всім, :«хохли» бувають князями, генералами, урядовцями і, може, колись зберуться докупи і скажуть світові: «Адіть, ми ще є, і нас є ще стільки-то міліонів. Нам належиться рівне право, вдайте нам його». А в Польщі? Згадай рік 1806 у прусській займанщині, коли-то після битви під Єною поляки побивали німецьких урядовців і їх жінки та діти, як вовки, накидалися на безоружних безпощадно, скажено, підло. Нагадай собі панські фуми поляків, відколи станув пакт про заміну Галичини за Іллірію. Вмить усім приверзлася давня Польща, у якій хто не поляк — пропадай! Ось чому я бажав їхати і побачити, в чому річ, та, не ждучи поклику, був би сейчас звернув увагу саме нашого генерала на небезпеку, яка грозить, і то не тільки нам, але і Австрії, і Росії.
 — Знаєш що, ходім до генерала завтра, ти прилучися до нас. Генерал тебе любить, то й радо тебе прийме. Побалакаємо із ним. За нами є право їхати на кошт держави і видавати пропуски в німецькій, французькій, а навіть, — тут зі шепотом схилився до уха Гната, — на московській мові, якщо окажеться потреба висилати емісарів. А ти найкраще зробив би, якби справу представив на письмі, і з точки австро-московської, а не рутенської. Ти рутен, але рутени на ділі не мають найменшого впливу на хід подій у Европі. Одинока їх заслуга в сьому, що сидять на своїй землі, а сього ще замало, щоби змінити напрям політики двора.
Усю ніч провів Гнат за столиком, і на білих картках паперу укладалися рядки меморіалу, зверненого до генерала Кольоредо підчиненим офіциром. Голова горіла молодцеві! Враз обхопила його атмосфера умової праці, від якої відстав був зовсім за останні три тижні. Уже воробці чирикали на дахах, а на вулицях туркотіли фіри, які їхали на торг із доокресних сіл, коли устав від столика і переглянув написане. І враз, прочитавши, зрозумів, відкіля взявся в нього сей авантурничий зрив їхати кудись в безвісти. Так, він, безумовно, збагнув тайну історії останніх трьох століть, і тому є покликаним звернути увагу міродатних чинників на всі можливосте майбутнього. І будь що буде! Хай всякий трудиться по змозі без огляду на нагороду, бо се його повинність.
VI
«З наведених історичних подій та висновків стратегічної та меркантильної природи слідує явно, що сила усякої імперії на Сході лежить у землях України. Розуміли се турки, розуміли москалі, розуміли до часу і поляки. Як довго Польща удержалася в посіданні сих земель, так довго поза її престижем не видко було варварської Москви. Властиві, одначе, польському режимові методи, як також свідомість окремішности в українському народі, викликали повстання і розвал польської влади на сих землях. У внутрішнє розладдя на Україні мусять вмішуватися так поляки і москалі, як і турки, тож наслідком був розбір, а врешті цілковите обсадження України царатом, який з того часу станув одною ногою на Балтику, а другою — над Чорним морем. Польща, яка, втративши свою основну опору, втратила й самостійність, має тепер саме можливість відбудови під протекцією Франції, одначе вона, без сумніву, посягне і по українські землі, користаючи з походу на Росію, забере опісля і Галичину (як се, впрочім, потверджує трактат), одним словом, вона стане на місці Росії володарем Близького Сходу. Вчинить вона се, як сказано, у злуці з Францією, не оглядаючись зовсім на Його Величність наймилостивіше нам володіючого Цісаря та його Дім. Сувереном буде нащадок Понятовских або який французький маршал. Супроти сього вигляди на Іллірію маліють, а ще більше обкроєння в користь Італії чи Рейнського союзу стає вельми правдоподібне. Та се не є річ Найнижчого Слуги Вашої Ексцеленції мішатися у політику, я бачу тільки небезпеку, що також на українських землях Росії може вибухнути повстання польської ^шляхти, а се могло би загрозити цілосте і спокоєві країв Його Величності Цісаря».
Граф звернув своє молодече лице та ясні очі на марсову появу свойого бувшого офіцира, і легкий усміх промайнув по тонких жіночих його устах.
 — Enfin!1 Не знав я, що мав між офіцирами мойого корпусу такого дипломата і, певно, не дуже радів би зі сего його величність цісар... на щастя, ви взяли вже свій Abschied1, і тому можу з вами побалакати. Вам ходить про посаду при штабі?
Кров кинулася до лиця Гнатові.
 — Ексцеленція не дочитали до кінця, — перепинив генерала. — На меморіалі підпису нема.
 — А се чому?
 — Бо тут не про автора іде річ, а про справу.
 — Яку справу?
 — Справу русинів, ексцеленціє, про яких шкіру б’ються. Українці і ми — се одно!
 — Гм!
Граф дочитав ще, як-то автор письма піддає гадку відпоручникові правління так повести діла на Волині, щоби не допустити до інсурекції поляків на півдні, а там спер голову на руку і задумався. Вкінці підняв очі знову.
 — Ви, гер фон Бибельський, або дуже хитра людина, якої я збагнути не в силі, або фантаст-романтик! — сказав врешті. — Правда, Кранцберг?
 — Ексцеленція позволить, що заперечу. Бибельський хитрощами і мухи не вб’є. Є у нього сентимент щирий і палкий. Він для себе нічого не править.
 — Так, він фантаст-романтик.
 — І се ні, ексцеленціє! — відповів сим разам Гнат. — Я знаю багато дечого, чого не бачите ви зі своєї висоти. Я боюся для своїх шкоди з нового майбутнього стану Европи і тому пишу, без огляду на успіх.
 — А чи знаєте ви, ляйтнанте Бибельський, що майбутня Польща мала і має бути під секупдогенітурою Габсбургів?
Генерал очікував незвичайного вражіння своїх слів, але помилився. Гнат тільки усміхнувся.
 — Фон Кранцберг знає їх та їхній спосіб думання. Ніколи австрійський принц чи німецький князь не сяде на польському престолі: москаль, швед, француз, волох чи мадяр, чех чи китаєць — німець ніколи! Сього не обіцює Габсбургам ніхто з поляків, а якщо обіцює, то бреше. Я знаю, що говорить і думає польська шляхта.
 — Ну, а народ?
 — Чи ексцеленція гадають, що польські мужики бажають повороту Польщі? Вони найрадше у власній крови скупали б усіх панів, щоб самим стати на їх місце або хоч їх збутися. Для них, щоправда, кращий чужинець, але і вони не люблять німців, так сказати би, безпосередно, живлово. Правда, по містах населення надіється добра з відбудови Польщі, але міст мало, а й то малолюдні й убогі. Позволю собі при сьому висказати здогад, що імператор французів, може, саме тому не проголошує відбудови, бо не бачить ніде народу, який бажає окремішности. Він привик стояти на чолі усієї нації, а хто є другої гадки, сей... емігрує! Тут саме ті емігранти відбудовують державу, а весь загал... дрімає. Мені здається, що одностайний зрив усього народу дав би йому силу куди більшу від силованої помочі Пруссії чи Австрії, і саме сього зриву не видко, не чути, нема! Такий геній може не бачити сього, але відчуває се напевно.
Граф стягнув брови та у задумі мовчки гладив м’які кучерики побородів, які обрамовували його повне лице. Вкінці підняв очі знову на Гната й усміхнувся.
 — Дякую вам, пане Бибельськнй, за вашу щирість. У ваших словах слідно незнання дипломатичних тайн, бо ж ви їх не могли збагнути, коли не знають їх деякі короновані голови. Все-таки є в ваших словах чимало цінної правди, при сьому щирість і сей розмах, який робить з людей героїв. Тому, якщо можете, їдьте зі мною як мій агент до тайних поручень. Мені говорив Кранцберг, що у вас діло при «Великій армії», то все добре складається. Гадаю вислати вас туди сам, в кождому разі дам потрібні папери. Сьогодня після обіду виїдемо.
Фон Кранцберг і Гнат вийшли від генерала і пішли долагоджувати усе потрібне до виїзду. Після обіду заїхала чимала ляндара і дві берліни, а рівночасно явилася ггікета драгунів, якої вахмайстер віддався приписово під команду Кранцберга. Драгуни вели зі собою ще два вільні коні, а чотири мали під рукою слуги графа. У немалих чемоданах, які поприв’язувано до повозів, були і харчі на дорогу, з огляду на це, що не завсіди можна було надіятися вигідного нічлігу та вечері. Осібних возів з поживою не було, бо генерал любив їздити швидко. Тим-то, коли сонце перейшло на захід і легше вже припікало, подорожні були вже біля Жовкви.
Генерал їхав ляндарою з ад’ютантом намісника, якому давав ще всілякі припоручення у справі стереження східної границі. Не міг він видавати розпорядків самому намісникові, але міг передати багато дечого його прибічникові, щоби французький відпоручник у Відні або польські пани в Галичині могли вважати підпрйняті міри особистими примхами намісника, а не виконанням розпорядків двора.
Кранцберг і Гнат їхали теж разом, і зразу спали оба, розклавшися вигідно на подушках берліни. Невиносимий гуркіт та трясениця на нерівному бруку жовківського ринку збудило їх, та, на превеликий жаль Кранцберга, граф роз
прощався тільки із ад’ютантом, а там видав приказ перепрягти коні і сейчас їхати дальше.
 — Спішиться! — завважив Кранцберг невдоволено. — Певно, знову прийдеться спати в повозі не роздягаючись, як уже раз минувшого тижня над Сяном.
 — Що ж, — засміявся Гнат. — У кареті не змокнеш, під плащем не змерзнеш, від чого ж горілка та ватра?
 — Ба, ти завсіди вояк, а я... бігме, не знаю, що я сам. Однострій ношу, а замість шаблею махаю пером. їжджу на кріслі, проливаю чорнило і слухаю громів... з уст генерала... А до того всього веду таки життя вояка, бо не маю усього того, що має перший лучший бюрократ: склянки пива, люльки, перини...
 — І жінки!
 — Жінки? — видивився Кранцберг. — Жінки? — повторив по хвилі задумано. — Ні, сього мені не бракує! У мене нема ні сліду родинних почувань. Забагацько погані я бачив на дворі, щоби бажав ще стати у ряді всіх сих, кого обдурював замолоду.
 — Не тільки світа, що на дворі, є ще хати, у яких і не бюрократ найде чистеньке кубло.
Кранцберг не відповів, бо саме в сю хвилю приведено коні, і повози рушили з місця. Аж по довшій хвилі закурив люльку, подав капшук Гнатові і відповів:
 — Ні, брате, ти не знаєш жінок так, як я...
 — Звісно, що ні!
 — ...Тим-то тобі й видається, що життя удвоє дає чоловікові щастя. Гм! Кождий молодий таке гадає, але се неправда!
 — Неправда? Адже всі женяться, женилися завсіди. Видко, є в сьому добро, незвісне нам, холостякам, а поза любов’ю є ще щось більше, що підіймає людину вище понад буденні діла...
Кранцберг засміявся.
 — Ні, Бибельскі, так воно не є. Сама женитьба підтинає крила молодикові, повисає вагою млинського каменя на шиї зрілого мужа і хіба у старшому віці дає опіку здивачілій та недужій людині, а й то тільки тоді, коли чоловік зуміє мимо віку та безсили удержати за собою власть. Чи я служив би з чистого патріотизму, маючи на Моравах чимале майно, якщо в мене була б жінка? А ти їхав би, може, від жінки у світ без ясної ціли, так собі, в погоню за пригодами? Плачі, жалі, скарги, обава зради, діти!.. Гей, милий Боже!
 — Хіба жонаті не служать державі, цісареві, нації?
 — Прошу тебе, не згадуй навіть сього слова, як довго ми в Австрії. У нас нації нема і не може бути. У нас нація — се
зрада стану!.. Так, служать жонаті, без сумніву. Але жінка, яка позволяє на таке чоловікові без конечної потреби, певно, або бажає позбутися з хати вправді конечного, але вельми непожаданого паравану, або вона честолюбива і титулом чоловіка хоче вичепурити свою появу в світі. А як так, то моя жінка, певне, казала би мені перенестися під бік Шварценберга, який є теперечки persona gratissima1 і у цісаря, і у Меттерніха, і у Наполеона, а твоя веліла б тобі за моєю протекцією дослуговуватися капітана, майора чи обершта... Одно, бачиш, що промовляє за подружжям, — се... діти.
Жовте лице Кранцберга оживилося, легкий рум’янець укрив його на хвилю, заблестіли очі якимсь теплим, лагідним огнем.
 — Кість із кости, кров із крови, друге «я» виростає у тебе на очах, і ти переживаєш свою молодість удруге, дивлячись удруге видання твоїх власних очей... гей, се одно оплатило би, може, втрату свободи...
Кранцберг був зворушений, але тільки через хвилину. Засміявся і докинув:
 — Ось, пригадую собі, як-то раз утратив я зовсім ласку княгині Меттерніхової. На весіллі Наполеона вона поспитала мене, чому я не женюся. На се я відповів, що люблю спокій, тишу, вигоду, а жінки, яка має до мене право, боюся, що і була правда. На се княгиня закинула мені нечемність, а її сусід, граф Ауерсперг, завважив вельми влучно, що коли й у Бога є син, то й у людей повинен би бути. А на те я: син — годжуся, навіть двох і більше, але не жінка. Прецінь і в Бога її нема! Так високо поставлена персона могла у своїй всемогучости позволити собі на таке, але я, ничтожний, мушу, не бажаючи жінки, виречися й потомства. Ха-ха!
 — Се дотепи, Кранцберг, а життя дотепом не збудеш.
 — Але перебудеш! Так, брате, од єн раз, коли людина стає Богом у цілій його величі, се тоді, коли вигадає якусь сміховину. Не говорю про поетів, бо сі навикли вже до сього, щоби творити нові світи небувалі, невидані, нечувані, але про звичайних собі людей, так, як ти і я.
 — І се тільки дотеп, Кранцберг.
 — Ні, се правда! Життя — се комедія, а хто до неї береться з трагізмом, сей дурень і дурнем умре, бо в дурні його пошиють другі комедіянти.
 — Або й наоборот. Життя — трагедія, з якої геть поза скобку викидають сміхунів... 
 — І вони поза сею скобкою знаменито почуваються, а в кождому разі краще акторів на сцені.
Сим разом Гнат не відповів нічого. Кранцберг зі своєю мізантропією відніс побіду. Бач, забагато правди крилося у брижках його передчасом зів’ялого лиця.
їхали здебільшого лісами, ночі переводили по дворах, коршмах або й серед ліса у повозах при огнях, які розкладали у лісі драгуни. Приязна ввічливість графа впливала також на окружения. Вояки швидко поняли, що він не є одним із сих, що то людину бачать щойно від барона вгору, а на прочу «каналію» глядять з-поза бездонної пропасти, викопаної становим законом століття. І ескорта генерала оцінювала се вповні. Бач, недаром били французи стільки разів австрійську військову збиранину. Чи в неволі, чи в боротьбі, чи в таборі, чи на аванспочтах під час перемир’я дізнався не один із чорнопискої каналії, що сю прогалину знаменито можна заповнити і перемостити... кров’ю сих, що то по той бік її кирпу гнуть. А розумів се у 1812 році і граф Кольоредо.
Зрідка подибували на дорозі прохожих та проїзжих, найчастіше жидів або мужиків. Мужики з острахом з’їздили зі шляху у рів та ждали зі шапкою в руках, доки не переїде ескорта. Жиди кланялися теж. Австрійський генерал на сьому шляху — се була невидальщина, і вони ніяк не вміли собі пояснити його появи. Деякі по місточках бралися навіть розвідувати дещо від вояків, та сі проганяли їх геть... бач, самі не знали нічого. Попитували деколи і дідичі, та сим відповідав Гнат або Кранцберг, що граф є генералом дивізії і мусить бути в половині серпня при корпусі.
Так-то їхали на Броди, Луцьк, Рівне, Берестя, вкінці минули Волинь, а щораз то більше грузьке та непевне підложе повчило їх, що наближається Полісся — земля лісів, боліт, рік та злих духів. На сю тему велися принайменше довгі розговори між драгунами та місцевими людьми, яких розпитували вояки про корпус Шварценберга. Дехто, хто весною бував у Пінську або Білостоці, чував вправді про се, що якесь велике військо йшло на москаля, але що се було за військо і що з ним сталося, не знав ніхто. Деякі пояснювали навіть, що воно, певно, потопилося в болотах, повтікало або розлізлося. Бач, мало не в кождому селі є дезертири, на яких не має способу царська поліція. Як довше потриває війна, то хіба само населення буде мусіло оборонювати себе і своїх від нахабности таких тікачів. У деяких селах є їх більше, а й по одному — то вже аж надто. «У нашого батюшки більше сіл, чим у вашого солдатів», — казали. На добавок жандарми та пандури, які доглядали шляху і щокілька миль мали старії, теж не знали, де ділося австрійське військо.
Граф насупився, покликав Кранцберга і Гната і велів сісти у свою ляндару.
 — Ваша правда, панове, — сказав по хвилі мовчанки. — Се просто неймовірне, як страшно далеко ми відбилися від границі. Та ж мужики просто шапками могли б накрити тих кілька пандурів чи жандармів, — а тут про князя генерала ні слуху!
 — Простір! — відповів Кранцберг, покивуючи головою.
 — Простір і багнюка! — докинув Гнат. — Ваша ексцелен-ція допитується про наших, тобто про 12-й корпус. А ось я питаю про гранд-арме ампрера, а теж нічого не дізнався. Зате знаю, що недалеко стоїть Тормасов, а в Мозирі обсервує нас генерал Гертель. Се далеко тільки на нашу міру. На тутешню — се близькі сусіди пінщан. Скільки у нього війська, Бог знає. Я знаю тільки, що дунайське військо з Чічаговим наближається від півдня...
 — Значить, — докінчив граф, — що після сих півміліона найкращого війська, яке коли-небудь топтало землю за полководцями Европи, йе остає і сліду.
 — Саме те говорив і писав я вашій ексцеленції у Львові, — поклонився Гнат.
 — Так, бачу, що ви говорили правду. Якби так тепер москалі полишили проти Наполеона яких п’ятдесят тисяч козаків, то з прочим військом могли би ось сею дорогою за місяць бути у Варшаві, Львові...
 — Або у Вільні! — притакнув Гнат.
 — Нечуване! Страшне! У Вільні головна кватира.
Граф розглядався по околиці, та зір його губився по гнило-зелених просторах боліт та вересовищ, обрамованих темними полосами соснини, осокорів, вільшини, над якими нависло сіре, похмарене небо. Духота налягла на грудь важко, а випари багнистих вод ще степенували її до невиносимости. Піт обливав тіло під одягом, та, проте, кождий боявся роздягнутися до сорочки, щоб, бач, від вогкости не набратися пропасниці.
 — Усе те загадкове і дивне! Ідеш навмання і не знаєш, кого стрінеш першого в дорозі: французів, австрійців чи москалів! — нарікав і граф, раз у раз обтирав лице батистовою хустиною.
 — Без сумніву, ексцеленціє, — відповів Кранцберг. — Тут ніхто ніколи не знає, хто має в руках його флянки або лінію відвороту. Тут можуть великі армії перемішуватись, як талії карт.
 — А, проте, були такі, що думали і думають про поділ Росії. Вони і видумали спосіб. Якщо ваша ексцеленція бажає, то подам його.
 — Кажи! — оживився і зацікавився граф.
 — Треба, щоби народи Европи погодилися на сьому, що треба розібрати східного велетня і вирушити на кількалітню війну лавою, яка простягалася б від Балтики по Чорне море і ступала кордоном вперед. Тільки дійшовши до Уралу і Кавказу, можна буде сказати, що побіда є повна, а тоді щойно ділити добичу.
 — Ба, се мюнхгавзенівські помисли, — засміявся граф. — Звідкіля взяти таких мас, якщо найбільша армія новітніх часів губиться в дослівному значінні слова серед отсих просторів?
 — У сьому-то і біда, ексцеленціє, що поняття усієї Европи — се ложне поняття, яке опирається на зовсім неможливій основі.
 — Яка ж се основа?
 — Звісно яка, — згода!
 — Ах! Певно!
 — Так, саме тому тюрма народів стоятиме довіку, хіба що сама зі старости розлетиться.
Замовкли знову, та сим разом почулося серед тиші виразно кілька детонацій. Вмить зірвався граф.
 — Стань! — гукнув на візника.
Вискочив із ляндари на дорогу і наслухував довгу хвилю. Вкінці відвернувся, а лице його ясніло вдоволенням.
 — Гармати! — сказав.
 — Так, квестія, тільки чиї? — докинув Кранцберг.
 — Все одно чиї. У всякому разі мусять там бути москалі і саксонці Ренієра або австрійське військо.
 — В виду того треба би підождати і дізнатися чогось певнішого. Кобрин недалеко. Там, безумовно, будуть знати, що се за канонада.
У сій хвилі почувся голос графського візника.
 — Ваша ексцеленція вибачить, але буря іде, за хвилину буде дощ. Прошу сідати у ландо.
Оглянулися. Від заходу, десь від Берестя, надвигалася величезна чорна хмарюка, за якою щезло вже зовсім сонце. Тінь закривала землю, а темні занавіси дощу пересувалися щораз то ближче, охоплюючи полосу за полосою, низ ліса, розливи вод, пересипи, болота, чагарники. Від часу до часу біла блискавка пробігала по хмарі, наче світельце, пускане дитиною при помочі зеркальця на стіну хати. А ось і перший грохіт грому, якийсь глухий, понурий, наче з-під землі, загудів позаду НИХ.
 — Сідаймо! Он там якесь село! Там й переждемо бурю.
Коні зрушили з місця чвалом, бач, і вони чули близькість бурі.
Кольоредо радів. Був певний, що не сьогодня то завтра дожене армію і дізнається, що саме сталося зі Шварценбергом.
На невеличкому, може, яких півтора або два сажні високому пересипі лежало сільце, а край села двір. Оттут заїхали оба повози та ескорта, і, заки хто-небудь міг вийти настрічу гостям, вони стояли вже на маленькому рундуці та обтріпували одежу від пилі. Тим часом ескорта розмістила коні під очеретяною крівлею якоїсь шопи та заходилася біля костра. В сій хвилі відчинилися двері, і на порозі станув середнього росту червонолиций панок у полотняному порохівнику та з люлькою в зубах. Він вийняв її і легко склонив голову на вид лискучих шліфів та ордерових стяжок.
 — Добрий вечір панам! — звітався чемно. — Оскільки не помиляюся, то панове від генерала Ренієра?
Питання було висказано лихою францужчиною. Кранцберг пояснив йому, хто вони, але, видко, шляхтич знав тільки сам сказати кілька фраз, а, впрочім, не розумів французької мови. Ще менш розумів Німеччину, доки Гнат не заговорив по-польськи. Аж тоді прояснилося його лице. Він протягнув Гнатові коротку грубу руку.
 — Вітам, вітам! Прошу у хату, чим багата, то тим і прийме. Але панове, певно, привикли до присмаків, а тут у нас худа фара, мості добродзєє! А що то роблять ваші вояки, пане тего?
Гнат пояснив, що драгуни мають усе потрібне зі собою і не вільно їм нічого реквізувати. Все покриває з власної шкатули генерал. Покрутив головою шляхтич і видав приказ попросити вояків до челядної на вечерю. Служба забігала сюди й туди, а «панове» подалися у покої. Дідич, який представився генералові як Валерій Августович Купець, видобув із «аптички» чималу кам’янку зі старкою і дивувався, що генерал і Кранцберг випили тільки по одній чарці.
 — У нас, мості добродзєю, то і оден офіцир вип’є таку пляшку за вечерею або обідом, — сказав до Гната. — Сейчас пізнати, що шваби і французи — то одна голота.
Гнат, який додержував товариства господареві, бажав було щось відповісти, та в тій хвилі Кольоредо звернувся до нього.
 — Запитайте-но його, пане Бибельський, що се за битва може бути біля Кобрина! — сказав.
 — Були тут у нас сакси генерала Клєнгелєва, такі великі, русяві, з червоними кабагами, але старки теж не теє... Видко, на них напали наші.
 — Як-то ваші? Невже ж ви не співчуваєте нам? — спитав Гнат.
Купець тріпнув згірдно пальцями.
 — А хіба француз, німець або волох, яких я не розумію і зроду-віку не бачив, мають мені бути братами, а руські, з якими зжився від кількадесять років, ні?
 — Так, але поляки йдуть із Наполеоном!
 — Поляки — може бути, але тут у нас поляків нема.
 — Як-то? Прецінь ви по-польськи говорите!
 — - Що ж із сього? Тут литовці або білоруси, а не поляки. А хоч би і поляки? На мою гадку, дідич має обов’язок стояти там, де його піддані, а то наведе на них халепу. Ось я бачив уже таких панів, що полетіли за французами, а їх мужики попалися за зраду панів. Військова комісія, слідства, тяганина, буки, грабіж, крадіж, Содом і Гоморра. А там, — тут пан Купець велів принести люльки і тютюн, — а там чи ви гадаєте, мостер-дзєю, що ампрер побідить Росію? Ніколи! Ось ви, генерали, самі не знаєте, де ваше військо, Наполеон іде на Москву, в нас на очах ваших жандармів беруть губерніяльні уряди рекрутів, харчі, коні тощо. Ось ви під моєю стріхою і, певно, гадаєте, що безпечні. А тут я сам не знаю, чи за годину-дві не явиться на місце саської пікети — козацький роз’їзд... Не виніть же ж мене у зраді в разі чого. Так-то, так! Пішли деякі запалені макітри з французом, а на нас, невинних, звалилося все лихо.
Гнат переповів графові почуте. Кольоредо покивав головою і відповів:
 — Я се й сам бачу, що гра ампрера не дуже-то певна. Треба нам за всяку ціну дістатися якнайшвидше до маршала. Кранцберг, чи московські паспорти в порядку?
 — Так, ексцеленціє!
 — То ходім спати!
І при грохоті громів, світлі лискавок та шумі дощу під убогу стріху поліського шляхтича завітав міжнародний Морфей.
Перший се раз від виїзду з Луцька спав Гнат справді вигідно і добре на вимощеному подушками сіні, у продувній клуні. Бач, він сам прохав винести туди свою постіль з душної хати. За стіною клуні хрупали драгунські коні обрік і стиха звеніла упряж. У шопчині поруч спали драгуни, і тільки вартовий з добутою шаблею походжав перед двором, а тихий тупіт його мірових кроків доносився аж до Гната. Двірські собаки мовчали, залякані появою чужих, а шум дощу глушив прочі гомони зовсім. Швидко заснув Гнат, а всілякі марева ввижалися його уяві.
То Марія, то Наталка, то Анєля, то батько з молотом в руці та молодечими очима у сивій рамі старости, вкінці при
чувся грімкий голос полковника, який під Асперном вів свій полк на лискучу стіну кірасирів, що перервали вже були австрійський стан.
 — Вперед, хлопці, за цісаря й державу! Сповнім присягу та припечатаймо її кров’ю!
Гей, припечатало її кров’ю дві третини полку Цаха, та цісар і держава спаслися, а за смерть сих, що впали, одержали всі, що лишилися при життю, — ордери!
Ось морозний день на Шмельцу у Відні. Сам архікнязь Карло має декорувати заслужених. Вони напереді у повній параді, а за ними довженні лави білих кабатів, що обгортають зарівно німецькі, чеські, руські та польські груди, рівняють усе рамою державности, а все, що поза неї видається, відкидається безпощадно назад у валяву безправої сірої маси... Чути сигнали...
 — Позір, рівняйся!..
Гнат скочив на ноги. Мимохіть ухопив шаблю і, прочунявши вмить, виглянув надвір.
Дощ устав, сіріло... Але що се? На подвір’ї повно якихось чужих постатей з довгими списами та смушевими шапками на головах.
 — Піддайся, му сіє! — гукають.
 — Ляден, лєгт ан!1 — почувається голос вахмайстра.
 — Ба, не стріляй, псявіро, а то рознесем на полову!
 — А ти що за один?
 — Козак, звісно, кожний бачить. А ти?
 — Я, то єсть ми, є цісарські драгуни.
 — Бреши, здоров! Ти, очевидячки, хранцуз або хранцузький німець.
 — Ні, ми австрійці!
 — Все одно піддавайся!.. Набий кріс!
Зазвеніли прибивачі, а там і затихло все, наче перед громовицею...
За сей час Гнат одівся і вийшов. У розсвіті розглянув виразно, як по той бік обійстя стануло за кіньми з півсотні козаків. Він бачив їх уже у 1805 році під час переходу Кутузова до чех, то й пізнав їх одразу. Біля шопчини за ляндарою, берліною, двома господарськими возами та купою дров засіли його драгуни. Очевидячки, мусіло прийти до бійки, а як так, то навряд чи козаки були б побили драгунів. Зате могли їх викурити, бо, мимо дощу, соснина й очерет мусіли спалахнути від першої іскорки, як старе полотно.
 — Стій, не стріляй! — гукнув на своїх та чужих і вийшов із-під шопчини.
На вид шліфів та шнурів з-поміж козаків висунувся високий чорнявий офіцир у зеленій черкесці, при шаблі.
 — Честь імєю атрекомендовацца: Іван Міколаєвіч Репях, паручік. Ми состоїм прі авангарде генерала Тормасова і просім не делать нам препятствій, талька сдацца, так как...
 — Ні, земляче, сьому не бути! — усміхнувся Гнат, який вмить догадався у поручикові «хохла». — У нас від самого батюшки право їздити по всій імперії, куди воля.
 — А се як? Тепер війна, тепер нельзя!
 — Саме на час війни у нас дозвіл і єсть!
 — Чи аби на письмі?
 — Іменно!
 — Так покажіть!
 — Заждіть! Ось там у хаті спить відпоручник імператора Франца граф Кольоредо, і він має бумаги, яких вам треба. Тільки, бачите, графа будити годі! Встане, то вийде, а тоді вже...
 — Гм! Мені ніколи ждати, але я ось...
Тут видобув пістоль і вистрілив у повітря раз і другий.
І справді, по хвилі вибіг на рундук заспаний Купець, а за ним напіводітий Кранцберг. Побачивши козаків, дідич заломив руки.
 — А що? — кликнув десперацьким тоном. — Не казав я, панєдЗєю? Ось маєте, ось до чого довело ваше безголов’я?
Тим часом Кранцберг добіг до Гната, а по хвилі поручик, обтерши руки об черкеску, читав імператорське письмо. Опісля зложив його набожно, засунув у обгортку й віддав власникові.
 — Вчера, — сказав до Гната, — зловили ми цілу бригаду саксів, а сейчас вибираємося під Варшаву в гості. Будуть нам раді, гадаєте? Сьогодня проходитиме туди уся армія. Прощайте, земляче!
Подав Гнатові руку і, видко, збирався щось сказати, але глипнув на Кранцберга, зітхнув і відійшов. По хвилі козаки скрилися в лісі.
 — Що він бажав тобі ще сказати? — допитувався Кранцберг.
 — Кілька теплих слів. Він рутен з України, як я з Галичини.
 — А!
VII
 — Так се ви, пане графе, відпоручником його величносте цісаря? Я вельми рад, що всі мої міри, підприняті в ціли переведення в діло всіх інтенцій маєстату, будуть мати свідка.
 — І дорадника, ваша світлість! — докинув з усміхом граф Кольоредо. — А оттут, ваша світлість, є ще й писана інструкція від князя канцлера.
Кругле, черстве, дещо на Оверньята схоже лице Шварценберга потемніло, а цікавий, дещо задертий носик піднявся вгору.
 — Забуваєте, пане графе, що я одержую прикази впрост із головної кватири «Великої армії» як командант корпусу, і тому легко може бути, що ви не порозумієте деколи як слід мойого двозначного положення...
Малі чорні очі княізя бігали неспокійно від лиць Кранцберга і Гната за плечима графа до гуртка офіцирів при столі. Стара, обдряпана коршма, де відбувалася розмова, роїлася від австрійських та французьких одностроїв. Між ними видніла й доволі оказна стать, одіта у польську чамару, з величезною шаблюкою при боці. Її власник раз у раз підсувався до розмовляючих, але князь говорив так, щоби ніхто з гуртка не дочув його слів.
 — У двозначному положенні треба двозначно поступати, то не буде і промаху! — засміявся граф. — Хочеш бити і не хочеш, то замахнися, а там видко буде, що робити. Ваша княжа милість знає хіба, що дванадцятий корпус «Великої армії» удержує й доповнює його величність цісар Франц, ваші полки не перестали, отже, бути частиною оружної сили монархії...
 — Так. Але у мене «батон» французького маршала...
 — І австрійський однострій, — докінчив граф. — Ви можете бути французьким маршалом, та, проте, ваше військо австрійське і має служити інтересам цісаря, а не ампрера. Були вже такі маршали, що поховали свої «батони» під сідло, якщо річ ішла про добро відданих їх опіці народів.
 — Бернадотте?
Князь Шварценберг задумався, а на його подвижному лиці малювалися ріжні суперечні почування. Се було саме найзамітніше у нього, що вмів завсіди примінитися до волі сильнішого, але не робив сього зі самопевністю двірського лаполиза, а ніби під напором конечности. Тим-то не оден вважав його щирою, доброю людиною та знаменитим полководцем, хоча на ділі не був він ні тим, ні другим. Був се московський Кутузов у австрійському стилю.
По довгій хвилі підняв сумний погляд на усміхнене лице цісарського відпоручика.
 — Як так, — сказав повагом, — то мені не остає нічо друге, як зложити команду у ваші руки, а «батон» відіслати князеві Бассано у Вільні.
Кольоредо споважнів теж.
 — Прикро мені, якщо я не виразився як слід, — відповів, — але я, бачите, вояк, то і дипломатія у мене, як носоріг у балеті. Все-таки попробую і, може, хоч у части з’ясую вашій милости інтенції правління.
 — Ні, ні, прошу не безпокоїтися, що при сьому будуть мої агенти. — Тут вказав рукою на обох товаришів. — Воно навіть краще, що вони чують нашу розмову, бо не треба буде їм її повторювати.
Зір Шварценберга, який з непокоєм спочивав через хвилю на товаришах графа, повернувся до дверей, крізь які увійшов саме офіцир в однострою саксонських лянсієрів, і запитав півголосом про маршала. Генерал Б’янкі підбіг і потягнув його за собою до стола. За той час граф говорив свобідним тоном товариської гутірки:
 — Ваша княжа милість не змогли би погодити димісії зі совістю вірного підданого маєстату під теперішню хвилю. Ви і тільки ви маєте довір’я ампрера, який віддав під вашу команду навіть власних генералів, а се річ нечувана у всій історії Франції. І саме тому нашому корпусові припала у сій війні визначніша роля, як могло се здаватися зразу. Я ще раз впевняю вашу світлість, що не маю ніякого права перепинювати ваші рішення або анулювати розпорядки. Я — приватний собі глядач подій, глядач, який знає, чого надіється по вас воєнна рада у Відні, — ось і все!
Кутики губ князя вигнулися вдолину, але вже по хвилі вирівнялися знову, а в очах заблисли іскорки веселости, наче сказати бажали: «Так то так! Вже я знаю, що не я, а ти будеш відвічати за хід подій. Віденський стиль! Волю я своє положення, чим твоє, а з двох лих у кождому разі мені припало менше!»
Не мав, одначе, часу на відповідь, бо в сей мент підійшов до вікна саксонець і віддав честь.
 — Сотник фон Ляйтгольд, ад’ютант генерала Ренієра представляється отсим слухняно.
 — Рапорт?
 — Генерал через повстанців відкрив, що багна, об які опирається праве крило ворога, не є непроходимі. Є у них стежки, і якщо ваша світлість підішле відповідну піддержку, побіда певна.
Князь подумав хвильку, а там відвернувся до офіцирів.
 — Чи пан Косіньский є тут?
 — До услуг вашої княжої милости! — надбіг і поклонився Шварценбергові шляхтич у чамарі.
 — То прошу до мали!
Князь, граф і ад’ютант підійшли до стола, на якому лежала чимала карта околиці.
 — Оттут, — показував фон Ляйтгольд по черзі, — Прушани, Городечно та Піддубне. Ворог «задекувався» за багнами і опертий лівим крилом об підмоклий ліс, крізь який нема переходу...
 — Перехід єсть! — вмішався Косіньский. — І якщо його світлість прикажуть...
 — Ціхо, васть! — потягнув його за полу низького росту офіцир в мундурі кінних стрільців. Генерал Б’янкі підняв руку, а фон Ляйтгольд з нетерплячки тріпнув пальцями.
 — ...Але вчера вечором після невдачних приступів на стан ворога до генерала зголосився якийсь шляхтич з Піддубного і обіцяв провести через сей непроходимий ліс навіть цілий полк. Так ми вже від раня пробуємо обійти ворога, нестає, одначе, війська держати лінію від фронту...
 — Гм! Шкода бригади Клєнгела! Генерал витратив її зовсім непотрібно! — завважав граф Ностіц.
Офіцир почервонів, мов грань.
 — Саме тому команда перейшла в руки вашої княжої милости, — відповів, прикусуючи губи, — і саме я тут з формальним проханням про піддержку. У нас все-таки сорок дві тисячі війська, а в Тормасова тільки тридцять тисяч. Навіть ослабивши дещо австрійський стан біля Городечна, небезпеки не стягнете, панове, на себе.
У словах офіцира звучав глум. Він ніби помовляв головну кватиру маршала про трусість, і всі зрозуміли се гаразд. З-поза червоного ковніра сього саксонського лянсієра виглянуло нечайно проворне, широке, жовтяве, наче зі слонової кости викуте, обличчя зі сталевим поглядом соколиних очей, з громами на устах, а генієм на чолі — Наполеон.
Вже втвиралися уста маршала, щоби видати приказ по мисли французького генерала, коли нагло чиясь рука діткнула легко плеча Шварценберга.
 — Моя рада: одна бригада мішана і дві батерії.
Маршал здригнувся і глянув у повне жіноче лице білявого генерала. Через хвилю мірили себе оба очима. І, видко було, Шварценберг вичитав у гарних мигдалуватих очах цісарського висланця цілі томи, бо по хвилі відвернувся до ад’ютанта з готовим рішенням.
 — Бажання генерала графа Ренієра є зовсім доцільне і виявляє належне зрозуміння ситуації, — сказав з усміхом. — Ми справді будемо в можности допомогти йому дечим. Пане графе Ностіц! Ваша мішана бригада з двома батеріями вирушить сейчас зі сим, що артилерія і два ескадрони мають піддержати фронт, а проче усе піде в обхід. Пане ад’ютанте! — тут звернувся до сидячого при столі поручика. — Напишіть прикази!
Фон Ляйтгольд усміхнувся незначно з глумом. Він приписував вагання й ощадність маршала трусости, бо не знав сього, що сказали Шварценбергові очі Кольореда. Поміч була дуже незначна. Дві тисячі жовнірів могли дати Ренієрові успіх, а маршалкові побіду, але десять тисяч були б знищили ворога. Невже маршал не розумів сього, чого догадувалися навіть підофіцири «Великої армії», а зовсім добре знав він, двадцять-п’ятьлітній ад’ютант? Та не його се була річ критикувати маршалів. Ампрер уже оцінить їх як слід. А він за нездарність навіть рідного брата віддав під команду суворого маршала Даву, який виводився з плебсу...
Він вийшов, а за ним з приказом в руці граф Ностіц. Довгу хвилю глядів маршал у вікно за від’їжджаючими, а там видав потрібні приказй, як повести безпосередньо атаку на Городечно.
Тим часом Гнат зачув здалека ймення Вєнявского, і його зір вмить віднайшов у лиці офіцира кінних стрільців подібність до Анєлі. Користаючи зі замішання, яке спричинили ад’ютанти і ординанси, він присунувся до нього і спитав.
 — Чи маю честь говорити з паном Станіславом Вєнявскім з Дитятина?
 — Так єсть.
 — Моє ймення Бибельський, брат вашого бувшого слуги...
 — Ах, то ви від тата? Я ж прохав його про слугу...
 — Так, за сей час я переодівся австрійським офіциром, але тільки зверха. Гадаю, що ваше довір’я до мене не стане від сього меншим.
 — Ох, добродію, напротив!
 — Ходіть, пане капітане, час вам в дорогу! — почувся в сей мент голос Косіньского.
 — Пождіть, ось у мене діло.
 — Все одно, чи діло, чи ні, розказ!
 — Слухаю! — віддав честь капітан. — Пане товаришу, я кватирую на попівстві! — кинув, відходячи, Гнатові і щез.
До Гната підійшов Кранцберг.
 — Хто се?
 — Се той сам пан, за яким я збирався їхати у Могилів.
 — Що за стріча! Що ж ти зробиш?
 — Поїду з ним, якщо буде можна, а там далі побачу, що робити.
 — Гм! Прийди сьогодня до генерала.
 — Прийду по розмові з Вєнявским. Розійшлися.
Тим часом за селом під лісом почалася канонада та гро-хіт карабінових сальв, а зліва вслід за сим донісся теж гомін
далекбї битви. Се наступав з лівого крила Ренієр. В сій хвилі, наче на даний знак, цілий ряд возів, який стояв на прушанському гостинці, в’їхав у село, а з возів позіскакувало чимало офіцирів з касетами під пахою та чорними вимгами. Були се лікарі, які наскорі влаштували у селі лазарет. Санітари вешталися з носилками, водою, ліками, а з трьох високо навантажених фургонів скидали піхотинці в білих кабатах в’язки соломи на постіль для ранених. Орудував ними старший уже фельдфебель «зупак» з люлькою в роті та палицею в руках.
 — Ту сем двадесет, — ділив, — а ту сем десет ге да, корпораль Водопіуц, вогін? Стац, сакраменцка потвора!
 — Гетка! — закликав Гнат.
Живо оглянувся фельдфебель, аж побачив Гната, і палиця та люлька попадали на землю.
 — А! Пан лейтман! — закричав і метнувся вітати. Жовніри перепинили роботу, щоби глянути на чудо, як-то «філєбер» буде обніматися з «лейтманом» всупереч здоровим глуздам кождого чорно-жовтого білокабатника. Але Гетка не дармо служив уже двадцять сім літ у війську. Він хлопнув зап’ятками, «вдарив у дах», пустив руки «по швам» і виголосив при-писовим деревляним тоном:
 — Яволь, гер лейтман, фельдфебель Венцель Гетка штельт зіх гегорзамст фор!1
 — Ти як сюди попав?
 — Яз регіментом, командирований до фуражу!
 — А зі мною поїхав би де від полку?
 — Цу бефель, гер лейтман!1 — засвітилися очі старому.
 — То й гаразд! Сьогодня дістанеш урльоппас1 2 3 і поїдеш зі мною.
 — То... пан лейтман... служать далі? — осмілився запитати «зупак».
 — Як бачиш, Гетка. Ну, кінчай своє діло!
Те сказавши, Гнат пішов глядіти Вєнявского.
Найшов капітана у невеличкій кімнатці на попівстві.
На долівці валялося чимало всіляких предметів, які не знать яким світом попали у кватиру офіцира кінноти, а то ще і призначеного до осібних поручень. Були тут ковані сріблом, викладані бірюзою та коралом турецькі пістолі, золочені ро-кокові ліхтарі, кілька годинників із ланцюжками, дві браслети зі самоцвітами, брильянтова запинка, три саджені рубінами табакерки, цінний соболевий гусарський дольман, а при ньому чудова східної роботи аграфа зі золотого філіграну. Але глипнувши в кут, вмить зрозумів Гнат, відкіля взялося усе те. Там лежало кількадесят цілих і потовчених пляшок із вина та горівки всуміш із кількома таліями позаломлюваних карт.
 — Ви грали в карти? — спитав.
 — Як бачите! А ще й собака Косіньский програв до мене вчера свою бурку і годинник. Тим-то й лютий-прелютий на мене. Саме теперечки приказав мені бути до двох годин готовим виїхати, а як ту мені усе те зі собою брати? Поблизьке населення сидить у льохах або повтікало, жида й на лік... пся креф!
 — Гм! Воно в кождому разі не стоїть продавати на скору руку зі стратою. Ось ви підождіть, завезіть отеє в Озирняни або Пінськ...
 — Гадане баране! На се треба б хіба осібного коня або підводи.
 — Саме про підводу і йде річ. У нас буде і підвода хоч куди. Без підводи нам ніяк виїздити.
 — Гадаєте? — зачудувався Стасьо. — Як же мені, емісарові, їхати табором? Ану ж прийдеться тікати з життям від козаків або і своїх мародерів, то що, я ж сам-один...
 — Один! Невже ж ви гадаєте їхати окремо без мене?
 — Звісно! Ви ж поїдете сейчас домів і повезете гроші.
 — Ах, — усміхнувся Гнат, — сих кількасот гульденів, що можна дістати за отеє, — тут указав рукою на лежачі на долівці річи, — не стоять заходу. Гадаю, що у вас у шкатулі є ще до півтори або дві тисячі, а зі сього половину будете потребувати на дорогу. Отже, разом мав би я відвезти всього тільки півтори тисячі, а се, вибачте, смішне. Се нагадує казку про гору та миш.
Вєнявскі не відповідав, тільки став швидко ходити по кімнаті, наче змагався сам зі собою, що відповісти. Вкінці вишпортав десь із кутка пляшку горівки та дві чарки, сів за стіл і поналивав чарки.
 — Ось напиймося, то й легше буде мені розказати про все.
Випили чарку одну, другу, далі Вєнявскі заговорив зразу пиняво та неясно, а щораз далі — тим плавніше та швидше.
 — Я прохав батька прислати мені довіреного висланця, яким я міг би послужитися як слугою, а він прислав мені офіцира, та ще такого, що їздить із генералами в одній кареті. Се, признаюся, мені вельми ненаручне, я сього не сподівався, воно перечеркує усі мої рахуби. Мені немислимо посилати гроші вами, і тому я у клопоті. Бо грошей у мене багато. Моїх власних, правда, є тільки до двох тисячів: ви мені справді
наче у кишеню заглянули; але я сьогодня маю одержати більше, і саме цю суму бажаю переслати старому.
 — Догадуюся, що се за гроші, — сказав рівнодушно Гнат. — Ви мали рацію, що були невдоволені з моєї шаржі. Але...
 — Як-то? — зірвався Вєнявскі з місця.
 — Але, — продовжав Гнат, — не маєте її уже, раз я знаю, про що йде річ.
 — Не розумію вас!
Гнат усміхнувся.
 — Прецінь се ясне. «Таких» грошей ви не можете передати ані переказати через інтендантуру, ви потребуєте до сього довіреного слуги. Але чого не можете ви, се можу я, як австрійський офіцир, отже, ви вже не маєте рації, яку мали зразу.
 — Ах, так? Бачу, що ви догадуєтеся дечого, але далеко не всього, а саме понук, які мені уможливили «заощадити» суми...	1
Сарказм викривив правильні риси лиця Гната.
 — Понуки такого вигляду, — відповів, — повинні бути завсіди великі і важні. Позвольте, а докажу вам, що й їх здогадуюся, хоча ви мені їх не сказали. Інсурекція має прийти спонтанічно, безпосередньо, одностайним зривом патріотизму, який ломить та нівечить усі вагання, застанови, перепони. Він, як огонь, запалений лискавкою, пожирає усе стрічне, і з острахом та подивом глядять на нього вороги, наче на воскресшого Христа Пілатові вояки. Сором тому, хто сей святий огонь хоче купити за гроші. Куди краще є заощадити сорому всім, а собі... решту.
Вєнявскі почервонів, мов грань, і ковтав слова Гната, наче справді який жилавий кусник говядини.
 — Що ж, не вгадав? — допитувався Гнат.
 — Т... та ніби недалеко ви відбігли від справжніх моїх інтенцій.
 — Отже, справа ясна! Я перекажу гроші через інтенданта до мойого батька, а сам поїду з вами.
Та тут на лиці капітана знову появився вираз збентеження. Кусок говядини, очевидно, знову застряг у горлі і годі було його проковтнути.
 — Я гадаю... — сказав укінці, — а властиво, кождий, хто здоров думає, той і знає, що не тільки золотом купується людей, але й особистим впливом. Тим-то воно й усе одно, чи золотом, чи словами тягнутиму за собою подільську чи українську шляхту.
 — Ага! — погадав Гнат.
 — Тому не бажав би я між вимріяну волю а людські серця насилу впирати ще й свою холодну премудрість. Де йде річ про живловий зрив усього народу, там нема місця на міркування, як нема його і для перекупства. Й одно, і друге — се просто святотатство...
 — Значить, не їдемо зовсім! Гаразд! Я розумію вас уповні, — відповів Гнат, який з ума-дива не міг зійти, скільки-то дотепу та красномовних, важких слів має покривати звичайну, буденну, ординарну крадіж, — але, — завважив рівночасно, — ви маєте сповнити місію, на яку взяли гроші, і мусите виказатись успіхами.
Та тут засміявся Вєнявскі голосно.
 — Ха-ха-ха! А чи ви, пане Бибельський, знаєте, чим можна заступити річ, діло, подію або успіх?
 — Ні! — відповів збентежений Гнат.
 — Актом, мості пане, письмом, грамотою! Ось я вистараюся таку грамоту одну, другу, а там і пропало. Впрочім, побачите швидко, як-то воно буде. Тепер і я рад, що ви зі мною, бо зможете посвідчити мої зусилля, якщо буде треба.
Фальшивий огоньок блимав у очах капітана, коли сердечно прощався з Гнатом, і Гнат вийшов від свойого майбутнього товариша ні в сих ні в тих.
Якщо Вєнявскі не гадав їхати на Україну, то навіщо було йому Гната? Не міг, прецінь, думати, що Гнат своїм словом покриватиме колись його злочин перед судом чи осудом. А якщо так, то, очевидно, пересилаючи при його помочі гроші, бажав і його привести на гак. Чого хотів, отже, Стась Вєнявскі? Куди вибирався?
Серед сих гадок добився до кватири генерала, де від Кранцберга добув потрібні папери, гроші та урльоппас для Гетки. Вечором, коли почався відворот Тормасова на Пінськ, із австрійського табору виїхала підвода, а на ній трьох цивільних людей. Про око Гнат їхав як відпоручник дванадцятого корпусу до головної кватири як живий доказ, що й австрійська імперія мусіла слідувати за судьбою світа, якій було ймення Наполеон. На ділі був він агентом, який мав учас повідомити князя Шварценберга про вигляди й успіхи кампанії ампрера. Не міг сього вчинити знатніший офіцир, бо се виглядало би на непокликану контролю воєнних подій з боку австрійського правління, якої ніяк не допустив би шеф генерального штабу «Великої армії». З другого боку, Гнат, як не німець, не француз, не москаль і не поляк, давав найкращу запоруку об’єктивносте своїх помічень.
VIII
їхали швидко через три дні, не задержуючись ніде довше, доки буря та злива не заставила їх десь біля Рівного заїхати у самітню лісничівку серед непроглядних лісів Волині. Жив у ній побережник, підстарший уже, сивий дід, який, одначе, ніби той столітній коренастий дуб вріс у підложе, тугий та дужий, худий та зав’ялий, мов пряжений у огні предківський лук. Називали його Семеном Подільським, бо він прийшов десь із Поділля ще перед сорок роками. З того часу він осів серед ліса побережником у службі князя Чорторийського. Старий прийняв приїзжих чим хата багата: ягодами, молоком та бульбою, бо хліба у нього не було.
Гнат, Стась і Гетка повидобували із підводи свої харчі і попрохали старого поживитися разом із ними.
 — Гаразд, панове вояки, — відповів Семен. — Чому відмовляти, коли честю просять?
 — А ти як знаєш, що ми вояки? — спитав зачудований Гнат.
 — Ото штука! — засміявся дід. — Ваша стать, ваш хід, а головно рухи та короткі відповіди вашого слуги зраджують вас. Ви оба, — тут указав на Стася і Гната, — офіцири, і то один від кінноти, а другий від піхоти, а третій — се старий служака, рядовий або підофіцир. А що, може, помилився?
 — Правду кажучи, ні! — відповів Гнат. — У тебе, старий, неабиякий досвід.
Семен покивав головою.
 — Хто стільки всілякого бачив на віку, той і нехотя дечому навчиться.
 — Як-то — серед ліса?
 — Еге ж! У непевних часах усе цікавіше зі світа тікає в ліс. Були тут конфедерати, змовники, перевісники, жандарі, дезертири, злочинці, бунтівники, гей, кого-то ще не було в отсих лісах!
 — А ми, як гадаєш, що за одні будемо? — спитав Стах, видобуваючи затичку з пляшки з горівкою.
 — Вас вислано за чимось у ворожий край, але не як бунтівників, лише з якимись порученцями, при яких нема ніякої небезпеки. Се, так сказати б, прогулька на казьонні гроші.
Гнат і Стах обмінялися поглядами. Справді, годі було краще з’ясувати їхньої прогульки.
Випили по чарці і стали закушувати. Старий найбільше смакував свіжий хліб, якого не їв давно. Тим-то, коли Гнат дав йому чималий бохонець зі свойого припасу, старий зрадів і розбалакався.
 — Питаєте, по чому пізнав я, хто ви і за чим їдете? Ось я скажу вам, а вам се може придасться, коли треба буде скритися перед здогадами людей. Ви приїхали, не змінивши свойого звичайного поведения, тому я і сейчас замітив, що ви військові. Одначе ви не оглядалися поза себе, ані не розпитували про команди війська, ні про стації жандарів — отже, ви не дезертири. Ви не питали про москалів — отже, ви й не тими, яких висилає армія. Та, проте, ви їдете на південь за купецькими паспортами, а не маєте ні вигляду, ні поведінки торговців, очевидно, отже, що ви емісари! Так звали і звуть себе всілякі людці, що від десяти літ мишкують по панських дворах нашої землі та підводять хранцузам паничів. Але ви не зі сих, і тут я вже не вгадаю, хто вас висилає і за чим.
 — Може бути, ми саме за такими емісарами їздимо, — укинув слово Гнат.
Бистро глянули на нього сірі очі Семена.
 — Ні! — усміхнувся по хвилі. — У вас нема до сього орудників, ні людей. У поліцайника чи жандарма зовсім не ті очі і поведінка інша. Нема у вас і людей. Такий емісар — се дикий звір, якого треба облавою ловити, раз не хочеться його, як зайця, теє...
 — Ну, бачите, Семене, ми такі емісари, що хочемо підвести французові і австрійцям руських мужиків.
Семен поклав на стіл ніж, яким саме краяв вудженину, і, зиркнувши на Гната, який з напругою йому приглядався, спустив очі уділ і стиха закректав.
 — Оставте се, панове, се небезпечне. Зі сього... нічого не буде! — сказав вкінці старовина.
 — Все-таки шляхту можна буде потягнути, а за шляхтою піде мужик.
 — Так, але з буком і зашморгом! Невже ж мужик піде добровільно вмирати за шляхоцьку державу?
 — Ох! — закликав емфатично Стась. — Ми принесемо йому волю, знесення кріпацтва, державні суди...
Згірдно тріпнув пальцями старий і замовк. Через весь час розмови одноманітно, нудно сік дощ драницями криту крівлю хати та шнурочками в’язав острішки зі землею. Саме в сю мить потемніло ще дужче, і з грохотом упала густа злива хвилею на крівлю. Вітер засвистів у гиллі окружаючого ліса, і все втонуло на час у могутньому пошумі природи. Семен спроквола наложив люльку й викресав огню, а там, поклавши запалену губку на тютюн, довго розкурював його, придавлюючи грубим, заскорузлим та запеченим пальцем.
Вєнявскі дещо запалився, почервонів і розкладав руками, ясуючи досвідному, тямучому представникові мужицтва корнети повстаючої Польщі. З незвичайною напругою стежив
за дискусією Гнат, бо здавав собі справу, що відповідь, яку одержить Стах, буде відповіддю міліонів на всі доктрини і стремління Заходу.
 — Ми признаємо права людини й ім’ям їх підняли боротьбу з тиранією, — говорив Стах вивченими фразами поклонників Жана Жака Руссо, — тож усі, що стогнуть, повинні забілим орлом злетіти в небосклін... Інсурекція... повстання за нашу і вашу свободу... Московський кольос... цивілізація... просвіта...
Ось такі фрази летіли градом з красномовних уст спроневірника, наче ся бурхлива хвиля дощу на драниці крівлі.
Семен, видко, не розумів високопарних слів, але самі вони не були йому чужі, бо їх чув він уже не раз від усяких перелітних птиць пореволюційного часу. Він знав, у якій зв’язи вживається їх, тим-то й відповідь випала справно й доцільно.
 — Вибачайте, гості, — усміхнувся, — скажіть, навіщо мужикові усе те, чого навіть я, що тільки в життю перебув, не розчовпаю гаразд? Знесення кріпацтва — се одно розумію, але в нього не вірю, бо знаю, що кріпакам живеться куди краще, ніж мужикам, які нібито «тільки роблять панщину». Кріпак не раз стає купцем, паном, може розбагатіти. В Росії багато людей треба, то й усякому нагодиться місце, якщо у нього голова на карку. Правда, там пани вицицькують і обдирають наш народ, але так само гнетуть вони і своїх. Але у нас, у австрійській займанщині? Тут нікому й до нічого не треба нашого чоловіка, хіба до вил та ціпа. Тут скрізь свої: поляки, чехи, німці, а усе, що якимсь чудом вихопиться з-під стріхи, мусить оляшіти або знімчитися. А за таке мужик не піде кривавитися, а радше возьметься за бук та на ваші спини...
Відсапнув і так говорив далі:
 — Ось я вкажу вам шлях до мужицької душі, але ви сим шляхом не підете. Усі ваші слова — се тільки слова, більш нічо. Ви бажаєте когось там побивати? Навіщо? Мужикові противне всяке душогубство, яке не виходить із його найконечнішої, невідкличної потреби. Так само бачу, що з вашої балачки виходить воля зовсім не так, як змальовує її собі наш мужик. По-вашому воля — се такий лад, де на місці чужих мовою й породою панів панують наші пани, урядовці, генерали тощо. А по-нашому воля — се такий лад, де сам мужик дав би собі потрібне йому право, землю і ліс та не оглядався на панство...
 — Але ж, добрий чоловіче! — закликав Стах. — Як же ж таке може бути? Як може стояти держава без володаря та панів? Як може у ній бути лад, військо, сила?
Семен байдуже здвигнув плечима.
 — Може бути так, а може, і ні, се неважно, але саме такої волі бажає собі народ, і ніякий чорт не захоче другої. Певно, воно куди любіше почути рідну мову з-понад фраків, мундурів, шліфів чи відзнак, балакати рідною мовою у сінях лискучої палати чи дідичівського двора, але щоби за те вмирати, — е ні, на се мужик не піде! Се не стоїть його крови, труду та сліз. Одно тільки може обхопити його, наче стріху полум’я, одно пожене його на гирла гармат та тисячі крісів без страху та жалю за молодим життям... се... жажда землі! Оттут шлях до мужицької душі. Прийдім до нього й скажім йому: бери землю і не бійся нічого й нікого, вона твоя! Оттоді він до тижня справиться з усіми дідичами і ляже на добутій землі, наче хижий звір на трупі добичі, і горе сьому, хто бажав би відняти її в нього. На клич: «Бороніть землі від панів!» — встануть тисячі вітхненних, завзятих борців, і нема такого вчинку, на який не зважилися б вони у часі небезпеки. Хто їх одоліє?...
 — Він правду каже, пане капітане, і ви се знаєте, — вмішався тут палко Гнат. — Погадайте тільки на революцію у Франції. Чи не стоїть держава мимо перевороту?
 — Так, але паном у ній Наполеон, цісар!
 — Все одно, мужик має землю, яку дала йому революція, а се найважливіше. Свобід, вольностей треба мужикові аж у другій лінії, так сказати б, на велике свято. На щодень вистане землі...
 — То-то! — докинув Семен. — Мужикові ні кнут, ні тюрма не страшні, раз у нього є на чому працювати, робити хліб, женити та віддавати діти, словом, жити по-людському.
 — Ох, се крайно низькі, просто звірські потреби й бажання! Те саме міг би сказати коняка або яка друга скотина... се не людські уми таке моторять, а хіба звірина сказала б таке у свідомі своїх буденних потреб.
 — А чим же скотина гірша людини? — спитав холодно лісовик. — Вона любить свою дружину, діти, ненавидить ворога, та тим тільки ріжна від чоловіка, що щира й наскрізь правдива. Нема у ній ложі, притвірства, облуди. Вовк не прикидається бараном, лисиця не вдає зі себе пса, кіт хоч би й як ситий, краде все, що під ніс попаде, та мордує усе слабше від себе безпощадно, жорстоко! Се його котяче право, і він не вирікається його ніколи. Ви підпускаєте нам блахмана волею, боротьбою з насильством, пімстою тощо, а я кажу вам, що все те гарні річи, як довго випливають зі справжніх, життєвих потреб, потреб буденних, простих, звірячих. Усе проче — се пустомельство, базікання дитини або шамкання старої, бабусі, яка розказує дітям казочки про півника або царя
Гороха. Вам іде про бариш, наживу, панування — нам про землю! Тим-то ми й не зійдемося ніколи, хіба що ви... поведете діло нашим шляхом.
 — Або коли мужик піде за нашим проводом...
 — Гадаєте? О, ні! Таке було, може, колись давно, та минулося. Мужик іде вже своєю дорогою, свою думку думає, не вірить нічому й нікому у світі, бо за своє довір’я поплачувався завсіди тільки сердешною кров’ю та гіркими сльозами своїх найближчих. Не зведе його ніякий біс, ні конфедерати, ні ви, ні сам Наполеон. Він погляне, з чим приходить до нього отсей гість: чи справді з волею, чи тільки з новим ярмом, — і тоді вже поможе йому останнім зусиллям рук, останнім від дихом груди та останньою краплиною крови або... або зажде, чия возме, і приєднається до побідника.
 — Се, се... — начав схвильований Стась...
 — Се мужицька політика! — докінчив Гнат із цілим пересвідченням. — Ви, пане Вєнявскі, не бажайте з мужика робити професора філософії з Єни, ані загородового шляхтича з мазурського засцянку. Не забувайте і про се, що мало не весь наш народ. — мужики! Ми і ви — се не одно!
Сильний порив вихру, який потряс крівлею хати, наче зірвать її збирався, заставив усіх припинити розмову. Семен пішов підпирати віднадвору ставні, а там Стась і Семен остали в хаті, а Гнат та Гетка пішли ночувати на стіг сіна.
 — Гетка, — спитав Гнат товариша, — ти чув розмову?
 — Цу бефель, гер лейтмані!
 — А розумів ти дещо з усієї балачки?
 — Т... та! Ви ж говорили словански.
 — Що ж ти сказав би на се?
 — Я гадаю, — відповів поволи чех, — що чого не зробить народ сам собі, того ніякий чорт не дасть йому, а якщо захоче дати, то тільки для власної користи. На тобі, Венцель, шістку, а мені гульден...
 — Гм, правда! Добраніч.
Заснули, а тим часом у хаті все ще тлів огоньок на печі, а Стась на краю стола відчислював сотку дукатів з мошонки пана Косіньского. А за се дізнався дивних-предивних річей. «Ось уже більше як третина «Великої армії» пропала від спеки та червінки або розлізлася по лісах між Вільном а Вітебськом. Юрби мародерів вештаються по всім усюдам, граблять, підпалюють, побивають населення, насилують жінки й дівчата або укриваються одинцем по нетрях і яругах.. І всі вони поширюють вістку про неминучу загибіль усього війська серед безлюддя та безхліб’я північної Росії».
Не дуже-то вірив сьому сам Семен, але зате знав напевно, що і грабіжники, як і сі, що їх ловили, мали нагоду зібрати
чималі маєтки, а також, що з-поміж усіх небезпек воєнного часу найбільшою, може, є поїздка на терени, зайняті армією.
Мимо сього, прохав Вєнявскі Семена вказати йому най-коротший шлях на Пінськ та Могилів, де надіявся, як казав, приєднатися до «Великої армії». Семен радо уділив щедрому гостеві потрібних вказівок, тож коли Гнат із Геткою повставали, почули, що їх товариш поїхав невідомо куди, і то на одному з коней.
Гетка став проклинати і брався їхати по слідам, але Гнат спинив його, кажучи:
 — Хай собі їде! Ми поїдемо за ним у свій час, а пока мусимо докупити коня.
Тайна місія Вєнявского була, очевидно, скінчена, а началася погоня за чимсь другим, при чому не треба йому було свідків.
Гетка воркотів, одначе, дальше, доки не рушили в дорогу, і то назад у Рівне.
IX
Передача землі на Долинках до рук старого Бибельського викликала у селі чимало спліток та заміток. Економ тягнув за язик і самого дідича, і пана Кшиского, та оба мовчали, як закляті. Вкінці звернувся до панни Бондзинської, чепурненької клюшниці, яка від кількох літ заступала «у господарстві», розуміється, покійну паню Вєнявску. Вона уже другої днини з тріумфом'розказала всім, що дідич продав сю землю Гнатові, бо потребував готівки, а Гнат таки сейчас поїхав по гроші до Львова. Сплетня ся облетіла усе село і найшла загально послух. Священик, економ, лісничий, навіть побережники, карбові та наставники знали дуже добре, що пан Вєнявскі «робить боками», тобто є у грошевій скруті, та що ніхто йому не позичить уже ні крейцара без відповідного заставу. Бач, гіпотека Дитятинського ключа була сильно обтяжена довгами та довжками, а карти молодого панича Стася мусіли скорше або пізніше доїхати кінця останкам. Вправді, майбутній зять п. Вєнявского пан Кшискі був вельми багатим дідичем із-під Ярослава, але чи він забажає платити довги тата чи шваґра, се було, по. крайній мірі, сумнівне.
Найбільше здивувала ся відомість о. Рищинського. Пес Муцко, який йому зразу навинувся, дістав з усього розмаху чоботом у бік, так що зі скавулінням поліз під стайню і лизався доброї півгодини. Другим був Орест, якого батько стягнув цибухом по плечах і гукнув, мов на парубка від коней.
 — Видиш, псяюхо! Отсей шляхоцький прихвостень привіз шліфи, патент на амтсріхтера і грубі гроші, а ти, собака, пропутав три пари волів, телицю, сто флоринів, які дістав ще при виїзді, і привіз?...
 — Не міряйте мене, тату, одною міркою з голяками. Я з давно! попівської сім’ї, попом буду так чи сяк, скорше чи пізніше.
 — Так! Се знову мамуня солодка з тебе говорить. А як я замкну очі, то що буде? Намість надбати, ось як той голодранець, землю, хату та кількадесят моргів ґрунту, посилаю гріш десь для швабських шинкарів, кравців, а може, і на ще що гірше — тьфу! А щоб тобі боком вилізло!.. Попівська рідня! Сором і згадати. Де не глянь, скрізь по хатам старі, від діда-прадіда поломані спрятки, горшки, облізлі кожухи, бруд, нехар, але зате теток, паничів, сиріт — гальма! На респекті, на притулку! А старих то цибухом тільки спрати, як злодія на грушці. Наплодить дітей та порозкидає між рідню і Ісаїє ликуй! Тьфу, тьфу та ще раз тьфу!
Орест по краснів, як півонія, а рум’янець на його пережитому та передчасно зів’ялому лиці видався цеглястим і неприродним. Відступив кілька кроків узад, а там і відповів дрижачим голосом:
 — Не бійтеся, тату! Будь у Гната гроші, путав би їх і він, а впрочім, не так-то швидко вам у могилу. В кождому разі не першому вам співатиму похорони!
Се сказавши, скочив узад і, як заяць, махаючи тонкими, як патики, ніжками, вибіг надвір. Мав щастя, бо о волос над його головою широкою засичав довгий, здоровенний вишневий цибух панотця.
Засапавшися, оперся о. Вищинський об стіну і червоною затабаченою хустиною обтер спітніле лице. Відірвані польські слова випадали з його широких грубих уст. Табака порозмазувалася по лиці та присихала на пухкій лискучій скірі — виглядав погано та забавно. Вкінці замовк і, насилу заспокоївшися, сів біля стола, на якому пишався чималий висушений гриб. У сьому грибі була видовбана ямина, у яку встромлено горнятко. Був се каламар дитятинської парохії. Біля нього валялося чимало поломаних і пообскубуваних гусячих пер та кілька чверток сірого паперу. Отець Ршцинський підвинув рукави порохівника і, накладаючи люльку, глипнув у горнятко. Одначе намість чорнила найшов у ньому тільки якусь рудаво-чорну дригльовину. Закляв знову і гукнув:
 — Наталію, гей, чуєш? Води подай горячої!
 — До миття, таточку?
 — Не до миття, пся кров, а до чорнила! — вдарив у стіл кулаком і дальше воркотів про себе:
 — До миття? Сьогодня, в четвер? Цікавий я, який чортяка стане голитися перед суботою. Агі!
 — Є вода, тату, чого гніваєтеся, я не знала, до чого вам її, — успокоювала батька дочка.
Вона побіліла останніми днями, помарніла й посумніла, довкола моторних лискучих очей лягли тіни, а в кутиках їх наче склилися сльози.
 — Певно, певно! Тобі не в голові, що з тобою буде далі. Малась під боком хлопця, як золото, треба було ловити, хоч би й де в лісі чи в полі теє, аби вже раз! А ти що? Виглядала вікном, розпитувала, так що і сліпий намацав би був, що аж коліна тобі до нього труться, але піти самій, то годі було. Ти, помано, ти, ослице! За якимсь вельможним голодранцем їхала аж у Бурштин, а походити біля законного весілля, то я, старий, мушу. Геть мені з очей!
Дівчина гляділа хвилю з широко розплющеними очима на батька, а там і знічев’я вибухнула істеричним плачем. Напад був сильним і, видко, щирий, правдивий. Усе гладке, кругле тіло здригалося судорожно, лице вмить опухло, скривилося, голосне хлипання рвало груди.
 — Тату! — пролебеділа. — Я ж вам тисячі разів присягала, що я така сама вернула, як їхала. Чого ж ви мене лаєте? Мені було тоді 16 літ. А тепер чи не краще було повіятися десь та стати клюшницею чи покоївкою, як тут годувати кури та безроги? 
 — Ба, була б годувала, але свої, якби не глупота. Як гадаєш, чому не годна ти вийти заміж? Прецінь у мене добра доволі; а й ти дівка, як гарбуз. Чому? Бо всякий каже: з’їв панич сметанку, хай жлопає й молоко псявіра. От що. Такий Гнат...
 — Гната ви самі прогнали! — перебила батькові дочка.
 — Прогнав? Звісно, що прогнав смаркача, якщо слухати не хотів. Але тепер міг був прийти. Якщо ти його не вміла знадити, так ти видко, куда іноді кукала. Певно, знову за якимсь фінансом чи писарчуком, що в місті або на панському гумні підглянула. Може, я мав іти його прохати, чи як?
Та сього було дівчині забагато.
 — Як-то? — озлобилася. — Може, мала кликати його за собою у сіно? Хочете? Добре! Я й те зроблю. Будете мати хоч чого гримати, а не так пусто-дурно...
Здоровий ляпас перервав її бесіду, і вмить ліва щока дівчини почервоніла, мов грань. Наталка і не ждала чергового почастунку. Обернулася на п’яті і вийшла з кімнати, тріснувши дверми. Отець Рищинський остав сам. Потрійне виляпування гніву на винуватих і невинних облегшило його значно. Запалив знову погаслу люльку, налив у каламар кип’ятку і
повагом став розмішувати рудаво-чорне болітце дудицею пера. Опісля попробував на відкравку паперу, як пише перо, вкінці сказав півголосом: «Gut ist»1 — і з розмахом сів писати листа.
«Reverendissime Pater»1 2, а мне вєльце мілосціви ласкавцог і добродзєю!...»
Лист сей, звернений до одного зі шкільних товаришів о. Рищинського, крилошанина Львівської капітули, був довгий. У першій частині дякував о. Рищинський за прислану на Петрівку визину, за цайги на спідниці та шовк на кольоратку. У другій здавав звіт із продажі маси, яка остала після смерти одного свояка о. Рищинського. Небіжчик о. Крілецький із Тростянця був, очевидячки, якимсь фармазоном та фантастом, бо після нього остало тільки чимало всіляких книг, яких ніхто в Бурштині, ані в Галичі не хотів купити, а о. Рищинський не мав, розуміється, гроша на такі витребеньки.
Зате готівки, худоби та другого «охендуства» було так мало, що сирота Ганнуся Крілецька остала після смерти батька гола-боса. Аж дивно, що, мимо сього, найшла собі богослова, маючи всього сто флоринів посагу, а ніякої виправи. До листа залучував о. Рищинський згадану квоту. У третій частині писання звертався вкінці писець до свойого високодостойного товариша з проханням пожуритися судьбою його Наталки. Усю заслугу висватання панни Крі-лецької приписував о. Рищинський собі, і тому висказував надію, що «отець канонік» відплатить йому тим самим. Справа, мовляв, поважна, бо дівчина має пару коней, пару волів, три корови, телицю, двадцять овець враз із відповідною кількістю безрог та дробу, а до сього виправу і п’ятсот флоринів готівкою. Була се просто «дзєканська» партія, тим більше що у всіх поганих сплетнях, крім злобних вигадок та наклепів, не було ні зерна правди. Про се переконається сам жених, коли вже буде «matrimonium соп-sumatum»3. Він, батько, заложить на се дві тисячі флоринів, а така сума «в разі чого» полатає хіба «надвиренжову цноту» власниці в очах вибагливого зятя.
Аж спітнів о. Рищинський, коли після належних субмісій та конечних postscript-ів закінчив листа. Діло, порушене у третій частині письма, так його хвилювало і непокоїло, що мусів піти до впущеної у стіну їдальні «аптички» і кількома глотками випити около півкварти деренівки.
Зовсім інакше взяла сю річ Наталка. Удар у лице не успокоїв, ані не приборкав її зовсім. Навіть при найважчій провині що ж більше могло її стрітити з боку батька від побоїв та лайки? З обиди, яку заподіяв їй батько своїм ударом, не здавала собі ясно справи. На те він батько! — учила її мати. Та, проте, сей удар наче убив у неї щось, що аж досі гнітило її совість свідомом поповненого промаху. Він раз назавсіди освободив її від відповідальносте як щиро і совісно відбута покута, і враз усі півсвідомі пориви, які дрімали у глибині її палкого серця, піднялися від дна. Жаль із-за втеряного любка вмить змінився в злобу, зависть, жадобу пімсти, а над усім піднімала своє гарне та безстидне лице живлова, природна змисловість молодого, палкого тіла. Гей, коби не те, що від Гната ділили її вже десятки миль! Пережили б вони удвоє ще декілька хвилин, за які не жаль було би й обірвати вишневим цибухом... ах!
Вхопила зеркальце, яке причепила була в кухні до стіни кухарка, та довго приглядалася собі: вона гляділа слідів удару. Та слідів не було. Рука батька, товста та пухка, вдарила долонею, а не пальцями. Вмить Наталка випорпала десь із-під чималої кухонної печі буряк, прорізала його і червоним соком вималювала на правій щелепі саме такий рум’янець, як був на лівій. Опісля передяглася у міську суконку з глибоким вирізом на грудях та плечах, причесала волосся та прив’язала його хустиною, ніби завоєм... Бач, не було часу робити фрезуру. Крадьки пробігла сад, махнула через пліт на дорогу, а там хильцем поза церкву та дяківку побігла у двір.
Панну Анєлю найшла у городі біля глорієти, яку з дерева велів збудувати ще батько пана Вєнявского. Деревляні стовпи та фризи, обмазані заправою та розмальовані фресками, були предметом захоплення недосвідної дівчини. Стовпи виглядали справді наче з каменю, головиці та фризи — наче з мраморного філіграну, та місцями, де дикий виноград не ослонював гаразд дір, ширилася на світ троща, на яку було накидано заправу. Та всі недостачі у нічому не зменшували подиву Наталки. У тіни сієї глорієти зівала саме панна Анєля над томиком комедій Коцебу й аж зраділа, поба1 ивши Наталку.
 — Чудово, ма шер, що не забули за мене! Я так нудьгую, що годі сказати. Тато поїхали у Бурштин, Стась спить, а я... oh mon Dieu!1 — гину від скуки!
 — Ох, Боже! Як можна скучати зі судженим? — засміялася Наталка. — Не дала б я йому спати, якби так мойого старого не було дома.
 — Старий? А що ж мені старий?
 — Ха-ха! Як так, то певно, що нічо. Бач, мій старий не те. Б’є!
 — Б’є? Нечуване! Хай би так мій попробував! І в мене є шпіцрута!
Наталка прикусила губи.
 — Тільки, що з моїм Стасьом нема забави. Він так неприч-ком, як ся помаранча, що її до пуншу. Comme une citron. Fi!1
Тріпнула згірдно пальцями. Настала хвилька мовчанки.
 — Був тут у селі гарний хлопець, Бибельськнй, коли знаєте! — заговорила вкінці Наталка. — Вельможна пані бачили його?
 — Oui! Се un joli garson!1 2 А тобі, Наталко, саме під пару. Дужий, здоровий!
 — Та я... я рада б, може, але що ж? Не довелося, — відповіла дівчина. Вона з трудом гляділа слів, щоби висказати те все, що саме бажала. — Я даром надила його до себе, — врубала вкінці, — бо він волів ходити в ліс під Якимів хрест...
Бистро повернулося лице Анєлі до Наталки, очі засвітили злістю та глумом.
 — Ти бачила? — спитала спроквола, пригладжуючи рукою складки одягу.
 — Ох, бачила! — скрикнула Наталка і заломила руки, що аж захрустіли сустави. — Тим ви його й відтягнули від мене! Він до мене осліп, зненавидів зовсім. Де ж мені рівнятися з вами?
Анєля усміхнулася згірдно.
 — Невже ж ти гадаєш, що я вічно держатиму твойого Ігнася на мотузочку? — спитала. — Будь у нього або хоч би в мене магнацьке майно, то я, певно, не відступила би такого самчика нікому. Навіть-тобі m’amie3! Та тільки тоді й його або мене не було би у нашому загумінку! Ха-ха! Тим-то я віддаюся сього року, виїжджаю в світ. А й він, чую, поїхав...
 — Ба, він верне до вас, пані, не до мене!
 — Дурненька ти собі, дівчино! Хоч би він і вернув, то що? Він, певно, не дасть себе надовго узяти досвідній, старшій дівчині чи жінці, але поглядить собі розкоханої, невинної гусочки, ось як ти, кохане! Забава забавою, се не те, що життя у mariag’y4. З тебе говорить зависть, а зависть — се ціха хлопських та міщанських аморів. Фе, стидайся!
Наталка обтерла хустиною вогкі підпухлі очі.
 — Будь певна, — настоювала Анєля, — що я ні словечком не згадала би, якби так Стась повіявся за тобою. Доволі буде з мене його спеціялів у майбутньому.
Але Наталка не дала себе відразу зацитькати, а йшла далі за ходом своєї гадки.
 — Цікава я тільки, — замітила, — що сказав би на сі сходини пан Кшискі.
Кажучи се, глянула з-під ока на товаришку і з нечуваним вдоволенням побачила, що лице Анєлі замітно поблідло.
 — Ох, се була би зрада з твойого боку, хоч, щоправда, не гадаю, щоби він мав на се інші погляди, чим я.
Відповідь була висказана з цілим спокоєм людини, яка зовсім певна сього, про що говорять. Але ухо затронутої у живловому почуванню дівчини вчуло у тоні сієї відповіди фальшивий звук свідомої ложі.
 — Ха-ха! — засміялася голосно. — Я по собі міркую, що ніякий хлоп не любить, щоби у його гречку літали чужі воробці. От і мене, хоч я ніби на ділі ще зовсім-таки дівчина, ніхто не їде сватати, бо я там колись із тим вашим паничем... Тому гадаю... що...
 — Що мужчини є, щоправда, дужчі, але зате багато дурніші за нас! — докінчила згірдно Анєля. — Се просто скотина в білих панталонах та вив’язаних галстуках. Сеіа!1 Але, але, що би ти сказала, якби так я захотіла видряпати тобі очі за твойого тодішнього партнера, що?
 — Ох, я вже поплатилася за нього трьома роками дівування і... досить того! — встала з дзиглика, на якому сиділа, і вперла кулаки у бедра, а в очах блимали огоньки ненависти й завзяття. — Досить жартів та лукавства! Ви, вельможна пані, граєтеся коханням і подружжям, бо ваше ціле товариство саме так думає і живе, як ви. Та, проте, я другої породи, і ваша іграшка руйнує мені життя. Раз пішла я за вашою романтичною радою і хтозна, чи цілим майбутнім не прийдеться мені покутувати за се. У вас се звичайна, буденна річ, у нас — страшний, непростимий гріх! У вас гріш та врода покривають усяку погань, у нас саме ся погань притьмить і сонце на небі! Ні! Не того самого кодла ми діти! Тому слухайте, вельможна пані! Він верне тут! А якщо верне, то вара вам від нього! Як умієте зі згірдним сміхом та глумом знехтувати всі закони Божі і людські, так зумійте відправити і Гнатка, якщо причепиться до вас. Він тоді, певно, згадає і віднайде стежечку, якою ходив колись... 
Тут не вдержала дівчина, голос затремтів, поплили сльози. Замовкла. Але згодом успокоїлася. З усієї тиради Наталки виходило, що вона зовсім не гадає зраджувати товаришку, якщо вона сповнить її умови. Та можливе було, що зависниця надумається або порадиться матері, а ся, певно, не затаїться піти до старого Бибельського та його вчинить орудником своєї пікети. Сьому треба було запобігти. Подзвонила і веліла служниці винести конфекту й холодної води.
 — Ти, ma cherie1, страшенно зіритована. Просто іпсго-uable!1 2 Коби я була знала, що тебе ся дрібниця так дуже ешофує, ніколи не була б вдалася у liaison3 з паном Ігнацим. Справді, je voudrai4 5, щоби сього не було. Сама бачиш, дитино, що більше сього не можеш правити від мене. Тому годжуся також на всі твої, може, надто різко висказані бажання. Маєш рацію, дорога, коли він верне, а я відправлю його з облизнем, то він, певно, своє огірчення схоче зігнати на першій стрічній жінці, а вже твоя голова у сьому, щоби ти була нею, а не хто другий. Розумієш мене, дитинко?
 — Так, пані!
 — Ось бачиш, лице тобі горить, очі палають, попідпухали від плачу; се погане! Напийся води і слухай!
Наталка відрухово повинувалася, а панна Анєля усміхнулася побідно.
 — Я придумала, — продовжала, поїдаючи конфекти, — що для осягнення ціли добре було би ще й нароком піддати твойому Ігнасьові бажану гадку, бо він міг би після розправи зі мною взагалі втратити тямку й виїхати тощо. І, бачиш, я сама добровільно перейму на себе сю ролю або кого другого інстігую і гадаю, що се certainement3 доведе до бажаного успіху. Ну, що ж — згода?
 — Ох, пані! Простіть мені простацькі слова, я, бачите, просто одуріла з жалю та розпуки, то й не знала, що базікаю. Тепер знаю вже, що ви, тільки ви справді ласкаві для мене! А ще сьогодня, коли батько бив мене...
 — Barbara!6 — висказала своє святе обурення панна Анєля.
З плачем кинулася Наталка цілувати її руки і не бачила згірдно-злючого погляду, яким вельможна панна гляділа на похилену попадяночку.
 Рівночасно на стежці, яка вела у двір, показався пан Кшискі. Він побачив відходячу, пристанув і пильно приглядався кождому її движкові, кождій ліннії гнучкої статі. Аж ось повернувся до Анєлі і в лянсадах приступив до неї.
 — Bon jour, cherie! Za petit-la, elle n’est pas mal1.
 — Saus doute, mais1 2... — скривилася Анєля.
 — Але що?
 — Але я зле вчинила, що не взяла її в покоївки, як прохав її батько, я зробила з неї щось у роді подруги. Fi!
X
Луць Бибельський, власник 50 моргів першорядної землі, не закинув свойого ремесла. Як давніше, так і тепер стукали молоти у кузні, а криваве зарево падало вечорами на кущі бозу та калини над річкою. Правда, чимало часу забирав йому нагляд над будовою та жнивом, але тут надсподівано найшов він поміч у Марії, яка, взявши дитинку на руки, весь день стояла біля робітників, а вечором варила страву на слідуючу днину. Старий аж відмолоднів увесь, став говірким, веселим, моторним, а мимо старости не було у нього познак скупости. Напротив! Позаяк робітника діставав даром із двора, то за гроші, полишені Гнатом, раз у раз справляв вечері з музикою та пивом. Тим-то і мужики не робили «як за панщину», але з охотою й удвоє швидше та справніше.
Зате деколи під свято чи неділю змінявся внішний вигляд старого незвичайно. Він справив собі довгу гранатову капоту, лискучий кивер, угорські чоботи з тороками, паличку з білою галкою та нову німецьку люльку з образком та золотистою кришкою. Оттак-то приймав гостей та гуторив із малою донечкою Марії або із нею самою цілими годинами.
Тої самої днини, коли Наталка була у панни Анєлі, женці мали принести вінці, і дві жінки зі села під руководством Марії поралися біля вечері та почасіунку, а старий як мога найшвидше викінчував орчики до нового воза. Сонце заходило за цвинтар та клало криваві рефлекси на довгаві полоси фіолетних хмар. Наче пливке золото, переливалися води потоку між зеленими берегами, а чорні вільхи збагачували золотисто-світлу картину ще й темно-багровими тінями. По двору сям і там ходив товар, який щойно вернув із пасовища, а малочисленний дріб, якого Луць не мав ще часу розвести, заходив у комірчину спати. Саме прибіг з поля післанець із вісткою, що женці уже в’ють вінця, а там вхопив коновки та побіг за водою. Бач, по закону треба було обілляти як слід вінець і дівчину, яка його несла. Живо вдарив молот ще два, ще три рази по залізі, а там і кинув старий Луць начиння і замкнув кузню. Робота була скінчена.
Луць обтер піт із чола, перехрестився й, відпинаючи передник, тяжкою ходою прямував у хату. Втім окликнув його молодий жіночий голос.
 — Пане Бибельський! А пождіть-но!
Відвернувся і побачив, як стежиною від сторони попівства збігала вдолнну Наталка у звичайненькій домашній цанговій суконці, без фрезури, весела й моторна.
 — Добрий вечір вам, пане! — поклонилася.
Поклін був низький, і се здивувало Луця, який навик був до задертих носів та згірдно скривлених уст попівської сім’ї.
 — Вибачайте, дядечку! — заговорила мелодійним голосом Наталка. — Я чувала, що у вас сьогодня вінець, то й прийшла звідатися, чи вам не придасться моя поміч?
 — Але ж, паннунцю! — засуєтився старий. — Де ж можна, щоби ви свої ніжні рученьки марали задля хлопів? Уже моя Марія порадить собі й так. Милости просимо в хату. Може, захочете приглянутися забаві?
 — Дуже дякую! Але не гадайте, дядечку, що мої руки не до праці. От гляньте, які дужі!
І з-під рукавів витягнула наперед себе пару дрібних та. круглих, але сильних та сонцем і працею позолочених рук. Усміхнувся старий.
 — Гм! — жартував. — Воно, щоправда, не знати, до чого сі рученята кращі. Мені видається, вони більш на те, щоби їх милувати, пестити, цілувати, чим до роботи. Хе-хе! Та, проте, хоча я вже старий та недужий, все ж таки прошу не гордувати вбогою стріхою, а пока я з коваля переодягнуся у «пана»!
Засміялися обоє, старий пішов вмиватися та надягати парадну капоту, а Наталка наблизилася до кухарок, які саме висипували на миски щось чотири копи великих челядних пирогів зі сиром. Приязно звіталися всі три з дівчиною, та в неї жовч залила серце зразу. «Що за краса! — подумала, — Гей, має до чого вертати Гнат і без мене! Куди мені або й Анєлі до такої кралі?.. Дарма, що в неї дитина!»
І вже ворожі настрої стали огортати її невтишеною жагою томлене серце, та в сю мить обізвалася з-під кущика порічок дитина. Прожогом кинулася туди Наталка, щоби скрити своє схвилювання, та по хвилі, наче хмарка з-перед сонця, щезла зависть безслідно. На чистесеньких пеленках лежало чорнооке, рум’яне янголятко. Воно гралося цвіткою спарцети
і вигукувало од радощів. Хвильку приглядалося незнакомій, вкінці засміялося, як сміється тільки дитина — всім тілом, усім єством! Якась незнана, несказанна ніжність, якась туга та жалість усуміш із радістю пройняли серце дівчини. Вона вклякла біля дитинки і швидко-забула на весь світ. Сріблистий сміх малесеньких усточок, ясний погляд карих оченят, м’ягкі, непевні обійми теплих, вогкеньких рученят — все те визивало на уста блаженний усміх, а в очах сльози зворушення... І Наталка втонула у сьому привиді прийдешніх років зовсім, забула про окружения та про ціль свойого приходу, не слухала навіть слів матері. Марія віднеслася зразу з недовір’ям до появи попової паннунці, тим більше, що знала зі сільських сплетень про невдачні свати отця Рищинського. Але отся дія з дитинкою роззброїла її зовсім. Лиха людина дітей не любить, а й діти не люблять її. Тим-то мовчки любувалася молодиця на пестощі обоїх і не здогадувалася, що вони мали ще другого видця. Зовсім несподівано заскрипів над обома жінками прикрий, дещо гугнавий голос пана Кшиского.
 — Ах, quelle idylle!1 Позвольте, мадемуазель, що представлюся й запитаю про пана Бибельського старшого. Я...
Обі жінки повернулися, Наталка скрикнула і почервоніла, Марія зблідла, мов полотно, і захиталася на ногах, наче збиралася зімліти. Але й Кшискі, глянувши у лице Марії, занімів, роззявив рот широко, а руки простяг наперед себе, наче боронився від удару.
Перша прочуняла Марія.
 — Ваша презентація зовсім зайва, пане Кшискій, — відповіла різко. — Ми добре знаємо, хто ви й які ви. І якщо не хочете отсього цебра на свою облізлу голову, то мерщій вертайте, відкіля прийшли.
Пан Кшискі відзискав тямку, та, побачивши, що слова молодиці чує парубок, який біля воріт держав коня, спалахнув гнівом і підняв руку зі шпіцрутою.
 — До кого ти, дівко, розпустила писок? закричав, як несамовитий. — Ось я провчу тебе, як шанувати пана.
 — Ха-ха-ха! — засміялася на те Марія. — І хто се говорить? Той сам язик, який ще перед двома роками клявся на всі святощі у любови та подиві, обіцював подружжя, щастя, рай на землі! Так-то, так! Шпіцрутою заткати рот пискатій дівці? Що ж, валяй! Вона готова прийняти з належною покорою новітні пестощі давнього любовника.
Стояла недвижно, дещо похилившись, наче справді ждала удару. Чорні, мов ніч, очі устремилися в посиніле лице Кшиского, а він просто не тямив себе з лютости. Кінець шпіцрути тремтів йому над головою, здавалося, ось-ось — і впаде на круглі плечі молодиці. Та в сей мент почув пан Кшискі, як якась залізна рука вириває йому батіжок, а там залунав спокійний, глибокий голос старого Луця.
 — У мойому посіллі нікого не б’ють! Зводіть свої порахунки поза моєю хатою.
 — А ви як смієте ставати між мною а безстидною дівкою, яка мене зневажає? — зверещав Кшискі тонким хриплим голосом крайньої іригації.
 — Справді, Маріє, ти не повинна нікого зневажати в моїм домі.
 — Вибачайте, батьку, не я лізла до нього сваритися, а він сам підійшов тут до нас.
 — Все одно, все-таки се мій гість, і ти його повинна була ушанувати.
 — Ах, він — вашим гостем? — дрижачим голосом відповіла Марія. — Ще заки він ним став, бував він гостем у моїх батьків, опісля у мене... і ось...
Тут молодиця розвела руками.
 — Так се він був сим?..
 — А так, він! Опісля, коли наслідником приказів ампрера почалися конфіскати англійських товарів, мій батько втратив значну частину майна, і тоді п. Кшискі покинув мене. Мати просила, благала його навколішках, та він висміяв її, а батькові відповів, що не він мене звів, а я сама підпихалася йому, аж і йому остогидло... Підляка! Так що ж? Мати вмерла на розрив серця, батько від розуму відходив, а там і вивіз мене до Тернополя й оставив у заїзді, де я і привела дитинку. Та вертати домів уже не мала лиця й осіла тут після довгої, важкої блуканини, злиднів, розпуки. Судіть тепер самі, чи мала я прийняти пана Кшиского як вашого гостя? Чи не могла я забути на се, що я наймичка, покритка, більш нічого? Все-таки простіть мені, батьку, що забулася. Даруйте и ви, пане, пан Бибельськнй нічого не винен перед вами, винна тільки я.
Се сказавши, схилилася, підняла дитинку й відійшла до хати. Бліда, як полотно, Наталка послідувала за нею, і не глянувши навіть на Кшиского. Відходячи, зачула ще слова Бибельського, сказані ввічливо, але й із глумом.
 — Бачите, вельможний пане, що якщо передні колеса раз в’їдуть у болото, то крути не крути, а й задні попадуть у тую ж баюру.
 — Але ж вона бреше, бреше, як скажена собака! Навіщо, ж мені було грошей старого Заневича? У мене самого майна доволі. Вона бреше... як...
- — Не хвилюйтеся, вельможний пане, оставте вже справу мені.	..
 — Я вимагаю, щоб ви сейчас прогнали сю безстидницю на чотири вітри. Дам вам дві дівки з двора, але вона мусить сейчас виноситися із Дитятина!
 — О, то ви в горячій воді купалися, пане! — засміявся Луць. — Чи хто чував, щоби задля одної дівки та робити таке велике ай-вай? Куди їй до вас! Я її скартаю й накажу не підходити до вас, а там і ви поїдете у свій бік. Світ — не банька.
Довго сопів пан Кшискі, аж тремтів своїм злиденним тілом розпусника, доки не втишився дещо. Одна з баб принесла йому чарку меду та білий буханець, й аж після доброї хвилі заговорив гість їоном звичайної розмови. Він питався про вісти від Гната, але вісток не було ніяких. Тоді пан Кшискі зробив вельми загадочну міну і став півголосом нашіптувати старому всячину, наче боявся підслуху.
 — Бачите, пане Бибельський, старий Вєнявскі бажав би скубнути і сина, і дочку, а через те й мене. Сина має право скубнути, як хоче, бо й Стась скубнув був довблі його, але вара йому від мене! Гроші, які має привезти або прислати Стах, — се посаг Анєлі, і без нього шлюбові не бути...
 — Ага! — вирвалося у Бибельського, який в сю мить зрозумів дві річи: перше — що Марія сказала сущу правду, Друге — що велике майно пана Кшнекого... у жидівській кишені.
 — Старий те знає, але забажає торгуватися, а мені, як майбутньому зятеві, не дуже-то ялося гандричитися з тестем про скільки там тисяч злотих. Тому, будете ласкаві, передайте гріш в руки Анєлі.
 - О, не майте сумніву, вельможний пане, що всякий гріш Дійде до рук власника. Ви хіба не знаєте, що я з могили став щоби віддати належний другому крейцар.
 — Ох, я не сумніваюся ні на хвилю про вашу праведність, т1льки, бачите, я мушу доконче знати висоту пересланої суми.
 — Ага! Ну, як тільки про се йде вам, будьте певні, що будете при перечислюванні гроша або побачите поштову посвідку.
 — О, так, то добре! Дуже обов’язаний вам, пане Бибельскі. - Не сього треба було мені. Прощайте, до побачення.
 Пан Кшискі відійшов, а старий покликав Марію, бо з в1дДалі доносилися вже голоси женців. Застав її серед живої розмови з Наталкою. Вона, видко, розказувала їй про свої переживання, бо по лиці її плили сльози, а очі світилися злючо. Поклав руку на голову дівчини.
 — Не плач, дитинко, — сказав. — Бог не простить ніколи клеветникові та злодієві. Скорше чи пізніше досягне його рука справедливости. Остав Богу месть і кару, а сама потіш себе тим, що тобі, а не йому ймуть віру добрі люде.
Та тут сльози присохли нагло на лиці молодиці.
 — Ох, я живу тільки надією, що мене вибрав Бог орудником своєї кари, — закликала і стисненими п’ястуками погрозила в сторону двора.
Несповна два місяці після від’їзду Гната привіз ляндсдрагон з Галича візвання до старого Бибельського, що на почтамті в Галичі очікує на нього мішок з п’ятьма тисячами дукатів, які присилає його син Гнат. Вісточка ся потрясла всім повітом куди більше самих воєнних подій, про які раз у раз заходили навіть до подальших закутин Галичини глухі відгуки. Одначе ані битви під Домбровном чи Вітебськом, ані грандіозний відворот московських армій, ані навіть бої, які зводив на Волині з Тормасовим Шварценберг, не зайняли умів так дуже, як саме ся посилка. Жиди, які дізналися про се від ляндсдрагона, постаралися вмить поширити вісточку на десять миль довкола, і ось третьої чи четвертої днини старий Луць викидав із хати, може, вже десятого фактора, що прибував від ріжних панів прохати його до участи у доставах дія армії, офірувати купно землі, ліса, товару, а навіть уклада™ подружжя. Враз нагадали собі всі околичні посесорати, що Бибельський хотяй і коваль-худопахолок, але все-таки з доброї шляхти та що се не є ніякий деспект його сина назвати зятем. Полинялі, чорнилом жидівських записів поплямлені герби аж пищали за свіжою позолотою. А між тим щораз то темніші тумани обсновували майбутню велич Польщі. Вправді, як давніше, так і тепер що дві неділі співали попи «Тебе, Бога, хвалим» задля якоїсь там побіди на Волині чи в північній Росії, але, проте, Тормасов увійшов у границі Варшавського князівства. Варшава була в паніці, товпою тікали пани та багачі у Прагу та Відень. Поверх сього Наполеон похвалив вправді поляків за гарячі і щирі заходи біля поставлення армії, але... не висказав слова, якого з тугою ожидала уся польська шляхта, з цікавістю — Европа, з тривогою — Росія: слова відбудови. Польське королівство мало повстати щойно після війни, зависимо від її висліду. Тим-то не оден панич, який сідлав уже коня та заставляв останнє на модерунок, оставав по зрілій розвазі дома, а батьки... батьки оглядалися за можливо легким життям у заборчому чистилищі, раз не вдасться попасти у польський рай відбудови. Рівночасно появилося чимало емісарів, які намовляли шляхту
і селян вступати у польське військо на Поділлі. Вони давали всім, хто голосився, квитки на десять дукатів, які мав виплатити «полковник» Станіслав Вєнявскі після зареєстрування добровольця у головній кватирі. На питання, де саме ся кватира, відповідали агенти, що сього, поза повстанцями, ніхто не знає, але за Стрипою або Збручем, певно, хтось знатиме і вкаже їм дорогу. Такий сам квиток з підписом новобранця лишав агент собі і після двох-трьох днів щезав, як камфора. Кілька разів переловлювали жандарми таких емісарів; показалося, одначе, що в них усі папери в порядку та що князь Шварценберг і генерал Косіньский справді посилають «пулковніка» організувати повстання на Поділлі та Україні. Мимо сеї правосильности паперів та легальности заходів, ніхто не спішився іти з квитком за границю добиватися виплати завдатку. Швидко, бач, провідали, що в Тернопільщині, Скалатщині, Кам’янеччині йде набір рекрутів як ніколи, вивозять пашу, харчі, гроші — значить, край, як давно, так і тепер під москалем. А якщо Наполеон над Дніпром, а москаль йому за плечима, значить, з французами щось не теє...
Природно, що пан Кшискі дізнався про присилку гроша і, сам переловивши ляндсдрагона на дорозі, розпитав докладно про суму: До Луця боявся йти з огляду на Марію, але, як п’явка, причепився до старого Вєнявского п’ятої днини, коли сей вибирався з Бибельським в дорогу. Скривився пан Вєнявскі, не було, одначе, причини відмовити проханню майбутнього зятя, тож в суботу ранком виїхала ляндара пана Вєнявского з двома узброєними лакеями зразу в сторону Галича.
Справу полагодили швидко і гладко, і там-то, у заїзді Срулька Штінкера, передав Луць мішок до рук пана Вєнявского, який сейчас узявся перечислювати рулони лискучих золотих монет. Аж піт виступив на чоло, так дуже перейнявся старий шляхтич ліченням гроша; руки тряслися, мов у пропасниці, а червоне лице кидало з покаправілих очей злючі погляди на присутніх, точнісінько, як вовк, що, пожираючи добичу, клацає зубами на товаришів.
Опісля пан Вєнявскі поїхав до Львова викупити зі застави програне майно та ульокувати решту в безпечному місці, а Кшискі з Бибельським найманими кіньми вернули у Дитятин.
XI
Тої самої днини, коли пан Вєнявскі виїздив у Львів, Гнат і Гетка ночували у коршмі при великій дорозі, за дві милі від Могилева. В міру сього, як їх віз минув Мінськ і
став наближатися до Могилева, враз заговорило все населення про «Велику армію», про війну. Перш усього стрітили на дорогах, які вели до великого шляху на Москву, численні гуртки новобранців. Вони у супроводі старих, вислужених солдатів або козаків на сухоребрих, теж вислужених хабетах ішли зі співами та криками одні в Тулу, другі в Калугу, інші у Київ. По коршмах новобранці пили на загибіль Антихриста, який береться знівечити православну віру й веде католиків, ляхів, французів та німоту на землю батюшки білого царя. Було очевидне, що нікому на широкій Східно-Европейській рівнині і не снилося, що царат — се тюрма, у якій караються народи від Сибіру по Віслу, від Білого моря по Кавказ.
Саме ся спільність гнету вбивала почуття окремішности, а кромішня пітьма, яка залягла уми мужиків, бачила у католицтві щось гірше поганства. Се було тавро, яке клеймило раз назавсіди людину чи нарід, як витвір найвідразливішої гнилі Заходу. Так навчали попи, таке твердили раз у раз старости, городничі, стряпчі; про правду сього не було ніякого сумніву. Ще коби-то Наполеон ішов як генерал Бонапарте з покликом до народу повалити 1’etandart sangiant1 тиранів, знищити все, що в’язало людину в життю, а на чоло народу покликав людей зі сірої маси! Може бути, що тоді згуртувались би ідеологи свободи, честолюбиві одиниці з плебсу без надії та виглядів, а, врешті, всі ті, в кого під тонкою плівкою покори, послуху, нужди дрімає бестія, і всі вони повчили б простолюддя, що не все те правда, що цар та синод подають до вірування. Жили ще, щоправда, у Харківщині, Полтавщині, Київщині та Чорномор’ї нащадки колишніх вольних гетьманців, та їх традиції крилися, губилися у безмежних просторах східно-сарматського Низу, а одиноким відгуком народу було блеяння попів, городничих, старостів, стряпчих, жандармів...
Та Наполеон ішов як цар, і то не як цар народу, а цар царів, князів, панів: увесь світ поклонявся і корився йому, як Богу або як... Антихристові! А, прецінь, кождому звісне, що владики й попи — се слуги Бога, отже... очевидячки, царство Антихристово гряде війною на святу Росію, а смерть у боротьбі з його перемогою — се... причастіє св. Тайн!
Дивно й банно ставало Гнаткові, коли бачив, як у се розбурхане, безмежне східне море направлявся володар Заходу. Як божевільною видавалася зблизька гадка побідити володаря такого народу на його власній землі. Побити можна було його, навіть не раз і не два, але побідити... ніколи!
За гуртками новобранців їхали довженні валки теліг, сих типових двоколесних теліг на високих колесах, яких можна уживати навіть серед розкислих мокляків Полісся. Вони не заберуть і третини сього, що французькі або німецькі фургони, та зате не перекидаються, ні не ламаються по бакаїнах та яругах, балках, вертепах. Мука, крупа або щойно вимолочене зерно, картопля, вуджене чи солене м’ясиво, солонина, риба, сіль, тютюн, вкінці скіри баранів, волів, коней, зайців і всілякої дичини, а то й кожухи та чоботи — все те котилося на схід та південь. Мужики-ополченці або козаки проводжали сі транспорта, а було їх стільки, що мимохіть насувалося питання: «Що ж їстимуть сі сотки тисячів, які веде зі собою ампрер, якщо усе вивезуть москалі?»
І, видко, такі самі гадки займали товариша подорожі, бо ось нагло обізвався Гетка.
 — Пан лейтман, відіте?
 — Бачу.
 — Випасуться через зиму московські вовки!
 — Гадаєш?
 — Не гадаю, а знаю! Французьке військо живе, прецінь, здебільша реквізицією.
 — Ба, на сю війну підстарав Наполеон нечувані припаси. Кажуть, що весь куронський гаф укритий суднами, а за полками йдуть череди волів та баранів, везуть риж, хліб, вино...
Гетка засміявся злобно.
 — Так, без сумніву, тільки все те йде о чотири, а то й десять днів дороги позаду!
Гетка знав з давніх воєн, як-то цісар французів пре вперед свої полки, як їх годує, зодягає та чого править від них.
Він не помилявся. Як тільки «Велика армія» перейшла Німан, сейчас почалася погоня за відступаючими військами Барклая й Багратіона, щоби їх розділити та здавити зокрема. Після кількох днів сих безуспішних, а просто божевільних перегонів зі сороктисячного корпусу маршала Даву остала несповна половина. Друга половина розповзлася дорогою або остала позаду задля голоду, спеки та знесилення. Транспортів, полишених корпусом позаду у першому дні походу, не побачив уже ніхто. Вони пропали, як пропадали тисячі жовнірів, знеохочених трудами, а здичілих у ненастанних війнах ампрера. Величезні ліси, які обгортали від заходу імперію по пінські болота та галицьку границю, роїлися від ватаг мародерів. Французи, німці, італійці з «Великої армії» вмить понюхалися з поляками, яких чимало служило у московському війську, і, виникавши, полупилися, щоби спасати своє злиденне життя карликів у сьому змаганню велетнів.
Бажали вони ще й хоч дещо вірвати для себе зі сих безмежних скарбів, які ось на очах пожирала або марнотратила війна.
В переїзді бачив Гнат, як-то ворушилося між жидовою малих містечок Росії, як шляхами сюди й туди вешталися тарадайки, візки, вози, навіть тачки та як їхали та бігли по всім усюдам пейсаті купці. Вони з лісів привозили цілі гори всячини, а зате густо курилися димарі хатніх гуралень, і цілі ріки вонючого утрійного напитку плили у таємні леговища грабіжників. У жидівських норах появлялися зате лискучі однострої, барвисті кабати, стрійні китиці, золочені ґудзики, пера, запинки, шнури, аксельбанти, вилоги, гафти. У всі ті дорогоцінносте мали цілими роками чепуритися білоруські, московські красавиці, ато... й жидійки з Борисова, Могилева, Дорогобужа, Красного, Смоленська тощо. Поверх сього скрізь можна було купити сідла, підсідельники, чепраки з буквою «N» на розі та багатими тафтами по краях, коврики, срібну посуду і пропасть чужої валюти ріжного походження та стійности, виду та краски. Врешті, у жидівські крами мандрувала й уся здобич з дворів, складів та хат, які пограбили мародери на шляху «Великої армії». Грабіжники брали, бач, усе, що тільки далося двигнути з місця, без огляду на стійність або ужиточність. Швидко, одначе, пізнавали свою ошибку й відбувалися надбаного за кожду ціну, а, радше, за безцінь. Земні плоди, віск, мід у бочках, шкіри, розкішна утвар, коври, образи, сервізи — все те набували жиди майже даром і вивозили для непознаки підводами у далекі губернії на південь або у Варшавське князівство.
Поза торговцями, місцеве населення покидало здебільша селища та містечка, а оставали тільки поляки, безштаньки, так що французи ніяк не могли збагнути, з чого живе через рік московський мужик. Під косами жовнірів лягало молоде збіжжя на пашу для коней, спіле вмить мандрувало у ручні млинки, а там і в порожні кітли голодної мужви. Одначе спілого збіжжя та готового зерна було небагато, так що голод швидко став кухарем «Великої армії», а бігунка — щоденним гостем. І відтоді великий шлях на Москву поруч мародерів-грабіжників та пожарищ стали мережати гроби...
Мимохіть насувалася Гнатові гадка, що се ловці вирушили з нетрів та пострілили грубого звіра, який оскалює зуби і з ревом жене за ними. Облавники та пси підганяють його, травлять, цькують, рвуть йому боки та зади, злизують кров... а ловці уступають щораз то дальше... Ось-ось стануть, загримлять дула, ловецькі роги затрублять на загибіль переможеного противника...
У Мотилеві стояла дивізія генерала Домбровського. Гнат представився йому як відпоручник дванадцятого корпусу при головній кватирі та розказав йому, що козаки напали на його ескорту біля Мінська й ограбили його з коней та припасів. Вісти про наїзд Тормасова на Польщу побентежили незвичайно так самого генерала, як і офіцирів дивізії. І, свідомі безоглядної переваги цісаря французів, вони вважали себе побідниками й володарями земель від Балтики по Чорне море. «Тормасов під Варшавою!» — було се грізне «memento mori!»1 для всіх сподвижників великого ампрера, й не один із новопозисканих польських та литовських поклонників генія війни оглянулися позад себе. Призадумався й не один із давніх служак-офіцирів, які з далекої Італії ішли шляхом: кривавих побід Наполеона аж до рідної землі. Ось тепер з фантомом великодержавної могутносте перед очима ввірвалися вони у безкрай велетенської імперії, а тут намість слів здійснення високолетних затій з уст всемогучого ампрера чули від австрійського офіцира страшні слова: «Тормасов під Варшавою!..» Довго плив корабель у бурю, розбивав груддю грізні вали, та вони ось зірвалися за ним і надвигаються на нього й відзаду...
Після розмови з генералом офіцири розпитували про бої з москалями та про повстання на землях бувшої Річи Посполитої, вкінці один із них, підстарший уже майор, закляв від чортів та зарази і сказав:
 — Ано, мості панове, всі ми поставили на одного туза усе майбутнє і нас, і нашої ойчизни. Що буде, то буде! Нас самих не покине ампрер у ніякому разі. Наша печеня застромлена на добрий рожен, а у Франції теж живуть люди. Хай усе чорт бере, vive l’empereur!1 2 — Vive Tempereur! — закричали в один голос всі зібрані з якоюсь злістю у голосі.
Гнат теж зняв кивер з голови, але намість оклику явився на уста тільки усміх... глуму!
У Могилеві дбав Гнат у першій мірі про се, щоби заосмотрити себе та Гетку у потрібні харчі, бо знав добре, що у запустілому краю нелегко про поживу. Тому проміняв свою підводу на дві двоколесні однокінні теліги й велів її окувати військовому ковалеві. Вудженина, суха риба, сухарі, крупа та бочівка горівки виповнювали першу телігу, мішки з вівсом — другу. Хотів, було, Гнат, щоби ся друга остала порожньою на зміну від випадку, але Гетка покрутив головою і сказав:
 — Дай коневі міх вівса, то й гони його, як пса!
Сим рішив квестію. Поза сим з еквітаційних засобів дивізії одержав Гнат два верхові юані з модерунком та парубком до них — мазура Бартка. Був се хлопака, якого пана вбили москалі під Островном при знаменитій «шаржі» короля Мюрата, і він сам не знав, що зі собою почати. Тим-то й радо причепився до Гната й обіцяв служити вірно, хоч би тільки за сам прожиток.
Дня 14 серпня ночували у селі Покровському, півмилі від Смоленська. Минувшої днини проходила туди мало не вся армія. Забарився був тільки корпус генерала Жюнота, який мав через Козятин перейти на праве крило і обійти зліва армію Барклая.-
Через увесь сей день останки дивізії Неверовського та корпус Раєвського боронили доступу до города, і то так завзято й хоробро, що всі зусилля маршала Нея були безуспішні. Не даром се уперве, відколи французи ступили на землю Росії, об’єднались обі західні армії білого царя, щоби дати опір володареві Европи... На сей бік ждали з нетерплячкою всі, почавши від ампрера, скінчивши на наймолодшому тамборі, і тим-то навіть заняття святого,города Смоленська не втішило би так війська, як певність, що ось завтра по сей і по той бік Дніпра розвернеться баталія...
Усе село було переповнене таборами. Були се здебільша підводи офіцирів та генералів, які везли зі собою потрібні харчі та одежу. Не один узяв зі собою для насолоди таборової нудьги ще й любку з Франції, Німеччини або Польщі, а у декого містилася на підводі таки й законна жінка, яка не побоялася ділити з чоловіком невзгодин та трудів у надії на «карнавал» у Москві...
Справжніх фургонів із припасом для мужви було мало; вони остали на шляху між Вільном та Вітебськом або біля Могилева, а з ними і весь робітничий корпус огородників, рільників, будівників та теслів, який мав облегшити армії зимівлю у ворожій землі. Зате поруч із підводами офіцирів довженними рядами стояли візки маркитанів з хлібом, маслом, горівкою, вином. Вони, видко, краще дбали про заосмотрення своїх крамів, чим ампрер про армію, тому скриночки та мішки на возах бубнявіли щораз то більше від шестифранкових талярів та золотих луїдорів.
У самому ж селі Покровському панували рух, біготня, гамір, лунали співи та регітливі розмови легкобутніх приходнів. Курилися дими кострів, стріляли корки пляшок, і тільки бас недалекої канонади надавав пестрій, яркій мелодії вояцького побуту глибоке, понуре тло епохальної всесвітньої події.
Гнат велів Гетці повернути наліво, над беріг Дніпра. Було тут декілька бугорків, які стрімко опадали до ріки, а
дещо дальше починалося Спасноє, передмістя Смоленська. Отіут, під кількома березами, осторонь усіх, переночував відпоручник дванадцятого корпусу «Великої армії» останню ніч до приходу у головну кватиру новітнього Ксеркса. Ніч була душна й вогка задля опарів, які піднімалися з ріки та численних боліт, повна гамору таборів та глухого гомону маршируючих військ. Наспіваючі полки французької армії розкладалися довкола города луком, якого тятиву творив Дніпро. По тому боці ріки рівно ж півкругом розтаборилися московські війська. їх костри палали довкола високо положеного і теж освітленого города, ніби задушні вогні цвинтарища довкола погребальної каплиці. Наче величні лампади, горіли вежі і копули сорока церков та сліпили блеском видців.
Золото, щире золото! — впевняли польські офіцири французів та німців. — їхні церкви криті справжньою позолотою та мідяною бляхою, а утвар уся суто золота.
Вмить золота гарячка обхопила уми, і навіть сі, що відразу найшли собі місце і мали час спочити, не могли спати сієї ночі. Усі ждали на розсвіт, щоби розторощити вже раз невловимого противника та загарбати його достатки.
Пушкарі корпусу маршала Нея розбудили вранці Гната та його товаришів. Вони уставляли на бугорках гармати, а під їх ослоною довгими рядами стала розвиватися дивізія генерала Шеллєра якраз проти передмістя Спасного. Від офіцира артилерії дізнався Гнат, що головна кватира ампрера є біля села Івановського, при резервах.
День заповідався погідний, гарячий. Легкий східний вітрець звівав опари, і, як на долоні, виднів по тому боці ріки з які дві верстви віддалений ліс. У сьому лісі губився великий шлях на Москву, а півперек його стояла ворожа армія. Про сей шлях, отже, йшла боротьба на смерть і життя... зовсім після плану графа Лівена... Чи тільки ще не рано? А може, запізно?..
Поруч із дивізією Шеллєра станули ще дві дивізії Нея якраз проти пристани города. Була се ніби велетенська редута, вправді без частоколів, але з високим валом. З-поза валу видко було низькі, тугі будівлі з червоної цегли, зі зубцями та стрільницями, над якими маяв Андріївський стяг. Увесь склін цитаделі поріс густими корчами, серед яких густо поблискували дула крісів.
 — Ну, не вкусити французам сього яблука! — сміявся Гетка, запрягаючи коні. — Ви погадайте тільки, пан лейтман, там тяжкі гармати, стіна, вали, частоколи, корчі та доли, а тут... голі черева... Ха-ха! Се «гески», що наш корпус на Волині.
 — Позашивалися, псє крев! — ворчав Бартко. — Але пождіть, кацапи, повитягають вас «наші» за обшивку, як хом’яка з нори.
Гнат покивав тільки головою. З ліса по той бік ріки плила саме в город ріка високих, темних киверів та лискучих багнетів: корпус Дохіурова, вісімнадцять тисячів мужа. Така сила могла вже сама собою при помочі тяжкої артилерії достояти місця ворогові тим легше, що скривилася у нездобутих казематах цитаделі та стародавніх, ще монгольських, мов скала, твердих, а на сорок вісім стіп високих стінах города.
 — Як так дальше, то чорт знає, що ще буде! — погадав Гнат, сідаючи на коня, щоби поїхати у Івановскоє. Гетка мав вертати у село і ждати там приказів.
Дорога, якою чвалав Гнат, вела напівперек левад, серед яких розставилися дивізії маршала Даву. Вони, щоправда, втратили були вже більше третини мужви, але все-таки виглядали ще доволі імпозантно. Сих п’ять дивізій протинали дороги, які вели у Єльню, Красное і Мстиславль і творили центр армії. Направо стояв Понятовський з поляками, а на крайньому правому крилі — три кінні корпуси короля Мюрата. П’ять шатер головної кватири стояло на горбочку над шляхом у Красное між Івановським та Смоленськом. Йа скло-ні горбка вистроїлася велична наполеонська гвардія у високих ведмежих шапках, з яркими китицями, шнурами та аксельбантами. Маршал Ляфевр провадив стару гвардію, вибір із усіх військових формацій Франції з 1796 року почавши. Із-під величезних шапок гляділи суворі, бруняві лиця, поорані згоїнами, порепані від вихрів, спек, морозів. На шляху від Монгенотте до Смоленська гляділи сі лиця на десятки баталій, сотки сутичок, тисячі днів маршу, недостатки, втоми, недуги та на сотки тисячів смертей у найріжнородніших, найлячніших видах. Та, проте, як колись, так і тепер обтислі білі камаші обтягали жилаві ноги, а на тугих, костистих плечах вершилися наплічники приписового виду та змісту.
Дещо дальше, на самому великому шляху, як резерва корпусу Даву, стояли три дивізії молодої гвардії під проводом маршала Мортьє. Була се, так сказати б, підготовна школа для старої гвардії. Дещо збоку розставив маршал Бесьєр кінноту гвардії: шість тисяч найкращих та найбільше блискучих комонників, яких досі записала історія Західної Европи. Перед ними по обох боках шляху видніла артилерія гвардії у елегантних зелених одностроях з червоними китицями та шнурами.
Офіцир службового швадрону прийняв Гната дуже чемно й завів його до шефа штабу маршала Бертье. Сей прочитав уважно письмо князя Шварценберга, подумав хвилю, далі підняв очі на випрямлену стать Гната і сказав:
 — Ампрер давно бажав мати при штабі довіреного офіцира, який міг би кождої хвилі перевезти інтимні поручения безпосередньо самому князеві. Ампрер здає собі знаменито справу з положення князя маршала між командою армії а віденським двором. Тим-то вважайте себе звільненим від обов’язку офіціальної рекомендації, але просять вас бути начеку. Найкраще держіться моїх підвод. Будьте, одначе, ласкаві зрозуміти, що се не є ніяке знехтування вашої особи чи сих, що вас прислали, тільки вислід дивно двозначного положення, у якому находиться або може знайтися головна кватира. Ви поняли? Бо то, бачите...
Великий маршал замнявся, видко, глядів слів, щоби ви-сказати щось, що могло би закрити правду, якої йому не вільно було сказати. Та Гнат не даром знався з Кранцбергом та Вєнявскім і зрозумів умить.
 — Oui, mon prince! — сказав швидко з чемним поклоном та усміхом. — Je me parterai a toutes volres ordres. Je n’ai pas de pretensions d’un grand seignieur et j’ettendrai...1
 — Чудово! — утішився Бертьє. — Тільки, бачите, ваш півофіціальний характер може вас наразити на немилі rencontres1 2 з молодшими офіцирами задових формацій, а то й штабу, а я бажав би...
 — Щоби моя особа остала незамітною, — докінчив Гнат, а маршал живо притакнув головою. — Розумію, mon prince! Сьогодня вечором скину однострій і поїду дальше як маркитан або яка друга фігура з табором хоч би й до Москви...
Маршал мав у дні баталії несказанно багато діла. На нього ждали десятки ад’ютантів та ордонансів, сотки писем ждали підпису та висилки, і тому він, збувшися Гната, похилився уже над столом. Та як тільки почув останній зворот, звернувся з місця знову до Гната.
 — До Москви? — спитав живо. — Хто вам казав, що ми вже в цьому році збираємося на Москву? Чи князь-маршал вам таке говорив?
Схвильований звучало у голосі Бертьє. Се ж саме питання займало уми всіх втаємничених у проблеми сфінкса 1812 року.
Гнат зрозумів, що сказав забагато або замало, а в кождому разі те, що знав, не було призначене для французького штабу.
 — Ні, князь-маршал і не балакав би про се з підрядним офіциром! — відповів. — Я сам дійшов до такого висновку, бачучи, що обі армії вже тепер рівні собі силою. Тож або підемо за ворогом, або він за нами.
Маршал зрозумів притик і усміхнувся вимушено.
 — C’est vrai, mon brave! Bien dit!1 Справді, побачимо сьогодня, а, радше, завтра. На всякий случай прошу вас ©ставати в моїй евіденції.
Гнат відступив між ордонансів та конюхів, при яких був і його кінь, а коли з’їздив із горба, то бачив, як із цісарських шатер висипала ціла юрба маршалів, генералів, полковників усіх родів війська усіх народів. Деякі у просто фантазійних, дорогих строях звертали увагу блеском появи, гордістю виступу, а то й театральною поведінкою, другі були наче заголовки спижевих таблиць, які складалися на історію наполеонівської глорії. Ось князь Еслінген, маршал Ней, ось герцог Екмюль, князь Авершету, маршал Даву, ось король Неаполю Мюрат та много, много других.
Все-таки найбільше замітною появою був малий, сутулуватий чоловік у зеленувато-сірому плащі та трикутному капелюсі, який сидів на дзиґлику перед шатрами. Його бліде, кам’яне лице вдивлялося недвижно у вуличну панораму Смоленська, а рука держала у зверток звинену картину боєвища. «Се він!» — погадав Гнат і здержав коня на хвилю. Так, оттаким бачив він ампрера у Відні на Рінгу, у Шенбрунні. Але ніколи не бачив ще його так зблизька, у поставі звичайної собі людини.
І вмитьдруга картина прислонила першу... У тьмавій каварні на Йозефштаті біля стола розсілися грачі. Військові, купці, робітники, урядовці, студенти. Всі мови многоязичної імперії звучать всуміш, сиплють прокльони та прізвища, та, проте, всі вдивляються безвиводно у верткі пальці банкіра, які відслонюють карти. Фаро! Купки золота та срібних монет, жмутки банкнотів мандрують з рук до рук, очі підпливають кров’ю, пітніють чола, дрожать пальці, б’ються серця. І нагло чується слово: «Ва-банк!..» Сказало його таке саме бліде, налите лице, такі самі насуплені брови. Воно прикусувало до крови спечені гарячкою губи, а руки порпалися у невеликій могилці грошей. Се вже останні... І так жде грач, доки банкір не відслонить рокової карти. 
XII
Неподалік шатер цісарського етапу стояв табір головної кватири, кількадесят возів, кількасот людей та около двох тисяч коней. Оттут велів Гнат першому стрічному ординансові спровадити свої теліги, які за якої півгодини наспіли. Бартко вмить розташувався зі своїми достатками та заходився біля обіду, бо Гнат не бажав обідати в менажі. Він сейчас скинув австрійський однострій і припоручив Гетці вчинити те саме. Опісля вийшов поглянути на бій, який ось-ось мав розгорітися на всіх доступах у город.
Мов на параді, розставилися французькі дивізії — батальйон за батальйоном, полк за полком; бригада за бригадою. Золоті орли Франції листіли у промінні літнього ранку, справді наче пламенні язики духа, який огортав сих сто тисяч людей. Крізь «перспективу» розглядав Гнат стрійні сотні гренадирів, фізілірів, вольтіжерів, барвисті швадрони кінноти. Оттут було найбільше красок, блеску, розкоші. У кінних формаціях виражувалися хист та вдача кождої нації, бо тут могла кожда досхочу прибирати та прикрашувати своїх їздців. Краски однострою, шнурів, аскельбантів, чапраків та коней були добирані та неодинакі. Французи, італійці, саксонці, вестфальці, поляки, віртембергці, баварці, баденці — всі вони показували у сьому доборі красок та крою свої уподобання та не щадили ні людей, ні гроша, щоби гідно виступити перед очами ампрера. Оксамити, тафта, бельгійське сукно, шовкові нашивки, парча, золото, срібло, жемчужина, тороки, гузи, цвяхи, монограми, емблеми, герби, розкішні ладівниці та пояси, позументи, вирізувані ручки — словом, надбані від століть достатки всіх народів Европи розвернулися ось серед сумних, понурих соснових та березових лісів у виду високої монгольської стіни та її двадцять дев’яти веж. Куди важнішим було се, що поза ними серед своєї непобідимої гвардії стояв ампрер Наполеон, володар світа, власник першого престолу, а швидко чи й не найстаршої династії в Европі.
Також і по той бік Дніпра стояли війська, та далеко не такі барвисті та лискучі. Переважала скрізь зелена краска, яка мало відбивала від тла лісів, лугів та піль. Були вправді і тут ряди лискучої, барвистої кінноти, гусарів, драгунів, кірасирів у червоних, білих, жовто-бурих одностроях, перела-довані прикрасами у панцирах та шоломах, але краски були темнаві, а панцирі були крашені на чорно. Поруч роїлося боєвище від густих, подвижних лав їздців без відзнак та прикрас, на малих, непоказних конях. Се козаки, «голота», як казали ще тоді французи, «сволоч, яка вміла тільки тікати і
кричати». Козацькі сотні під’їздили до ріки, ніби визивали ворога перейти на той бік, вигрожувалися довгими списами, вигукували всіляке під адресою «хранцуза», та без успіху. Наполеон ждав, що московські армії перейдуть Дніпро і зведуть із ним боротьбу під стінами города. Та він помилився. Ранок минав, у жарі півдня шкварилися солдати та умлівали від спраги та втоми, а з цитаделі й укріплених передмість не вийшов ні один москаль, не виїхав ні один козак. Врешті на даний знак у довженній лінії батерій перед військами начався рух. Крізь «перспективу» бачив Гнат вивчені, автоматичні рухи гармашів, які набивали дула та повертали їх, куди треба. Опісля вицвіли густі клуби диму зі спижевих гирл, і грубий бас вистрілів потряс повітрям. Гармати були вправді малого калібру, але було їх кількасот — швидко, отже, дими закрили світ, а гомін приглушив усі прочі звуки.
І ось зі стін та укріплень Смоленська почулася відповідь. Московські пушки були більші, тож їх грохіт глушив хвилями французькі. І вмить показалися наслідки. Стоячи на бугорку, Гнат перехилився вперед і весь замінився у зір. У стрійних колонах лискучих, пестрих полків стали показуватися прірви. Падали люде у рядах, летіли на кільканадцять кроків узад клапті людських тіл та ганчірки пірваної одежі, а вслід за сим офіцири, які стояли на крилах, махали шпадами (команди не було чути), — і ряди рівнялися знову. По тому боці не видко було знищення. Його закривали корчі, укріплення стін, дими гармат, віддаль.
Така канонада тяглася більше як півгодини. Замітно покоротшали колони, а поза кождою пестріло поле від пошматованих тіл, одностроїв та збруї. Врешті замовкли пушки, і за димом, який легенький подув вітру звівав із боєвища, двигнулися колони з місця. Оклик: «Vive Гетрегеи!» вдарив об небо могутнім зривом. Здавалося, що всі поля, луги, левади, гаї’ та проліски, а навіть темні стіни святого города Росії кличуть на славу імператорові.
Дві перші лінії дивізій рушили вперед, кожда у двох колонах. Вони йшли довгим кроком, майже бігли. Здвоїлася канонада по московському боці. Прірви у рядах ставали щораз то більші, частіші, густіші, крок щораз то швидшим, аж ось уже перед самими засіками загрохотіла нагло карабінова сальва: одна, друга, третя — дими із крісів прислонили усе, та по хвилі знову вибігли з нього злиденні останки перших батальйонів безладними гуртками в утечі. Враз обхопила їх, як рукою, друга колона, й вони знову щезли у пороховому димі. Через хвилю не видко було нічого, тільки пальба ставала щораз то завзятішою та йшла вже не сальвами, а
безладним скоропадним вогнем. Скільки-то нещасних вояків із перших батальйонів всіх полків попадало під заборолом без сліду та успіху, Бог знає! Так само могли були гинути череди волів, так само могли були кулі торощити солом’яні манекени. Сі перші ряди мали бути саме такими волами чи манекенами, більш нічим, а ціллю їх хоробросте мала бути смерть.
За ввесь сей час грали московські гармати, а їх стрільна пороли безпощадно другу лінію, яка підсувалася крізь град куль до заборон, де гинули перші полки. Ряди йшли, таяли на ходу та коротшали, але йшли, аж доскочили і щезли в димі. І вслід за сим ослабла канонада.
Видко, наступ удався, гармати, які були на передмістях, замовкли, і стріляли вже тільки сі, що стояли на самих стінах та цитаделі.
І ось від передмість показалися ад’ютанти, похилені на кінські гриви. Вони випирали з коней останній дух, та все-таки перший із них вже перед самою лінією впав з коня, поцілений кулею, й остав на траві, ніби мале біло-червоне п’ятно. Кінь із розвіяною гривою понісся в поле, а до лежачого підбігло кількох санітарів. Вони нахилилися над лежачим, та швидко пішли геть. Бач, ще рано було носити трупи...
Але другі висланці доїхали куди слід, і тоді на чоло третьої лінії виїхав маршал Даву, суворий, безпощадний, жорстокий, страшний герцог Ауерштедту, князь Екмюлю, з крови й огня виросла поява першого борця за наполеонську глорію. Ніби лискавка, замиготіла над його головою добута шпада, і з окликом одушевления та завзяття рушили з місця десять батальйонів довгою та, мов оден муж ступаючою, лінією.
Рівночасно з города стали виїздити на ліве крило стрійні швадрони московської кінноти. Вони, очевидно, замишляли справа вдарити на наступаючих поляків Понятовського та на останню лінію Даву, яка все ще ждала черги з крісом у ноги. Та тут закурилося поле туманом пилі. Се зірвалися з місця кінні корпуси Мюрата. Боротьба велася на крайньому правому крилі французів, і Гнат бачив її тільки як боротьбу муравлів або вертепних кукол. Все-таки видів ясно, як на-полеонські кентаври в одну мить розперіщили москалів, а останки загнали в ріку. Аж біля самих укріплень перед градом куль спинилися побідники. Вони вирівнялися, завернули з місця, як на параді, і відступили на віддаль гарматного стрілу. А тоді з-поза густих лав кінноти стали виїздити гвардійські гармати, а було їх рівно шістдесят. Тим часом став западати вечір, а Смоленськ, як перше, так і тепер, гримів гарматними сальвами та, як обскочене кіннотою каре
піхоти, сипав крісовим дощем на всі боки. Як передше, так і тепер Андріївський стяг маяв тріумфально з цитаделі.
За сей час маршал Даву розставляв свої батальйони, а коли скінчив, під’їхав до ампрера. Гнат бачив, як після короткої розмови цісар зірвався, перевернув дзиглик, на якому сидів, і махнув рукою. Вмить подали йому коня, і чвалом, сидячи на коні, як на кріслі з оплічником, поскакав Наполеон на боєвище. За ним рушили всі останки дивізій Нея, Даву та Понятовського, а з горбка гвардії заревла канонада. Сим разом були се, одначе, важкі двадцятьчотирифунтові гаубиці, які кидали бомби. Вони стріляли на сам город та цитадель, і вже після кількох сальв показалися у кільканадцятьох місцях нараз огні пожежі. Нещасному городові приходив кінець за кару, що посмів опиратися походові побідника Европи. Між тим доволі було перейти вбрід ріку повище города, а московські армії мусіли б були оставити Смоленськ без вистрілу на поталу переможцеві. Навіщо ж було жертвувати кільканадцять тисяч людей? Навіщо було палити святий город православної Росії? Те питання задавали собі маршали і прості вояки, та ніхто не смів повторити його до очей першому полководцеві світа. Бач, ніхто не знав, що маршал Жюно мав обійти ворога відзаду й відтяти йому відворот, тільки що слабоумний генерал не поняв як слід замислів володаря і опізнився.
Наступ французів розбився о стіни города, гарматні кулі не могли поторощити мурів, які упродовж половини тисячоліття зцілилися в одностайну, гранітну скалу. Підпалення хат та церков являлося, отже, зразу, тільки актом пімсти. Опроче діло не поступали. Даву прогнав, щоправда, москалів із передмість за стіни города, але далі не йшов, бо не було на се ні сил, ні способів. Також на лівому крилі вдерся генерал Шеллер на передмістя; та всі дальші заходи були безуспішні. Навіть 1е brave des braves1 маршал Ней не скористав нічого, хотяй ставав особисто на чолі колон, та відніс рану.
Тим часом пожежа ширилася зі страшною швидкістю та силою. Раз у раз вибухали ящі з порохом, а доступ до стін ставав неможливим. Саме тоді генерал Барклай, головний комендант московської армії, видав Раєвському та Дохтурову приказ відступити на той бік Дніпра, де були величезні магазини поживи та амуніції. Нагло заревло шістдесят гармат, які з приказу Мюрата розставив на східній високо-рівні генерал Сорб’є. Стрільна падали на оба мости, по яким відбувався відворот, на город та цитаделю і у сполуці з гаубицями Наполеона змінили «ворота в Москву» у суще пекло. Аж тоді під ослоною батерій осмілилися поляки увійти в опорожнений город і розпочали грабіж.
Все те, одначе, не змінило загального положення. Коли Жюно о десятій вечором наспів на боєвище, армія ворога стояла на правому боці Дніпра в цілосте, не втративши ні одного корпусу, непобіджена, повна довір’я у власні сили та у святість своєї справи.
Після вечері сидів Гнат під полотняним покривалом теліг і вдивлявся у незрівнянну панораму, яка розверталася перед ним. Був се нечуваний, невиданий вид, вид, який бачать людські очі раз на кількасот літ. Увесь виднокруг горів усіми відтінками червоної краски, наче злючі боги з усієї у сьому дневі розлитої крови уткали лячну, катівську занавісу та укрили нею небо, землю та води Дніпра. По той і по сей бік горіли тисячі вогнів, при яких скривавлені та виснажені борці варили страву. Костри сі перснем Сатурна обіймали осередок, а кривава стяжка ріки ділила усе те надвоє. Сам осередок горів теж одним розбурханим морем вогню. Цілі плахти криваво-жовтавого полум’я летіли в небо та розпливалися роями іскор у цеглясто-червоному повітрі. До білого жару розпалене багаття вершилося на місці дільниць города, передмість, церков та магазинів. Востаннє золотоверхі церкви сіяли довкола невиносимим блеском та плакали золотими сльозами стопленої бляхи над загибіллю святих воріт «маїушки Москви». Але і вони змінялися у горіючі смолоскипи, ніби у криваві мечі, якими Антихрист грозить небесам. Тільки чорна монгольська стіна перепоясувала се велетенське пожарище темною перев’язкою. Її не зрушили ні гармати Бонапарта, ні шаблі та багнети його героїв. Пожежа тільки присушила на ній кров та мізок поторощених впертих черепів. І тільки червоні рефлекси клалися на холодних каменюках веж, куртин та на бастіонах цитаделі, а навіть Андріївський прапор прибрав краску крови.
У німому подиві гляділи на сю адську картину оба війська. Враз почули так одні, як і другі, що через сей пожар не сягне уже ніяка рука прощення, порозуміння, згоди, мира. Кров і огонь, огонь і кров оставали тільки поміж обома противниками і ще хіба тільки ся чорна, непроходима, несамовита монгольська стіна...
До глибини потрясла Гнатом ся картина. Що за величне змагання, який розмах, яка безодня ненависти, живлової ненависти й ворожнечі Сходу і Заходу бухала отсим морем огню у червоне небо! Аж вірити не хотілося, що все те спричинили сі безсильні, безіменні, а часто й бездушні муравлі-люди.
 I нагло зрозумів, як смішним, малим, безглуздим є змагання одиниці там, де змагаються живла! Як потішною та зарозуміло-глупою видавалася при світлі такої пожежі наполеонська глорія, маршали, він сам!.. Як абсурдним було стремління поляків впиратися клином між оба живла та ще правити собі самостійности!
Гей, не вам писана воля, значіння, самостійність, не вам! Між Німеччиною а Росією нема й не буде місця на самостійну Польщу, як нема його у клітці двох ворожих львів для щенюка. Як не нароком, то нехотя заліпить його оден або другий, і злиденна живина мазюкою розіллється.
І нагло жаль, лютий, пекучий, кривавий, як отся невидана в історії пожежа, обхопив усе єство молодця.
 — Земле моя рідна, народе мій вбогий! Чому ж намість їх ви не стаєте до бою про майбутнє? Ви, і тільки ви даєте оттут на Сході перевагу всякому, за ким станете!
І справді! Аж оттут, у виду страхіття бою велетнів, зрозумів Гнат причину історичної злоби Польщі та Росії супроти України. Без сумніву, розумні се були голови, які розібрали між себе історичну покраку Річи Посполитої, але як і коли пімстити злочин, довершений на великому, спосібному до розвитку народі, з якого колись вийшла культура усього сходу Европи, а який є його воротарем?
 — Ох, не швидко і не нам піднімати меч пімсти! Нам ще пока кривавитись за несвої справи на боєвищах світа та ждати, як кривдою подвигнена будівля сама гряне на голови злочинців. А пока чорт регочеться. Він реготався, коли тіло й душу благородної нації розривали вороги в Андрусові та ділили їх між себе, як «одежди Христові», реготався і при мазепинських казнях. Він регочеться й тепер, аж боки рве, коли намість «тамтого» встає до життя привіслянський пігмей і топче велетня брудною ногою. Та прийде час, де загориться небо знов... Ох, коби швидше!
XIII
Десь після півночі уклалися війська на спочив. Кождий попоїв, що було, а то й так лягав, де попало; бач, усі сподівалися другої днини нової битви на правому боці ріки.
І справді, битва була, тільки вже не загальна оружна розправа про буття чи небуття двох світів, а звичайний опір задньої сторожі, щоби уможливити безпечний відворот цілости. Московські війська покинули Смоленськ, а вслід за сим перейшов Дніпро віце-король Ежен Богарне, пасерб цісаря, з італійським корпусом, який остав був позаду і не
брав участи у вчорашньому бою. У городі остали тільки зайві табори, частина лікарів та санітарів і ранені з битви. Остала ще й невелика залога, яка прийнялася гасити пожежу і рятувати останки від загибілі. Загалом заціліло кільканадцять церков та монастирів, декілька більших державних будівель, врешті, частина хат по передмістях. У них-то примістилися шпиталі та задові формації чинної армії. Туди приходили транспорта поживи, амуніції, одежі, коней, рекрутів; звідси видужавші відходили на фронт, тут організовано оборону шляху від козаків та ополченців. Тут задержався і Гнат.
Після потрясіння, якого дізнав під час пожежі, не було вже в нього охоти слідкувати за «Великою армією». Тому остав у городі і списував усі свої вражіння й помічення, щоби переслати їх Кранцбергові як перший свій звіт із подорожі. Коли скінчив і прочитав написане, мимохіть переловив себе на дивній непослідовності! З його власних стрічок так і било захоплення та подив для людини, яка зуміла двигнути та кинути в бій сі велетенські маси людей, пірвати за собою володарів мало не усієї Европи, відібрати всім умам змисл холодної критики на вні та самосуду супроти самих себе. Довжезні ряди білих кабатів, лискучих багнетів, китиць, ріки сріблистих шоломів та панцирів, ключі пестрих хоруговок ідуть, пливуть, летять, ніби казочні війська духів, звірів та птиць, ведені волею премудрого царя Соломона. А понад усіми — він, малий, непоказний, скулений на похідному дзиглику, окружений, ніби лакеями, першими полководцями часу. Один движок малої жовтявої руки — і десятки тисячів ідуть на мідяні гирла пушок, на кам’яні, нездобуті стіни, на певну смерть... Одно слово — і з шумом та гуком тисячі кентаврів зриваються до смертного бігу і торощать собою усе опірне, наче гураган. А ось і сотні гармат викидають зі своїх чорних пащ погубу і смерть, побивають цілі народи, бурять престоли, нівечать правду і справедливість, стають самі правом намість завітніх, довічних законів.
Як далекі від себе свобода та рівність від деспотії, а ось у гирлі наполеонської гармати вони наче стріливо і стріль но. Як легко на їх звук встають із добре заслуженої могили давні мерці, як швидко зміняється їх могильний саван у прапор побіди, а зате як гладко кладуться у гроби тугі, живучі твори довговічного розвитку чи важкого труду або ідейного стремління. Се просто... Бог! А хотяй десь у закутані регочеться чорт, хоча загробні явища колебаються і дрожать за кождим подувом вітру, хотяй могильний задух затроює повітря, яким дишуть, хотяй хвилює земля над
неправими, злочинними гробами, — то все-таки сей нечуваний розмах гігантської енергії, се безпримірне щастя, небосяжна слава мусять захопити кождого. Гук гармат, брязк збруї, грімкі фанфари музики приглушують слова розваги, стони ранених та вмираючих, плач вдів та сиріт... Над гробом батька,- матері, брата, друга, на пожарищі рідної хати, на руїнах свободи обездоленого рідного краю полетить вгору яркий кивер на вістрі лискучого багнета... vive l’empereur!
Гнат ніколи передше не вірив у побіду цісаря французів, не вірив у неї й тепер, коли бачив безпосередньо змагання його з північно-східним велетнем; та, проте, у його рішучо ворожий настрій домішувалася чимала доза жалю за величчю, красою, блеском. Був се настрій, який огортає видця над упавшим героєм великої трагедії, і в голову не приходить йому, що сей герой — се тільки платний комедіянт, зішитий із безвартісних леліток. Велич паде — і всякому жаль її, навіть ворогові, тим більше, що йому не вільно помагати падучому.
Коли головна кватира вибиралася у дальший похід на Москву, Гнат вислав письмо до Бертьє, в якому оправдовувався недугою і заявив, що пока остає у Смоленську, де в разі потреби можна його буде найти. Як тільки видужає, піде слідком за армією військовим етапом. Не без труду найшов приміщення у жидівському домику на Спасному і пильно прислухувався до всіх вісток із фронту та ще більше до місцевих настроїв. Вкінці раз запитав свойого господаря, кому бажає побіди й успіху.
 — Кому? Вам! Звісно, що вам. Ваша поява є наче подихом обіцяної землі.
 — Як-то?
 — Ну, звісно! У вас усякому, навіть жидові, вільно скрізь торгувати, купувати, і спекулювати, і продавати землю, їздити, ходити, не вільно зате бити нагайками, карати без суду, а тут ми наче у вавилонській неволі, та ще й усі плюють на нас.
 — А ви на всіх, правда?
 — Герсти? Ви відки таке взяли?
 — Нізвідки, я, бачиш, знаю вас краще, як хто другий.
 — Ну, ну, може бути, що знаєте, але правда і те, що ми вам добра желаемо, а не їм. Одначе...
Тут замнявся жид і замовк.
 — Одначе що?
 — Нічо! — оглянувся по боках жид. — Я так собі начав, а не знаю, як скінчити, то і мовчу.
 — Ні, не викручуйся, а кажи діло! Що се за «одначе»?
 — Ну, я боюся. Усякий, хто любить, боїться.
 — Значить, ти боїшся за наш успіх?
 — Ви се казали, пане, не я!
 — Отже, в разі чого ви пішли би проти нас із ними?
 — Хай Бог боронить! Ми нікуда ні з ким не йдемо. Ми вас любимо, з вами гандлюємо, але вони... б’ють... вони вішають... ох, пане, ви не знаєте, що таке козак чи чиновник...
 — А по чому ж ти міркуєш, що виправа на Москву не вдасться? Ти мене не бійся. Я австрієць, не француз і не поляк, тебе не видам, а що почую, сховаю для себе.
 — Гм! — усміхнувся хитро жид. — Ви бачили, пане, пса на ланцюгу?
 — Бачив.
 — Ну, а ви виділи коли, як жидівський бохер здалека батогом його хлеще, а пес аж казиться зі злости? Він дре землю під собою, кусає ланц, буду, сам себе, аж укінці тікає до буди, правда? Друге діло — зблизька. Так-то жидик тікає, бо він боїться кождий пес, навіть дуже маленький, але здалека...
 — Так, але ланц може вірватися, — усміхнувся Гнат.
 — Ну, ні! Такий ланц не вірветься ніколи. Він може задушити пса, але вірватися — ні! Армія мусить їсти, спати, одягатися, мусить стріляти, їздити на конях, діставати свіжих рекрутів, а до всього того треба ланца... Без нього вона згубиться, роздробиться, розповзе, пропаде.
Гнат зрозумів слова жида. Справді, армія пропадала. День у день щоранку з кождого шпиталю виїздили драбинясті вози, ущерть навантажені трупами. Бач, не наспіли ще ліки ні шарпія, недоставало лікарів, санітарів, поживи, вина. Ніяк було вилічувати рани, мало не кождий ранений умирав як не від гарячки, то від спаленини. Тільки легші рани гоїлися згодом, але вельми пиняво і виснажували хорих гірш нервової гарячки. Лиха пожива, багниста вода, знесилення трудами позволяли тільки дуже сильним та відпорним тілам видужувати. Та кільки-то було сих дужих? їх тіни тинялися опісля тиждень-два по городу, доки при найближчій нагоді не від’їздила їх команда на Захід. Зі щирого серця жалів Гнат сих нещасних, бач, не передчував, що вони ще найщасливіші з усіх, що перейшли в маю через Німан.
Другою появою, яка звернула увагу Гната у Смоленську, було розмірно велике число італійців і поляків, від яких аж кишіло по переулках, руїнах, льохах. Щоночі їх крики та співи не давали йому спати, а уднину раз у раз видко було жандармів та жовнірів, які вели до команди більші та менші гуртки покованих людей.
 — Се дезертири! — пояснював господар. — Вони збираються в ватаги і граблять транспорта. Се недобре!
 — Гм! Нічого великого! — потішав його Гнат. — Таке завсіди буває на війні. Ще небагато таких людей, що радо йдуть на кінець світа. Звичайно, при першій нагоді новобранець і дає драла!
 — Ну? А чому воно не тікало давніше? Зразу навіть недужі і ранені добували останків сил і тяглися за військом. Вони вмирали у поході, у ровах, на шляху, в лісі, але не тікали ніколи. Тікали, правда, поляки, ну, але вони завсіди тікають за поживою, така вже в їх вдача, але італійці, французи! Ось сьогодня бачив я людей із Вітебська з дивізії Піно, з Могилева від Домбровського і з італійської гвардії із вестфальців.
 — А ваші жидки гандлююгь з ними, правда?
 — Чому ні? Хто їх там знає, чи вони продають своє, чи крадене. Се не нашого «батюшки» піддані. Вони сьогодня тут, завтра там.
 — Так, але вони не грабили б нікого, якби ви не купували від них добичі.
 — Якби ми не купували, то вони кинулися б на нас. їм гроша треба, горівки та вина. Не дістануть вони сього за добичу, так возьмуть даром, а хто тоді заступиться за нас?
Жид говорив правду, положення було ясне і зрозуміле.
Аж ось десь у половині вересня наспіла вістка про побіду під Бородіном та про здобуття Москви.
«Невже ж ще й сей раз поглумиться одиниця над природним ходом подій і ще раз засміється чорт?» — оттаке питання ставляв собі Гнат, та не зважувався на нього відповісти.
Як за дотиком чародійної палочки, щезли ватаги дезертирів, транспорта доходили точно, а довженна валка підвод привезла без ніякої перепони кільканадцять тисяч легко ранених жовнірів у смоленські шпиталі. Аж вони привезли точніші й достовірні подробиці про бій під стінами «білокаменної» столиці царів. Половина московської армії лягла на боєвшці, але і французи не дочислилися третини своїх. Була се найбільш кривава битва новітньої історії, та вислід її був, властиво, сумнівний. Вправді, непохитні поклонники великого ампрера клялися на всі святощі, що ось-ось прийде мир, що цар Олександр ударить у покору і другий Тільзіт увінчає найбільшу воєнну виправу генія. Одначе рівночасно всі дізналися і про це, що Наполеон не позволив гвардії брати участи в бою. Поява її була б, безумовно, знищила останки московського війська до решти; отже, або звичайний геніяльний погляд цісаря притьмився з невідомої
причини, або... навіть знищення московської армії не могло закінчити війни, і Наполеон зберігав собі, як досвідний грач, останнього козиря. Таке міркував собі Гнат, приготовляючися до дороги у Москву, коли у кімнату увійшов Гетка.
 — Пан лейтман, я бачив пана Вєнявского!
Слова сі зробили вражіння гарматного вистрілу.
- Де?
 — За рікою, на великій дорозі. Він тікав ще з двома другими, видко, італійцями, а за ними гналася стежа. Але коні мав псявіра, як кати! Бригадир Грандьє казав, що се одна з найбільш пажерливих гієн побоєвища. Усю ватагу розбили жандарми два дні після Бородінської битви при обдиранні мерців та ранених.
Гнат ударив себе по чолі. Ага! Ось чому покинув їх крадьки пан Стах серед волинських лісів. Ось як виповнювалася «щитна місія» несення поклику до інсурекції «на кресах Річи Посполитої!»
Гетка двигнув плечима.
 — Усякий знає, що побоєвище має свої гієни. Маркитани, конюхи, повії, що то шляються за військом, часом і «гемайняки» з жовнірів, дуже рідко підофіцири, а й то від «фурвези», але щоби офіцир?.. Затрацени!.. Шляхтич?.. Ні, сього й я не розумію!
Гетка нічого не знав про висилку грошей для старого Вєнявского, тому й не розумів причин поступку капітана. Тим глибше заглянув с&м Гнат у се кубло гнили, гадючої їди, ложи та облуди, що прозвало себе людською душею. Що ж? Буває й таке, а чим його більше, тим краще розцвіте велич правди та справедливости у простих душах поневолених...
 — Воно буває часами, — докинув по хвилі Гетка, — що в нас у Шумаві шляхтичі з великої вчености збирали ватаги та розбивали по дорогах багачів, а гроші роздавали вбогим, — ну на те була в них така панська фантазія. Але грабити мерців та помираючих... Бррр! На се піде хіба остання каналія!
Перед виїздом доповнив Гнат основно свої припаси, завдяки яким міг досі їздити без перепон по безлюдді та бездоріжжі московських пущ, а головно подбав про дві чималі медвежі шкури та бочівочку спирту. Врешті одного осіннього ранку виїхав зі Смоленська на Вязьму.
Верем’я стояло постійно тепле, погідне, південний вітрець повівав без упину, і хотяй уже валява жовтого листя вкривала землю, то жовтень скидався радше на кінець серпня або перші дні вересня. Терпка воня в’ялого листя наповняла
повітря вечорами, і тільки деколи ранній подув східного вітру мережа? жовто-червоний ковер білим кружевом інею. Річки й потічки ледве слезили у просохлих руслах, а роз’їжджений сотнями гармат та тисячами возів великий шлях курився при кождому подуві сірою курявою.
Поза етапами, командами, транспортами та військовими штахетами не стрічали мандрівники на шляху ні живого духа. На етапах можна було купити хіба сухарів, гарячої води, кусень конини або глоток горівки, а й то тільки деколи. Вояки жили здебільша кониною, горівкою й хлібом, який підвозили їм зі Смоленська доставці. Зате нечуване розказували вартові при вечірніх вартах про московські гаразди. Там, мовляв, сплять жовніри на львиних, тигрових чи ведмежих шкурах, їдять на сріблі та золоті, купаються у джемейському ромі, в еспанських та французьких винах, а горівкою хіба зливають поранені хребти коней. Пунш, гульня, наїдки, карти, ба, й дівчата, поприбирані у строї перших чепурух Росії, — се в них буденщина! Але у зв’язи зі сим німецькі підофіцири — бач, на етапах стояли по більшій части німці — розказували Гетці, що, мимо побіди та близького мира, партизани раз у раз непокоять шлях, а мало не кождий транспорт мусить відстрілюватися від козацьких стеж. Фуражири вже тепер вертали не тільки з порожніми руками, але ще й побиті. Було очевидне, що весь край у огні, що все жде тільки нагоди, щоби обвалом налягти на ненависного ворога. Поза сим про армію, цісаря та про війну кружили найріжнорідніші поголоски, а що було найбільш замітає, — всі розправляли про мир, якого бажали всі.
Та дарма! Намість мира прибігли ад’ютанти маршала Бертьє з приказом: здержати всі транспорта або звернути їх на Смоленськ. Один із них найшов і Гната в Дорогобужі і передав йому приказ ждати у Смоленську диспозиції ампрера для дванадцятого корпусу, Гнат узяв клаптик сірого паперу з рук ад’ютанта, прочитав написане і задумався. З диспозиції було очевидне, що напинається відворот, і то не на основі договору, а з конечности... Так, з конечності! Вчасними ранками ставали вже на воді тоненькі плінки леду... Ішла зима?..
 — Навертаємо! — кинув Гетці мимоходом.
 — Голля! Так не будемо у Москві?
 — Москви нема, згоріла! А армія вертає у Смоленськ! — відповів Гнат.
Гетка хитро глипнув очима.
 — Ну! Теперечки поліземо, як по турецькому бобі!
 — Як-то?
 — Ано, ліз турок на місяць по бобі, а тут біб зів’яв, то не міг ізлізти. Тоді взяв мотузок та й спускається. А що мотузок був короткий, то він і пішов до голови по розум і вривав мотуз з-понад себе, а дочіплював під собою, та так і доліз.
 — Се не турок, а барон Мюнхгаузен!
 — І се ні, се ампрер Наполеон!
 — Легко тобі жартувати, Гетка, але ти погадай, скільки-то невинних людей заплатить за сей відворот життям.
Гетка споважнів.
 — Сього рахунку не зведе ніхто, хіба Бог! — сказав.
У городі, а, радше, на пожарищі було тихо. Прикази ампрера подавили у жовнірів останки моторносте й розмаху. Вони блукали по руїнах сюди й туди, щоби роздобути поживи, вантажили по переулкам підводи та коні і мерщій вибиралися на Захід. І, видко, за кождим рухом французів стежили бистрі очі, бо вмить зароїлося у городі від дооколичних селян та жидів. Враз ожило містечко, купці не знати відкіля навезли поживи й горівки, почалася торговля й гульня. Згодом у головах запалених бонапартистів засвітила гадка, що вони ось вертають на родину, і щира, живлова радість приглушила в умах наїзників штучно насаджену жадобу воєнної слави.
Та ось відчинилися небесні спусти, і полив дощ, дрібний та густий, холодний осінній дощ, після дощу — сніг, а страшний північний вітер вмить вивіяв із найзавзятіших останки енергії. Город опустів, і Гнат теж дав приказ до виїзду. По широкому, роз’їждженому шляху двигнулися обі підводи поволі й пиняво, бо Гнат не бажав передчасно знесилювати коней, а ще й бажав відпочити сам.
Дві останні ночі провів на писанні звіту про початок відвороту. Відворот сей був якнайбільш очевидним доказом, що проломова тактика, яка кинула Наполеонові до ніг половину світа й дала йому побіду у всіх обмежених просторах, завела у безмежі Східної Европи довела до пораження, якого розмірів годі було и обчислити. Лист Гната пішов штахетою, а він сам дрімав на підводі, накритий ведмежою шкурою. Вечір западав холодний і можна було сподіватися тугого морозу. Тим часом бездонна грязюка загусла дещо, бо перемішалася зі снігом, і тільки ще тяжче стало їхати по вибоїнам. Червона полоса на західному овиді вужчала й темніла звільна, аж закрила її зовсім щітинка ліса.
 — Ліс, пане лейтман! — збудив Гетка Гната, і сей виліз із-під шкури.
Розглянувся довкола і вмить сягнув за «перспективою». Довго глядів у неї, аж відняв від очей.
 — За нами їдуть! — сказав. 
 — Чи не козаки?
 — Ні, се наші. Аж дивно. Прецінь відворот іде на Калугу... Гм! Бартку, з’їжджай зі шляху в ліс. Вісьта.
Швидко заховалися теліги за деревами. Гнат зіскочив і з пістолями та шаблею остав на опушці. Схований, стежив пильно за подіями на шляху. І ось по хвилі переїхало чвалом кількасот їздців. Мало не кождий вів за собою ще другого коня, навантаженого мішками. Сейчас пізнати було, що се офіцири або цивільні, які бажали швидше всіх станути у Смоленську або й зовсім-таки махнути на Захід. Вони їхали гуртками або поодиноко. За головною масою тікачів тяглися ще їздці та легші теліги в роді Гнатових, навантажені високо всячиною. Одна за одною тяглися вони довженним шнуром, а поза ними стали показуватися поодинокі жовніри. Вкінці заблестіло щось у віддалі, ніби вістря спис та шабель.
Широким шляхом, у боєвих колонах їхала кіннота; гусари і лянсієри — передня стежа армії. Гнат знав уже досить. Відворот проходив всупереч планові ампрера, по волі чи по неволі... старим шляхом — саме тим, по якому ступали побідні війська у Москву. Дещо далі у сутіни вечора сіріли довженні колони піхоти з прапорами у цераті та бубнами на наплечниках, вкінці високі кучми гвардії.
Не улягало сумнівові: кампанія була програна.
XIV
З’їхавши зі шляху в ліс, Гнат не велів здержуватися аж о якої півмилі, посеред густого молодняка. Колись мусіла тут бути прогалина, але теперечки вона заросла молодими сосонками. Засіялося їх, як звичайно, безліч, і всі вони з усіх сил стреміли до сонця навзаводи. Гиллям, шпильками? Намагалися одні одних приглушити, придавити, здержати розвиток, убити, щоби колись, вирвавшися понад прочих, дорівняти велетням старолісу і над запрілими, скарлюченими суперниками підняти побідний шум. Точ-в-точ, як люди, роди, нації, раси.
Поки не видко ще було побідників, ні побіджених. Безліч деревець обсіло густо землю таким гущавником, що не то проїхати, а й перейти годі було далі.
 — Оттут спічнемо і переждемо відворот! — сказав Гнат.
Випрягли коні, розклали костри, а Бартко носив з ліса цілі оберемки обломаного гилля, щоби стало на цілу ніч. Добру хвилю гляділи за ним Гнат і Гетка, вкінці чех плюнув у сніг.
 — Ходім і ми за дровами, пане лейтман, а то закостеніємо.
 — Справді, мороз бере, і то тугий.
Наглий порив вітру заставив його замовчати, і він без спротиву пішов тягати гилля. Гетка нарубав, одначе, і зеленого чагиння та вистелив ним сніг під обома телігами. Опісля зісунув обі теліги так, щоб без труду можна було при помочі кількох жердок та чагиння заімпровізуваги колибу. Її покрили зверха брезентом, а вкінці Бартко розвів огонь і став варити страву. Він перемерз і просто-таки ліз у полум’я.
 — Не знати, Бартку, чи твої браги з віслянської легії або з дивізії Кляперед мають сієї ночі теж такий огонь? — спитав Гетка.
 — Ба, ампрер, певно, подбав і про них.
 — Хіба, щоби ні!
 — Як-то ні?
У питанні пробивався жах і ніби зачудування. Справді! Яким світом нагодує й огріє ампрер сі тисячі і тисячі вояків та коней? Думав через хвилю, а далі усміхнувся. Не його се голова, тільки Наполеона, а для нього усе на світі можливе і легке, наче для Бога.
Вихор свистів щораз дужче, на шпильках сосон швидко наростав ледяний ожелест. Хотяй як великий був костер, під колибою було зимно.
 — Гетка, — спитав Гнат, — а як-то ми сієї ночі будемо спати? Шельма вітер добирається до тіла всіми шпарами. Померзнемо!
 — Гм! Треба буде зі шкур пошити мішки. Сьогодня маємо вогонь, але завтра може його не бути.
Видобули з воза шкури та при помочі мотузків справді пошили два мішки — для Гната і Гетки. Бартко накрився всім, що тільки мав, і заліз між коні, які теж тиснулися до вогню, незважаючи на іскри та дим.
Слідуючої днини привітав їх сильний мороз. Було ясно і соняшно, тільки хвилями протягав північно-східний подих сибірської зими. Коні покривав ожелест, вони дрожали й форкали. Бартко дзвонив зубами і трясся так дуже, що все летіло йому з рук. Зате Гнат і Гетка вигрілися доволі і повставали свіжі й моторні. Обігріли Бартка і коні вогнем, поснідали, а там і двигнулися в дорогу.
Здалеку здавалося, що по великій дорозі хтось їде. Сям і там видніли вози, теліги, лежали втомлені чи сплячі люди і коні. Під’їхавши, одначе, ближче, мандрівники просто здубіли від жаху. Як оком сягнути, великий шлях на Москву був усіяний людьми та кіньми... але живих між ними не було.
Біля застиглих трупів сухоребрих хабет валялися трупи вояків, візників, жінок, дітей. На возах чепіли постати у дивовижних позах людей, які бажають зберегти самі собою якнайбільше тепла. Вони гнуться, корчаться, звиваються у клубок, наче змерзла звірина, і так застигають в обіймах морозу.
Увесь шлях був утоптаний та втовчений копитами, колесами та чобітьми, навіть останньої сніговиці не слідно було на верхні дороги — видко, армія йшла всю ніч. Поруч покинених підвод, коней та трупів скрізь валялися відломки возів та теліг, а поруч порозривані, пограблені клунки з московською добичею. Не видко було натомість гармат, ні військових возів; було очевидне, що властива армія ще не перейшла.
І ось у морозному повітрі заграла нагло грімко фанфара труб. Гнат оглянувся. За ним на шляху довгими колонами наступали драгуни у білих шинелях, з лискучими касками на головах. З ніздрів коней та людей уносилися цілі тумани пари, так що уся поява мала у собі щось неземне, привидне, ніби військо духів, яке являється у передодні великих воєн, на лиху ворожбу людям та звірятам. За драгунами їхало кількадесят гармат, за гарматами — піхота у боевому порядку, вкінці вози зі стріливом та недужими. До них-то приєдналися теліги Гната і їхали нога за ногою аж до полудня. Опут мав Гнат нагоду переживати спільно із другими усе те, що пережили недавно сі дивовижні кукли по боках шляху.
Спроквола, нога за ногою воліклися по снігу та грудді розтарахкані, скриплячі підводи. Здавалося, що ця або друга ось-ось і розсиплеться — так дуже перенавантажили їх власники. Звої сукна, футра, зеркала, розкішна обстанова, сундуки зі срібною посудою та мистецькими виробами Сходу і Заходу, наче млинське каміння на шиї плавця, тягли підводу услід, обривали з боків неймовірно виснажених коней шерсть та шкіру, вигризали рани, які вмить затягав мороз синім струпом. Стогнала живина, тягнула, рвалася і падала, вкрита півперек драбини ребер раз коло разу басаманами ударів. А люде, чорні, ненависні, від місяця не голені, з горячкою в очах та руках, воліклися за ними, заточуючися та падучи, наче у похміллі.
І ось-тррах... увірвалися посторонки коня. Він упав, запоров носом у сніг, двічі чи тричі збирався встати, та дарма! Глухе харчіння почулося з окривавленого писка, а там довгі-предовгі, пообдирані на колінах та голенях ноги витягнулися, останнім зривом піднялася нагло драбина грудної клітки — і кінець!.. Одначе наслідком сього, що оден
кінь упав, другий нагло потяг дишло у свій бік, і слаба розвора зламалася. З глухим ломотом осів віз на землю, а безрадні люде станули над ним у розпуці. Нарікання, прокльони, сварка, бійка... спір про се, що брати, що лишити, вкінці зневіра, безсилля та тупість, ся страшна тупість, яка являється в очах раненого, коли попри нього переїздять переповнені амбулян-си, а санітари вдають, що його не бачать. Ось дуднять гармати, з тупотом проїздять останки кінноти, далі довгі лави піхоти, а очі глядять на все те, ніби скляні або мертві. Та ось ідуть мародери. Вони роєм накидаються на віз та коні. Срібло, золото, образи летять у сніг, але й на се тупо дивляться ограблені, не у сьому збираються, ніби в огнищі, останні промені їхніх душ...
Се... минуло, зайшло мрякою розпуки захланного скупаря, що помирає над ограбленою скарбницею. Але коли мародери відвертаються від воза, а накидаються на коні, аж тоді оживляються мерці і кидаються у завзятий бій за право до глечика крови та клаптика твердого м’яса. Знову морозний вітер несе у синьо-сірий ліс рій прокльонів, скажених криків, станів, брязк шабель та багнетів, часами вистріл...
Добру хвилю опісля самітно торчить надломлене дишло у морозне повітря, обривки упряжі звисають з нього, ніби ганчірки розваленого та пошматованого шатра циганів, на місці, підводи вже тільки велика купа якогось непотрібного хламу, а біля неї калюжа змерзлої крови. Обривки м’яса, шкіри, кости, срібні ложки, поторощені рами, скло — все те замерзло й застигло, а дещо збоку, під поломаною безлистою берізкою, — два мерці, без плащів та чобіт, з виразом крайньої розпуки, застиглим на воскових лицях.
Йде піхота. Йде без шуму та гамору, бо нема у трубача духу трубити, а барабани високо прив’язані на наплечниках або давно десь на шляху покинені втомленими носіями. У понурому мовчанні ступають передом офіцири, вони, що ніколи не мішалися з товпою пішої маси. За ними йдуть колони знеохочених, виснажених кістяків. Вони спотикаються, падуть, кленуть або мовчать, як уся субарктична природа у передодні піврічного зимового сну смерти. Ось-ось вона і прийде й обгорне своїм ледяним крилом усякого, хто не найде в собі потрібної внутрішньої відпорности, розмаху живучої людини, розмаху, що здобуває світ та з людей робить героїв. Ось тут тільки се одно могло спасти людину.
Та кільки було таких мужів у «Великій армії»? Як у вмираючого уся життєва сила збирається в оці, так і тут збиралася вона у бажанні: не спи, не спи, бо сон — то смерть! Не спи, гляди на отсі шпаліри окрадених трупів, вони заснули, так і сплять!.. Тоді із глибини душ виповзала туга
засим сном, за спокоєм, і всю тямку обхоплювала зависть. «Beatli mortui...» «Щасливі померші» — співав піп десь там у Франції чи Італії, Німеччині чи Польщі. Ось тут вони справді щасливі, бо хто знає, хто скаже, скільки несказанних мук ділить п’яного з голоду та розпуки стрільця від сього.... замирення?
З гущавини ліса наближаються до шляху серед сутіни вчасного вечора якісь люде. Фуражири? Відставші жовніри? А може, козаки? Байдуже! Одні за одним проходять валки, відділи війська, поодинокі мандрівники. Дехто співає, регочеться, кричить, дехто стогне, дехто плаче.
 — Матая! Матая! — кличе старий вусатий кістяк гренадира, а на пооране чорне лице спливають діточі сльози.
Другий ослонює широким плащем недолітка-тамбора. Може, се його син або свояк, у всякому разі дитина.
Та немає сили в старого нести знесиленого хлопця. Вони падуть на шляху біля поторощеного воза та ссуть перепоєний кров’ю сніг. В руці старшого пістоль.
Щораз то ближче підходять з опушки ліса люди.
 — Христа ради, рятуйте! Якщо ви люде, поможіть. Життя своє даю за свого малого.
 — Ба, твойого життя і чорт не схоче. Нам яке діло?
 — У мене тисяча франків...
 — А франки візьмемо. Давай!
 — Так беріть малого. Маєте підводу?
Регіт відповідає старому. Вистріл. Прокльони, гамір, втеча. По хвилі нахиляється старий до хлопця, який весь час покоївся, завинений у плащ опікуна. Нахиляється, а там устає звільна і підіймає у небо здавлений кулак... Ніхто не бачить його, не бачить і Бог... Старанно, пильно набиває гренадир вистрілений пістоль, підсипає свіжим порохом і... гаряча сердешна кров поливає застигле лице мертвого хлопця. Після вистрілу, мов із-під землі, являються ті самі люде, що втікли були передше. Тисяча франків — се не марниця. Не кождий труп має стільки. Бери та тікай, бач, козаки недалеко або ще хто другий... Багато там нечуваних, невиданих річей чув та бачив злиденний московський ліс.
Він бачив і юрби веселих, моторних, ситих та підпитих вояків, які зі сороміцькими пісоньками йшли за військом, відстрілювалися від козаків, а й сі самі тікали від них. Бач, вони, здебільша сербо-кроати та словінці, віднайшли у собі інстинкти первісних рас своїх земель, де на найдених костях людей слідні зуби канібалів... Впавший ворог чи браг — се не труп, погань, завада, се печеня, яка не тільки ситить, а й оп’янює...
Коли запав вечір, Гнат велів підігнати коні, щоби приєднатися до війська. Бач, моторошно робилося йому ночувати між гієнами побоєвища та божевільними з голоду людьми. Він знав, що якби хто тільки збагнув, що на їхніх підводах пожива, завтра і вони йшли би поруч із другими у погоню за кусником кінської здохлятини або за глечиком літеплої, липкої, вонючої крови. Показалося, одначе, що як тільки армія станула на нічліг, вмить дорогу завалили цілі та поламані вози, живі та здохлі коні і люде в погоні за вечерею. Вони тащили гилля з ліса, рубали вози, теліги, розкішну утвар, гарматні лявети й розводили костри, де попало. Другі відрубували кусні кінських трупів або пускали кров живим коням, щоби зварити з неї юшку. Бач, не було у них уже змоги їсти тверду поживу. Про переїзд не було й мови. Тому знову з’їхали теліги зі шляху і стали на нічліг у лісі.
Як тільки розташувалися при огні, Гетка принявся варити юшку. У казан поклав чималий кусень кінської похребтини, а щоби піддобрити солодкавий посмак, укинув ще туди здоровий зразок вудженини, і швидко запашна пара стала добуватися із-під покришки. Північний вітер стих, сніговиця устала, а Бартко завважив, що буде відлига. Зі снігу стали підніматися опари, а за часок свіжий подув принісся від заходу. Серед морозного повітря він видавався наче весняним подихом. Вельми зрадів від сього Бартко, та Гетка кляв під носом.
 — Ти чого воркочеш? — дивувався Бартко.
 — Чого? Звісно чого! Відлига — розкаль, мокрий сніг, може, й дощ, а тоді нема права ночувати без даху над головою; перемокнеш, простудишся, тварина захоріє, захромає, ноги порозпадаються. Тьфу!
 — Ба, тепло буде!
 — Тьфу і ще раз тьфу на твойого батька та на тебе, боввана, ти, сакраменцка заволока. Погоди, будеш мав тепло, а щоб тебе!
Гнат мовчав, але невеселі були його гадки. Він з’ясовував собі, які страшні наслідки для армії мусіла мати відлига. У мороз гинули коні та слабші люде або сі, що не впаслися поживою та не мали змоги роздобути її по доро і У мокроті зате навіть найтугіші одиниці розкисають, томляться, хоріють, звірина нидіє, ломляться вози, гармати. Кождий крок по розмоклій почві стає важким, прикрим, невиносимим, а навіть відпочинок буває неможливий, раз не можна розвести де-небудь благодатного вогню.
Мовчки з’їли вечерю, при якій ніхто не покушав м’яса. Тільки Бартко з’їв здоровий кусень, але, наївшись, сплюнув і заявив, що конина — се «свінство».
Саме Гетка викинув із казана нез’їджене м’ясо, коли неподалік щось засиніло й засвистіло, ніби сик сталевої пилки по залізі. З острахом кинувся Гетка взад, а в сій хвилині з гущави викотилася у круг світла якась помана, ні то вовк, ні то людина. Зі свистячим сопінням крайньо стомленої груди приповзла тварюка до горячого м’яса й затопила у ньому все лице. Аж тут пізнали всі, що це французький жовнір. Він їв, а, радше, пожирав м’ясо, не жуючи.
Не чув і не бачив нікого й нічого біля себе поза добичею. Хто знає, коли й їв уостаннє. Гетка підійшов, щоби його піднести, Гнат заговорив до нього, обіцюючи йому сухаря та горівку, одначе ні оден, ні другий не мали найменшого успіху. Врешті по довгій хвилі піднявся вояк на ноги, і тоді аж жаль обхопив видців, коли глянули на нього. Усе лице було замаране кров’ю, яка, змішана з парою віддиху, позліплювала заріст на бороді та вусах у чорні дроти. З глибоких чорних ямин світилися очі божевільно, а відчинений рот був повний крови, яка плила з поранених, гниючих ясен та губ.
Незрозумілі, беззв’язні слова вибігали раз у раз із сеї скривавленої пащі, а хвилями почувався противний, храпливий регіт.
 — Він не доживе ранку! — сказав Гетка. — Ми таких бачили сотками. Сміється — значить, гине!
 — Женіть його відсіля! — закричав Бартко. — Я боюся його. Він заріже мене у сні.
 — Чим? Бачиш, прецінь, що в нього нема пальців! — відповів Гнат.
Справді, вояк на вид огню підняв чорні руки, а тоді всі побачили, що відморожені пальці повідпадали зовсім, і тільки по п’ять гниючих ран видніло на розпухлих долонях.
Але Бартко не вгавав.
 — Женіть його, я не хочу, щоб він ночував із нами. Він страшний, противний. Іди геть! Наївся, щезай! До Франції вже недалеко. Йди, йди, альон мусіє! На завтра зайдеш. Ну йди, Йди.
Зразу бажав Гнат присмирити сей вибух самолюбної боязи — багнетом, та дав спокій. З прихожим стало творитися щось несамовите. Він закричав хрипло раз, другий, а там став посуватися поволі до вогню, витягаючії вперед себе окалічені руки. Підійшов близько і станув. Гнат побачив, що жіноче лахміття, яким окутані були ноги нещасного, вже тліє, і метнувся його відтягнути від вогню. Та в сей мент француз затрусився усім тілом і у весь зріст, як підкошений, грянув у саму середину костра.
Миттю витягли його Гнат із Геткою, так що навіть одіж не прогоріла до тіла, коли, одначе, повернули його лицем уверх, побачили, що це вже тільки труп.
 — Не бійся, Бартку, не покусає вже тебе! — сказав дрижачим голосом Гетка.
 — Ба, волю я сотню трупів, як одного живого! — була цинічна відповідь парубка.
А Гнат погадав собі, до чого дійшов би егоїзм Бартка, будь він на місці сих тисячів, що там недалеко просувалися широкими шляхами смерти.
При мерцеві були записки на ймення сержанта Жана Скорб’є, та не було ні грошей, ні добичі з Москви. З подертої одежі можна було легко догадатись, що його ограбили мародери, бо ж козаки були б взяли старшого в неволю.
Поклалися спати, та остання дія, яка так безпосередньо та безоглядно розвинула перед Гнатом усю трагедію побідників світа, не дала йому заснути. Він повертався на всі боки у свойому мішку, вкінці рішився випити горівки, щоби усмирити роздрогані нерви, коли нагло почув хрустіння снігу під ногами кількох людей. Наслухував добру хвилю, вкінці помітив, що вони подалися до коней.
Видобув пістолі і друлив ногою мішок, у якому спав Гетка.
 — Позір, Гетка! — сказав шепотом, коли розчіхрана чуприна чеха виглянула з ведмежих кудлів.
 — А що там?
 — Злодії! До коней пішли, жваво!
Миттю Гетка був на ногах.
 — Sakramencka potwora!1 — проклинав півголосом, кидаючи на вогонь пригорщу хмизу.
Але в сей мент задеревів на місці, як переділе його пан.
З того боку костра почувся нагло крик переляку з уст Бартка, далі метушня, приспішений говір, .прокльони на польській мові, п’ять-шість вистрілів і довгий, страшний стеж помираючої людини. Рівночасно якась чорна стать перескочила через вогонь і станула в повному світлі. Якусь хвилину вона намагалася відзискати рівновагу після скоку, а там зайнявся хмиз ясним полум’ям і освітив усю дію. Напасник з острахом скочив назад.
 — Киньте шаблю, пане Вєнявскі! — спокійно сказав Гнат. — Ви між своїми, яких хіба не станете грабити. Числю до трьох. Раз, два...
Шабля впала у сніг.
1	Чортівська потвора!
 — Як-то? Цо-то? Кто-то? — зривалися слова з поблідлих уст напасника. Перед його очами блестіло сріблисте дуло пістоля, вимірене просто в череп.
 — Я то, пане Вєнявскі, я!
 — Ми сем то, пан гетман! — сміявся і Гетка, а там підняв покинену шаблю Стаха, осмотрив пістолі і хильцем поліз поза теліги до коней, звідкіля раз у раз щораз то слабше доносився стогін.
 — Возьміть сей клятий пістоль, — промимрив Стах. — Хрань Боже, ще випалить!
 — Гадаєте, що не ялося відбирати хліба львівському катові?
 — Не кпіть, я боюся!
 — Фе, стид шляхтичеві боятися кулі!
 — Се не куля ворога, се морд!
 — Ні, се кара! За грабіж і морд — куля в лоб! Мій парубок харчить, чуєте?
Справді, з-поза підвод не чуть уже було стогонів, тільки харчіння. Почалася агонія.
 — Се не я його...
У сей мент загремів оден вйстріл, другий, далі проймаючий вереск знічев’я напалених людей, глухі ударі, врешті тупіт тікаючих ніг, а там і втихло все.
 — Пан лейтман! — кричав з темряви Гетка.
 — А що там? — відгукнувся Гнат.
 — Бартко вбитий!
 — А злодії де?
 — Трьох лежить, двох утікло!
 — Коні є?
 — Є! Тільки Барткові випороли кишеню!
 — Принеси дров і ходи сюди!.. Так-то, так, пане Вєнявскі, — говорив далі Гнат до заляканого злочинця, — тепер уже я знаю, чому ви там, на Волині, нас покинули. Гадаю, що ваша місія була доволі люкративна, і тому, хотяй повинен би, властиво, пустити вам у череп кулю або віддати вас у руки найближчої команди, рішаюся вас пустити на волю.
 — Ох, вдячність моя, коханий пане...
 — Вибачайте! Я не є ніякий коханий пан, тільки австрійський офіцир, приділений до головного штабу «Великої армії». Але, що вона офіціально про мене нічого не знає, а вона сама мені байдужа; дальше: позаяк ми є на території ворожої держави, а ви грабилн саме французів — врешті, в виду сього, що відносини австрійсько-московські є від року 1805 неясні, — гадаю, що маю право вчинити те, що кажу! Йдіть швидко, відкіля прийшли, доки верне Гетка, то він і подумає, що ви втікли...
Знизйв пістоля, а в сю мить Стах скочив у темряву і щез, розтопивсй, розплився в пітьмі, наче привид, так що Гетка навіть не завважив його втечі.
Небо затяглося між тим хмарами, і перші краплини дощу стали шуміти у гиллі дерев.
Були се ірби зеренця піску на домовину «Великої армії»...
Несказані важкою та томлячою була мандрівка у слідуючих днях; їхати за армією значило раз у раз мати на очах вмираючих від зимна та голоду божевільних людей або злочинців найнижчого, найпідлішого розряду, до якого може впасти людина. До сього кождої хвилі могли наскочити на шлях козаки, а заки успів би Гнат з’ясувати їм своє виїмкове право до поїздок по імперії, могло бути запізно. Маршал Ней, командант задньої сторожі, якого Гнат прохав про раду, засміявся сердито й махнув зневажливо рукою.
 — Monsieur! — відповів. — Все те, що бачите, — се вислід злоби елементів, а живло не має ні тямки, ні милосердя. Якщо у вас ще є коні, то тікайте якомога найшвидше... а то останете тут до весни... або й довше Сеіа!1
 — Так, але я маю ordre1 2 ждати інструкції ампрера кождої хвилі. Моє місце, отже, при таборах.
Високе чоло маршала стягнулося у брижки надуми, а по хвилі рижий чуб потрясся енергійно при запереченні.
 — Vous le croyez possible3, — спитав різко, — щоби сей queue4 та не вірвався? — Тут через плече вказав великим пальцем на рої злиденних мар, які воліклися шляхом у ледяній грязюці та виповнювали трупом бакаїни, рови, ями.
 — Він вірветься, mon chere, раньше чи пізніше, а тоді горе сьому, хто у ньому найдеться.
Уста «хороброго між хоробрими» дрогнули чуттям та намість до слів або зітхань зложилися до свисту перших тактів гімну: «Nous mourons au salut de Г empire»5 *.
Гнат відчув як стій роздратування, жаль, розпуку та одчайдушну відвагу героя, і його серце дрогнуло теж.
 — Ну а ви, marechai?* — спитав.
 — Моі? — засміявся маршал. — Oh, се une autre chose!7 Мене шапкою не накриють, а там le brave des braves meurt, mais il ne se rende pas!* Зі мною згинуть чи проб’ються тільки немногі, у яких є стільки сили та courage1, щб в мене, але все те окупиться ціною життя тисячів. Oui, mon cher! A bas l’humanite1 2. Теперішнє положення робить з людній бестію. Тому ще раз кажу: скільки духу в конях, їдьте здорові і ждіть ампрера в Смоленську. Adieu!3	
Кілька днів опісля обі теліги справді Добилися до Смоленська при сильному північному вітрі та вісімнадцять-ступневому морозі.
Армії ще не було, бо Гнат, який під час свойого першого побуту у городі прослідив усю околицю, випередив головну колону бічними шляхами на цілу днину. Та, проте, всі зацілівші доми були повні військових, які покинули армію, щоби без огляду на других спасти надбане майно або хоч би життя, а уйти несказанних трудів та небезпек повільного відвороту. Багато з них на вістку про прихід цісаря сейчас рушило далі у Вітебськ та Вільно, але зате з великого шляху напливали щораз то свіжі товпи щасливих, тобто тих, що мали ще коня, підводу або хоч би здорові ноги! Врешті надійшла другої днини й армія...
Цісар Наполеон велів був усі транспорта, які наспівали зі Заходу, задержувати у Смоленську і тут надіявся довести усе знову до боєвої справносте, а може, навіть перезимувати і з весною завдати тугому противникові рішаючий удар. Показалося, одначе, що поживи було мало, а й то зголоджені війська взяли приступом магазини, й у п’яних оргіях змарнувалися здебільша останки припасів, заки заведено лад і карність. Слідство не довело до нічого. Несовісні доставці виказалися посвідками відбору на товар, якого не було, інтенданти жалувалися на грабіж та неслухняність вояків, а змістом наплечників остала порожнеча... Одна гвардія роздобула дещо рижу, сухарів та м’яса. Не було і ліків для недужих та ранених, а ранені або недужі були мало не всі, що вернули з Москви... Бракло білля, одежі, дров. Як у поході, так і тут вмирали люди тисячами, щодня, щогодини, щохвилини, а там із півдня щораз то ближче підходила на зади наполеонського центра армія Чічагова у злуці з Тормасовим...
Із усіх сих причин вже третьої днини стало ясним, що відворот піде далі. Прикази видано, а тоді дістав і Гнат із головного штабу депеші для князя Шварценберга. У них був, очевидно, приказ якмога найшвидше йти ампрерові на підмогу при переході через Березину. Для облегшення і прискорення подорожі виплатили навіть Гнатові ціну двох верхових коней, тому він, не гаючися, покинув заповітрений город і виїхав на захід.
Провідником узяв собі жида, який походив із Волині. Був се нестарийще чоловік, понурого вигляду, мовчаливий, тихий, але незвичайно меткий і відпорний на всі невзгодини далекої дороги. Він приїхав був, як і другі його співплемінники, за військом дороблюватися гроша на торговлі добичею. Та ось коли вже їхав із Москви, саме під час битви під Валютіном, ограбила його шайка мародерів армії. Тепер грозила йому неминуча загибіль, тож сам упросився до Гната за харч та підводу. Він знав усі дороги і стежки, усюди мав знакомих — звичайно жид!..
Першим, що вчинив провідник, було те, що придбав двоє звичайних мужицьких санів, якими можна їхати по леду, по снігу, а навіть по підмерзлому болоті. В Орші купив ще пару непоказних, але незвичайно сильних коней, мабуть-таки, від доставника московських армій. Опісля намість їхати на Борисів та Мінськ повернув уліво, на Бобруйськ, обминаючи Московську армію, яка саме марширувала на Борисівський причілок. Шлях ішов через Слуцьк та Волковиськ, а Мінськ оставав направо. Аж дивно було Гнатові, що так гладко йде подорож, а Гетка сказав одної днини:
 — Гадке діло — жиди! Не люблю їх, гинь! Та все-таки куди було Барткові до сього Макавея!
Жваво бігли, коні по білій скатерті, яка встелювала північний схід Европи; гладко, без перепон, чергувалися постої та нічліги, простір оставав позаду. Бач, усі шляхи у близи воєнного грища були виїжджені безліччю саниць, тим-то й не треба було перекопуватися крізь кучугури та надми. Військові транспорта та підводи місцевого населення, яке цілими караванами тікало від страхіть війни, вигладили дороги й доріжки, а навіть проторили нові шляхи, і то саме у сьому напрямі, якого держався Гнат. Після кількадневної відлиги прийшов знову мороз, і поземелля дудніло під ударом копит, як деревно.
Цілими днями сидів Гнат на санях, завернувшися у ведмежу шкіру, та пускав поводи гадкам і мріям, задивившись у яркий краєвид зими. Ліс і поля, поля і ліс чергувалися безвиводно довкола, навіть пожарища засипав сніг, навіть леди на ріках та озерах укривав непорочний пух. Тільки засніжені дерева підіймали безлисте гилля до неба або вершилися пірамідами обмерзлих сосон та ялиць упродовж шляху.
У погідні дні тисячні краски вицвітали з призм та остриць ледяних брильянтів, мінилися, хапали за очі, аж пекли
споївку надто ярким світлом, і втомлені повіки заплющувалися до легкого, тихого сну. Коли ж хмари обтягали овид, тоді сірі опари закривали обриси дерев, і вони, ніби привиди, тікали по боках шляху і щезали у сутіни віддалі . У такі дні важко було навіть на близьку відстань розріжішти придорожню хату від куіщв ялівцю чи ліщини. На щастя, всі вовки вимандрували на північний схід, у Москву та Литву, а то годі було би в разі нападу вислідити доріжку до спасіння або обчислити вигляди оборони. У безконечних пустирях було глухо, тихо, наче у гробі. Ні звір не обзивався, ні людина не покидала хати, щоби вийти на шлях, — усе мовчало та ждало лагіднішого подиху від заходу та півдня, ніби проспать бажало короткий похмурий день.
Та, проте, Гнат не скучав. Його ум передумував, перетравлював переживання останніх тижнів. У них бачив Гнат загибіль величезної армії Заходу, який брався покоряти Схід, ніби Давид Голіафа. Так що ж! І Давид, і Голіаф виступали тут не на сторінках письма, ні на вузеньких прибережних смугах сирійської країни, а у безвістях півночі. У північного велетня не було голови, яку могла поцілити камінцем праща, а мав тисячі рук гекатонхейрів, які чатували на напасника у кождому поземеллі, за кождим кущем чи деревом, кождій хаті. Віддихом його був погубний мороз, збруєю — голод і голосом — рев божевілля, страху, голоду, скавуління, холоду, зневіри, безнадійности...
Безконечно стелився ледяний шлях, безмежною була розпука заблудивших у пущі тисячів, а одно і друге давило споминами уяву Гната. Насилу відпихав він їх від себе, та вони настирливо, неопірно вгризалися йому у пам’ять і кидали упродовж самітнього, пустого шляху привиди тисячів покорчених людських кукол з восковими лицями та пірваних на шматки кінських трупів у баюрах замерзлої крови. В ухах все ще звучали стони благання, скавуління про шматок хліба, жменю кінської крови, про смерть... або дикий регіт озвірілих канібалів. Брр! Як страшним ворогом щастя та мира буває пам’ять!
Томила ся мовчалива подорож Гната, і він, певно, пере-сівся б був до Гетки, щоби хоч розмовою розважити себе та прогнати зловіщі мари надією на щасливе, погідне майбутнє. Та годі було оставити провідника без догляду: він міг утічи. Його, бач, не в’язало з подорожніми нічо, крім гіркої конечности, — ні спільна віра, ні страх кари, ні совість! Совість? По чому ж вона тут у 1812 році, в Росії, при загибілі соток тисячів у божевільному підпринятті одиниці, яка визвала до бою безіменні живла?..
Було очевидне, що «Велика армія» як військо не дійде до границь імперії, не побачить зеленої Франції, не освіжить обігнивших губ солодким французьким вином. Ні одного цілого полюсне зложить ампрер зі сих злиденних кістяків, пообглодуваний морозом, покалічених кулями, списами, шаблями, обсмалених; огнем, знесилених від голоду та просто неймовірно поганої поживи... На сході не зміниться нічо, а Наполеон буде мусів діло підбиття усієї Европи начинати від початку...
Так, від початку! Катастрофа збудить із отупіння членів колишнього Тугендбунду, обверне голову молодого володаря Росії німбом геройства, позволить усякому урвати з багатої спадщини велетня хоч клаптик пурпури на мантію суверенності для себе...
Гей, чому-то між сими «усякими» нема Розумовського, Скоропадського чи якого другого переємця давніх традицій гетьманщини? Немає їх, сих бажаних, сподіваних мужів, нема й таких, що сподіваються, а як є, то вони самі не признаються у сих бажаних надіях!..
А може... може-таки, вони у декого ще є, так, як у Гната? Ось там далеко над Вікном у хатині коваля лежить надрукована на сивій бібулі книжечка.
«Еней був парубок моторний... хоч куди козак...» Сміх! У сміх повернулися спомини славної минувшини, у глум — сни про майбутнє! Ще не зараз, ще рано, ще ніч!.. І нагло прийшла Гнатові у спомин розмова у хаті побережника... Гей! Чому-то Наполеон пішов на Москву, а не на Київ?
Такий удар розбив би імперію Голіафа, бо козацькі передання ще живі в народі, вони й помогли би збудувати державу куди більшу, тугішу та тривкішу від Польщі, а зате далеко не так клопітливу та вибагливу. Ба, ба, смійся, душе, до сього чи зі сього, все одно! Твій мізок не у черепі велетня Европи!
З копита рвали коні по гладкій дорозі, мрачні привиди дерев тікали по боках назади, біла пара з коней закривала туманом усе впереді. А за ними? За ними було темно. Зі сходу надвигалася ніч.
Від часів Мазепи та Орлика закріпився стан поневолення по оба боки кордону, скував усе, як ось там на московському шляху субарктична зима скувала смертними оковами стремління до побіди над варварством, стремління борців, вибраних із усіх народів Европи... Застигла, зціпеніла душа народу, зневірилися або погинули провідники, а політика Европи... се політика грабіжника, облудника, злодія, дикого звіра, се... повія! Ох, до сеї дефініції приходять тільки сі, по кому «перейшли колеса історії». Правду казав старий, досвідчений побережник: свобода, моральність, терпимість — 
се пустомельство або свідома чи несвідома лож! Земля та хліб, влада і гріш — ось що криється за оливними чи лавровими листочками вінця слави. «Сила» — звучить основний закон міжнародної справедливости, оружна перемога, /нахабність, брутальність, безоглядність — се орудники законодавців. Із-під тоненької плівки всіляких фраз та леліток культури при першій нагоді вмить виповзує і щирить зуби над поваленим противником... бестія! .
«Смерть іде!» — міркує повалений і останнім віддихом переказує нащадкам пімсту.
«Що за милий усміх!» — радіють непричасні видці, дивлячись на білизну клеваків потвори.
«Що за велична побіда історичної справедливости!» — кричать спільники побідннка.
Комунали!
Гнат добре з’ясовував собі, що всі ті його міркування — се вплив звичайненьких собі спостережень, які може, а то й мусить зробити кождий. Та, проте, він навіть шепотом повторював про себе поодинокі фрази та слова, як людина у крайній люти. Сі комунали дратували його, лізли йому насилу у душу, так що не ставало місця на гарні ілюзії, захоплення молодости, глибку, ніжну, романтизмом підкрашену любов до рідної землі. Бач, не ніжних побажань, палких тирад та солодкої лірики правила вона від нього, а холодного вирахування, національного егоїзму та скаженої, безіменної ненависти до чужого, а перше всього сили, оружної, карної, відданої ідеї тілом і душею армії. Нінащо не придалося апелювати до вищих поривів у других, де йде річ про власну батьківщину. Чужинець — вовком тобі, як ти йому, а ніжністю та любов’ю пестить вовк тільки свої діти, усі прочі... добича!
Ніколи раньше не мав Гнат нагоди прослідити людської душі у всіх її глибинах так точно та основно, як саме тут, де вона виступає серед боротьби про буття у цілій своїй наготі. Фантаст-романтик прочуняв і враз найшов відвагу глянути в очі майбутньому.
Так, на довгі роки закріпився в Европі стан поневолення народів. Визвільні змагання замкнуться в душах та серцях одиниць, невідомі, часто й байдужі загалові нащадків Мазепи, а страшні володарям заграбленого тільки, як сонний кошмар...
А таки се, що сталося, було ще найкраще з усього, що могло статися. Удар, завданий Заходом Сходові, влучив тільки верхню води; глубінь-імперія не розпалася, а всі творива забірчої політики корсиканця падали слідом за упадком його замислів.
Ось паде й Польща!
Неопірно насувалося порівняння між обома споконвічними ворогами Пруського племени саме тепер, коли деспотизм у масці ліберального масонства або національної романтики водив за собою на прив’язи міліони. Росія — се деспот, Польща — се галапас. Боротьба з деспотом куди більше чести принесе борцеві, чим борикання з противним, нахабним паразитом, який чужою силою та трудом доробитися бажає значіння. Грабіж куди краща крадіжи, насила куди щиріша клевета, ложі, облуди. Тому слід впертись у святу землю батьків, перетривати врем’я люте і ждати чергового удару історичної справедливости, направленого у серце деспота. Враз відживе тоді усе те, що спить під снігами поневолення, а що зігнило би безповоротно під липкою, вогкою поволокою відразливого галапаса.
У Слонімі, у головній кватирі Шварценберга, віддав Гнат свої депеші саме в сю мить, коли маршал дізнався про наступ московського генерала Сакена на корпус Ренієра під Білостоком. Адмірал Чічагов, який вів дунайську армію цісаря Олександра на лінію Березини, полишив був Сакена проти правого крила «Великої армії», щоби він задержав його на собі й не допустив австрійців та саксонців до участи в рішенню судьби Наполеона під Борисовом. Рівночасно з Гнатом наспіли ад’ютанти генерала Ренієра та маршала Сен Сір; перший, давній знайомий австрійської кватири Ляйтгольд, привозив уклінне прохання про піддержку, другий — з рук герцога Бассано рівнозвучний приказ ампрера.
В виду сього все ждало на слідуючий день виступу у похід настрічу «Великій армії». На превелике диво, одначе, маршал попрохав за собою графа Кольоредо та Гната і, відбувши з ними довшу нараду, таки тої самої днини видав приказ зігнати з поля московські чати, а там і вдарити усією силою... на Сакен.
 — Nous avons l’ennemi devant nous!1 — заявив герцог не без злоби ад’ютантові генерала Сен Сір. — Оставляти його за собою — се був би ші absurde militaire1 2, на який вільно пускатися ампрерові Франції, та ніяк не ялося йому, звичайному генералові австрійського кайзера.
Сю відповідь Шварценберга прийняли всі з незвичайним вдоволенням, бач, нікому не всміхався похід у непролазних сугорбах крізь безлюдні бори півночі. Дехто розумів навіть, до чого гне маршал, та ніхто не смів про се говорити, а граф Кольоредо усміхався тільки приязно до офіцирів штабу і вів голосну розмову про сподіваний весною мир.
До вечора мало не всі відділи були в поході, канонада гуділа грімко, а скоропадна пальба крісів переливалася сюди й туди, ніби пожежа у тростнику. Вивантажені вози обозів дудніли, їдучи за військом, а хмара чорного вороння з противним кряканням проводжала довгі колони сірих плащів та високих чак. На брудні, мервою та гноєм вистелені вулички містечка вироїлася жидова. Тисячні толки про причини та наслідки виступу австрійців понеслися між товпою. Ще недавно був тут адмірал Чічагов, зелені мундури, гуртки українських козаків крутилися скрізь, а ось тепер із усіх хат виходять білокабатники, що викрикують та кленуть на сімох мовах. Що ж буде далі? Як те скінчиться? Хто буде паном у городі? З городського дому раз у раз виходили у суто польських строях члени міської та повітової управи з оживленими або зажуреними лицями. На площі біля фари роздавали підофіцири збрую між місцевих ополченців, які мали обняти службу безпеки намість виступаючих у похід військ. Словом, діялося щось небуденне, велике.
З вістей, які привозили зі світа всевідучі жиди, всі знали, що положення «Великої армії» далеко не таке світле, як читалося у бюлетенях головного штабу; усієї правди не знав, одначе, ніхто, навіть герцог Бассано, заступник і alter ego1 ампрера у Вільні. Не дивно, отже, що Гната, як тільки вийшов від маршала, вмить обскочив цілий ряд міщан та багатих жидів, які прохали його до себе на кватиру.
Гнат не дав себе, одначе, намовити і станув у заїзді, у малій кімнатці, куди й велів собі подати вечерю. Саме кінчив їсти, коли, не стукаючи у двері, з незвичайним у нього поспіхом увійшов Кранцберг у службовому однострою з шарфою.
 — Здоров, брате! — закликав і з усією щирістю, на яку могла здобутися його холодна вдача, стиснув руку Гната. — Я до тебе з ділом. Ось гроші від графа та ще й отеє!
Тут передав йому малу коробочку та великий зверток урядового паперу.
 — Що се таке? — здивувався Гнат.
 — Се патент на капітана і ордер, братчику! Ордер неабиякий — Марія-Тереза за воєнну заслугу! Давай, піділлєм його як слід. Гетка, Гетка!
Прилизана голова Гетки всунулася крізь двері:
 — Цу бефель, гер оберет!
 — Вино приніс? Де воно?
 — Зде!
У кімнатку всунув Гетка кіш із пляшками та піднос із закускою, чарками, тютюном та люльками, а по хвилі на приказ Кранцберга приніс ще каламар та погане гусяче перо.
 — Як же се можливе, щоб ти приносив мені аванс, раз я подався у відставку? — питав Гнат.
 — Ба, ми, — тут довгий, худий Кранцберг випнявся по змозі черевом уперед, — ми дуємося, нічим перевертень Моро, коли його Меттерніх поклепає по плечі, дуємося, бо хотяй ми і не маємо ніякої офіціальної функції, то на ділі саме ми, а не маршал заступаємо тут високу особу цісаря Франца. Усе, що зв’яжемо чи розв’яжемо, одобриться у Відні, тож як тільки ти виїхав, до канцелярії корпусу пішов приказ із відповідною інструкцією. Вийдеш у відставку сотником, ось і все. Дома, певно, жде на тебе відправа, а тут маєш зворот коштів подорожі. Будь ласка, напиши посвідку!
 — Але ж я дістав був потрібні гроші ще до виїзду!
 — Ну, ти видав їх, отже, тобі належиться винагорода і зворот. Розумно?
 — Ні!
 — Так бери, не розуміючи, а як підпишеш, то я тобі поясню, як-то воно є і чому. О так, гарно! А ось се гроші!
Подав Гнатові зверток високбциферних банкнотів, а сам вписав суму у посвідку.
Несподівані дарунки й відзначення збентежили Гната до решти, так що він щойно по добрій хвилі насилу скермував свої думки у правильне русло логіки. І ось, зіставивши останні події, дійшов до висновку, що йому платять як шпигунові. За віщо ж дали йому стільки грошей? Чи за се, що бачив він там далеко на московському шляху? Чи, може, за се, що він «спрятав» із виду Вєнявского? Вправді, за такі вислуги не дають військових ордерів, але все-таки Гнат пожалів, що так швидко підписав посвідку, яка вже покоїлася у глибокому портфелі Кранцберга. Засміявся вимушено.
 — Я послухав вас, гер оберст, — сказав, — послухав, не питаючи про ближчі подробиці та причини. Але тепер, будь ласка, поясніть мені все те як слід.
 — Гм! Бачу, що в тебе знову рутенська чи шляхоцька бута стає навспинячки, — посміхнувся Кранцберг, наливаючи вино, — але, вибач, я добре знаю, що тобі по голові ходить, тому питаю: чи пив би я з тобою вино, якби у твойому поведенні чи в ролі, яку ти відіграв, була хоч тінь нечести?
«Се правда! — погадав Гнат. — Кранцберг стояв зависоко, щоби в’язатися чиїми-небудь приказами або бажаннями, хотяй би це були прикази чи бажання навіть графа або герцога. Сам факт, що він сидів тут та пив токайський нектар у його товаристві, давав запоруку незмінної приязни, приязни, яку цінили навіть на цісарському дворі». Повеселішав відразу, а й по лиці полковника промайнув легкий усміх. Він попивав і говорив далі.
 — Та заки поясню тобі сі новорічні дарунки, ти розкажи мені, про що ви там без мене говорили у кватирі маршала. Я знатиму про се й так, та воно цікавіше почути оповідання з уст головної дієвої особи, а крім сього, для самого пояснення наслідків подій треба знати її перебіг по можности точно. Ось бачиш, я знав уже раньше, що ти дістав аванс, але гроші й ордер велів граф передати тобі щойно сьогодня після вашої розмови. Тим-то я й хочу її знати. Невже ж вона має остати в тайні?
 — Гадаю, що так, і, доки життя мойого, поза тобою не дізнається ніхто й ніколи, про що говорилося сьогодня у кватирі маршала. Мене, щоправда, ніхто не зобов’язував мовчати, гадаю, одначе, що генерали вважали зайвим пригадувати мені сю першу повинність тямучости. І саме тому, що ти, коханий, належиш до сієї нечисленної кляси двоногих ссавців, яких назвали вчені Homo sepiens, то і розкажу тобі все, як на сповіди, і з таким самим застереженням.
 — Гм! Кажуть, що тільки ми, з аристократії, вміємо бути дипломатами, а тут не знаю, чи хто з моїх віденських сподвижників зумів би мені так ясно сказати: «Мовчи, якщо почуєш, та краще був би вчинив, якби не був питався».
Засміялися і попили. Повіяло знову давнім, добрим духом між обома.
 — Князь Бассано, Маре, — начав Гнат, — прислав з Вільна депешу з приказом сейчас злучитися з дивізією Дюрют, вдарити на наступаючого Чічагова та принайменше здержати його біля Пружан. Якщо було б можна, то найкраще було б для усієї виправи, якби так його вдалося виперти на південь. Наслідком cid депеші були усі ваші рухи останніх днів. Чічагов у свідомі своєї переваги полишив проти вас Сакена, а сам попер щодуху на північ, щоби відтяти відворот ампрерові. Сакен одержав від Кутузова такий сам приказ, як ви від Наполеона, а саме: щоби за всяку ціну не пустити вас туди, куди пішов Чічагов. І так уже Сен Сір, Удіно і Домбровскі пильнують боків та задів центра. Сакен ударив на Ренієра, а сей вислав Ляйтгольда за підмогою. Саме на се надіспів і я з депешою. Усі ті подробиці вийшли з розмови, яку вели оба генерали під час, коли Шварценберг розвивав
із обгортки та розпечатував письмо. Він прочитав її, почервонів, мов грань, і подав графові.
 — Радьте ви, — сказав, — радо послухаю вашої гадки.
Граф прочитав депешу півголосом, і я зачув (про що, впрочім, знав уже раньне), що увесь корпус має форсованим походом якнайшвидше зайняти визначене місце у боєвому фронті біля Борисова. Кольоредо погладив свої шовкові «бачки» і звернувся до мене:
 — Гер фон...
 — Бибельський! — поспішився я доповнити, бо з прижмуреного ока догадався вмить, що граф бажає князеві показати, як-то моя особа є і була тільки звичайним ординансом.
 — А, Піпельскі! Отже, гер фон... Піпельскі, скажіть мені, у якому стані є центр «Великої армії» і які замисли головної кватири. Надіюся, що маршал Бертьє поінформував вас про все, що треба знати маршалові та шефові його штабу.
Я поклонився і розказав у оглядних виразах усе, що бачив, а саме, що з усієї армії остало, може, вісімдесят тисяч мужа, з яких тільки ще, може, четвертину можна вважати військом, а все останнє — се недужі, ранені, каліки, мародери, які серед несказанних трудів та терпінь ідуть хресним шляхом зі Смоленська у Вільно без припасу, без коней, без гармат. Дух у армії остільки добрий, оскільки кождий волить умирати з крісом у жмені, чим подихати на шляху. Усієї кінноти набралося тільки шістсот голов, а то з офіцирів, які служать як рядові. Командують ними полковники як поручники та генерали як ротмайстри. Сам ампрер іде не раз пішки, а штаб мусить раз у раз прохати між жовнірами дров для його костра. За армією тягнеться безконечний, непроглядний обоз, а в ньому жінки, діти, каліки та маса награбленого в Москві добра.
Та тут вмішався маршал, якому моє оповідання було вельми не по нутру.
 — Як-то? А чому ж команда не забере в обозах коней під гармати? Все те, що чую, се просто неймовірне!
 — Але правдиве., — відповів я з поклоном. — Жовнір, який краде і грабить, може ще бути добрим, хоробрим вояком, але такий, що вже награбив собі майно, перестає ним бути в одну мить. Він не бажає уже наражувати життя і радо глядить собі бічної дороги, щоби спасти надбане та поза всякою небезпекою розжитися на ньому. Так само деморалізується рядовий, якого у злиднях покидають офіцири, а тут саме одні поїхали передом, щоби якмога найшвидше вирватися з ледяного пекла, а другі пильнують не підвладних,
а підвод із добром. Серед такої армії, при двадцяти степенях морозу та цілковитій недостачі поживи, карність виключена. Ніхто не послухає зазиву, а впрочім, забрати обозові коні — значило би віддати в руки ворога тисячі французьких родин, жінок, дітей, слуг, які будьте йшли за військом, будьте ще здавна жили у Росії. На них-то обрушилася б уся злоба варварів, а на таке не згодився б хіба ніхто. Ампрер видав вправді приказ реквізувати всі зайві коні, навіть його власні для ранених та недужих. Так що ж! Підвода з розкішною посудою, златоглавом чи шовками куди цінніша якихось там німецьких чи португальських «камерадів». Ранені остають на морозі, на ласці козаків чи волоцюг, а підвода їде далі! Хто допильнує сповнення приказу, коли похід тягнеться милями? Щодо маршала Бертьє, то він, передаючи мені письмо, сказав: «Передайте се письмо герцогові і з’ясуйте йому, що наше положення над Березиною може стати, — тут зупинився і пригриз губи, — дуже важким, якщо з його боку не буде потрібної диверсії». Тільки й усього!
Коли я скінчив звіт, герцог Шварценберг не відповідав довгий час нічого, тільки губи дрожали йому від внутрішнього схвилювання. Вкінці сказав:
 — Нечуване, страшне, неймовірне! Де ж ділися сі припаси, якими вкриті були весною всі шляхи?
 — Се знає Бог, доставці, а дещо і козаки! — відповів я. — У «Великій армії» легше про кусень людського м’яса, чим про горнець рижу.
Та тут кинувся маршал.
 — Що ви таке, поручнику! Стоїте перед зверхниками, тому не верзіть дурниць!
Я озлобився і кажу:
 — Знаю, світліший, що так є, і тому говорю тільки правду, за яку ось і моя порука. Впрочім, і поза службою між вашою могутньою рукою а мною нема ніякої запори. Відвічаю за все, що кажу, бо в мене нема ніякої причини лукавити або скривати що-небудь.
 — Се очевидне, — укинув тут Кольоредо, — що гер фон...
 — Бибельський, — підповів я.
 — ... Піпельскі говорить правду. Тим-той вам буде добре послухати приказів. Нагоду до сього дають вам саме інструкції Мюра чи там герцога Бассано, ну і прохання Ренієра. Всі ті письма тільки на сповид противорічать собі, а на ділі всі вони домагаються диверсії. Начнім, отже, від сього, що найближче, й вдаряймо на Сакена. Чічагов вернеться, — а принайменше повинен вернутися з дороги йому на підмогу, і ціль буде осягнена.
 — Так, але якщо не вернеться, то «гранд сірме» над Березиною пропаде до решти. Так воно й буде. І ви, і я добре знаємо, що Сакен — се тільки вудка на наші два корпуси, — замітив герцог.
 — Не ви, ексцеленціє, Божим провидінням, і не я, та оба ми — цісарські офіцири. Як такі, не можемо передвидіти у ворога такого абсурду, щоби, йдучи офензивно, оставляти за собою ворожу армію. А там, як би воно й не було, то завсіди втрата двадцять сімох тисячів війська для ворога — се неабияка полегша для ампрера.
 — Гм! Може бути, — покрутив головою маршал, і на сьому покінчалася розмова.
Фон Кранцберг не перепинював звіту товариша, тільки завзято смоктав люльку та пив вино. Вкінці вийняв люльку з рота.
 — Дива розказуєш, брате, і я не дивуюся, що Шварценберг тобі не вірив. Граф Лівен мав рацію, а старший Шарнгорст теж. Все те є добре й корисне, але страшне.
Якийсь неартикульований звук видобувся з уст Гната.
 — Ох! Не знаєш ти, брате, як несказанно підлою, низькою та поганою креатурою є людина! — закликав. — Усі кличі ідеалізму, усі романтичні зриви погубив я на сьому жахливому шляху. Та найгірше всього є се, що я сам став поневолі орудником сієї погани, бо завдяки мойому звітові нещасні, на смерть засуджені тисячі нуждарів не матимуть піддержки нізвідки.
Фон Кранцберг покивав головою.
 — Так-то так, камерад, але ти почисли сі тисячі наших, які загинули ні за що на полях Італії, Німеччини, Австрії! Ти перепливи море сліз, розлите матерями, жінками та сиротами побитих, а зрозумієш справедливість історії.
 — Ба, я бачив, як гинули вояки у битві, та мені не було жаль їх молодого життя, бо там боролися люди з людьми і смертю платили за смерть. А тут сліпе живло...
 — Невже ж народи не живло? — спитав Кранцберг. — Невже ж вільно його визивати безкарно?
 — Ох, ти не бачив сього, що я, тому базікаєш про якусь там відплату чи справедливість, а тут між тим...
 — Не бачив я одного, не бачив ти другого, та все бачила історія, а вона любить дуже справно та точно зводити рахунки володарів і народів.
Гнат засміявся.
 — Гадаєш? Ну, так, видко, ваша західна історія пильно студіювала християнську етику, а наша східна остала варварською під впливом східних чи західних варварів та північних деспотів. Вона і платить нам за кров міліонів хіба від часу
до часу фантомами волі... Та лишім се! Ось розкажи, що мав розказати передше.
 — Правда, я винен тобі вияснення. Отже, як тільки ти вийшов, князь покликав ад’ютанта писати приказ, а граф, незвичайно вдоволений, післав мене за ордером та грішми до своєї кватири. Я приніс одно і друге і сейчас мусів виповнити грамоту. Опісля він сам поховав усе у коробочку та обгортку і велів передати тобі, кажучи: «Жаль мені, що у сього Бибельського нема з півміліона доходу, а то був би з нього першорядний генерал, міністр чи яка друга фігура. А так, ти знаєш, що наш цісар страшенно не любить, щоби хтось думав або стремів понад стан та майно. Тому перекажи капітанові, щоби зле не розумів мойого поведения при маршалі. Воно краще, що його вважали тільки підрядною людиною і не підозрівали, що найважнішу місію у цілій кампанії сього року довів до кінця... поручник, і то всупереч волі володарів світа. Та, проте, йому належиться призначення хоч би від сих, що збиратимуть плоди його труду та славу його заслуги. Дарма, живемо в Австрії!»
Гнат двигнув плечима.
 — Я не маю жалю, ні претензій, а що граф признає мою працю, так і я возьму, що дає. Тож ти передай йому від мене поклін. Сам не піду, бо і я гадаю, що краще буде, якщо князь не підозріватиме у мені довіреного відпоручника графа. Він, як кажуть, мимо свойого йовіяльного вигладу, першорядний інтриган і дипломат, щось ніби Кутузов у імператора Олександра. Він догадався б умить, що мій звіт спрепарований навмисне, щоби роз’єднати його з ампрером.
 — Правда, і тоді він небо і землю порушив би, щоби підтяти воєнну партію у Відні, а на сьому терпіла би вся держава.
 — Так, у звіті нема ні словечка ложі. Усе правда!
Замовкли на хвилю і пили вино, доки нагло не засміявся Кранцберг весело і грімко.
 — Ти чого смієшся?
 — Заложися, Бибельський, що, мимо сієї приязни з Наполеоном, у майбутній війні начальним полководцем буде, певно, Шварценберг.
Гнат усміхнувся.
 — Заложився б і я, та не маю з ким, бо оба ми одної гадки у сьому.
XV
Не тільки на просторах Північно-Східної Европи осінь була довга й тепла. Також і у Східній Галичині літо вмирало поволі, наче жаліло людей, яких мала вхопити у ледяні обійми зима 1812 року. Поволі тільки в’яло та жовкло листя у дібровах, сірів моріг, червоніла бучина, золотіли берези. Раз у раз перепадували дощі, і в лісах наросло безліч великих, здорових грибів.
 — Буде на рік голод! — говорили старі, досвідні люди.
 — Голод на рік або на сей рік пошесть! — пояснювали другі, і сих було більше. Бач, збіжжя зародило незвичайно, а всякий знає, що добрий урожай — се познака війни. Після війни бувають пошести, бо що грибам здоровля — те людям смерть. Вони ж з мертвого родяться, на мертвому ростуть, мертвеччиною заносять, то й помір віщують.
Старий Луць теж гадав, що не добром пахне майбутнє. Аж ось одної днини ляндсдрагон, який возив письма з циркулу, привіз Гнатові відправу. Гер фон Бибельскі виходив у відставку сотником, а се дуже здивувало батька, який бачив його ще два місяці тому поручником. Він прийняв старого служаку дуже щиро, розпитував про всіляке, а ляндсдрагон, який, мимоходом кажучи, називався зовсім не по-благородному — Павло Кимак, вважав собі честю гостювати в хаті капітана. Старий Павло після неминучих оповідань про свої подвиги в Італії дуже кивав головою над теперішними часами, а вкінці прохав Бибельського не розбалакувати сього, що саме бажає сказати. Луць обіцяв, а ляндсдрагон поправив вивоскуваного вуса і заговорив півшепотом, щоби не почула Марія.
 — Я, пане Бибельський, під Дего попав у неволю з цілою дивізією гренадирів, побував у Франції, Італії, Німеччині, тямлю ще похід генерала Альвінсі з 98-го року, але вже як підофіцир при депо в Олумуцу. Я вмів по-французьки та по-німецьки ось хоч би стільки, скільки потребує вояк, ну і я добре навчився розуміти багато дечого, що коло мене діється. І бачу ось що! Ні з десятого, ні з одинадцятого, ні з дванадцятого року не пустили ні одного рекрута домів. Навіть таких, яких у дев’ятьдесятих роках були б узяли хіба до тріпання дек, тепер «кунірують» на «гофі», аж тріщить. Всі, що вернули з неволі після 1809 року, мусять служити далі. Хотяй, як знаєте, нема вже в нас приморських провінцій, то число полків остало те саме. Все те вказує на недалеку війну. Щотижня приходять з Відня прикази до циркулу про коні, пашу, муку, м’ясо, додатковий побір рекрутів тощо.
 — Ну, війна на ділі є! — укинув Луць.
 — Ха-ха! Воно, бачите, війна тільки ніби є, але наділі її ще нема. В мене є знакомий вахмайстер під Шварценбергом, таки наш, попович. Якось-то писав він листа про своє «поводжіння» при війську і каже, що ся війна — се тільки прихід для війська, а для генералів «кумедія». Війна щойно буде, і то не з Росією!
 — Як-то? Се ж ясне, що...
 — Ні, пане Бибельськнй, якби війна мала бути на Сході, то депо і вишкіл новобранців були би на Угорщині, у Чехах на Моравах, у Альпах, але ніколи тут. Правда, що 1809 року вся Галичина роїлася від жовнірів, Угорщина теж, але цілого Заходу пильнували тільки незначні відділи та місцеве населення. Тепер є навпаки, і тому гадаю, що пан сотник не дуже-то мудро робить, що покидає армію. У війні можна дослужитись...
 — Кулі в лоб, між ребра або каліцтва на весь вік! А хоч би й ні, то наш чоловік і на війні вище майора не дослужиться. Полковниками, генералами, маршалами стають тільки німці, мадяри, чехи, але не ми.
 — Ба, се ніде не написане, що пан капітан руснак. Хай підписується Bybelsky і вдає німця або чеха, та й готово. Так усі роблять.
 — Мій син не є «всі»! У нього власна шкіра гладка, гарна, правдива; навіщо йому натягати чужу? Людина вчена повинна в нас перше всього дбати про своїх, а більше хісна принесе їм свій суддя, урядовець чи хоч би господар на селі, чим білокабатник.
 — Що ж, і там наші люди живуть. Служать цісареві, державі, — відповів старий ляндсдрагон, ніби звиняючись.
 — Хай служать, коли не слід панувати! — сказав на те старий Луць, бачучи, що мізок вояка вже не в силі піднятися понад зачарований круг чорно-жовтого абсолютизму. Він, бач, уже не затямив часів, коли-то сього ще не було, то й не знав, що воно може мати і кінець.
Старий Кимак не помилявся. Біля Чесного Хреста наспів до домінії наказ доставити новобранців до циркулу. Заворушилися жидки, посипалися хабарі, цілими ночами майбутні рекрути пили в коршмі на смерть. Вони неначе знали, що з сієї війни небагато їх вернеться домів.
Пан Вєнявскі раз у раз нараджувався з економом, котрих парубків повезти до прийому, а котрих ні, а клюшниця Бондзинська продала у Станіславі дві фіри всячини, яку назносили їй зажурені батьки з села. Бо, правду кажучи, рішаючий голос у справі добору парубків мав ніхто другий, а вона.
Один тільки о. Рищинський не займався сими справами. Виїмкове становище пароха в австрійській державі давало йому змогу держатися осторонь усіх надій, побоювань, гараздів та клопотів простолюддя; і він вповні користав зі свойого привілею. Ні словечком не згадувалася на попівстві теперішня війна, ні гадки не було про майбутню, а співаючи «Тебе, Бога, хвалим», о. Рищинський з правила не знав, з якого-то приводу ординаріят наказує Богослужения. Зате друга річ впала на нього, ніби грім із ясного неба, і протягом години довела його до нервного розстрою. До Наталки приїхав богослов! Давній товариш, крилошанин з Юра, прислав його у Дитятин ненадійно, несподівано, і, наче бомба вибухла у редуті, все, що жило, втратило тямку.
Отець Рищинський дармо силкувався запанувати над зворушенням; воно так і кидалося в вічі всякому, хто бачив, як червоніло лице, дрожали губи та тряслися короткі грубі пальці старого.
 — Єгомость з рекомендації його превелебносте отця Т.? Так? О, тричі вітаю, тричі! Прошу у хату! Що ж, низькі пороги у простого попа, не пара каноніцьким салонам. Та все-таки чим хата багата... щирим серцем... тричі вітаю!
Богослов, сіроокий, білявий, гарний собою парубок, зрозумів, видко, як слід настрій господаря, бо поклонився, а навіть похилився до товстої руки о. Рищинського, ніби збирався її поцілувати, чим до решти завоював серце господаря.
 — О, прошу не безпокоїтися моєю недостойною особою! — сказав найчистішою львівською польщиною. — Я ж так якби свій, бо привожу поклін від о. Т. зі св. Юра.
Увійшли до «салону», тобто у найбільшу кімнату, якої долівку вистелював ковер, а стільці та стіл були покриті червоним сукном. В куті стояла стара бержера, яку Наталка дістала була в дарунку від Анєлі, а по вікнах у череп’яних глеках росло чимало гарно плеканих квітів на драбинках та прутиках. На стінах висіли у тонких, колись золочених, та вже почорнілих рамах всілякі мініатюри, шлюбні віночки отця Рищинського та його жінки і великий образ ченстоховської Богоматері, перед якою на довгому, у виді латинської букви «S» закривленому гакові висіла скляна оливна лампочка.
Отець Рищинський засів до малого столика у кутику кімнати, де була «файчарня», тобто поставник з цибухами, коробка з люльками, чимала, зі стеатиту різана ваза з тютюном і в’язанка тоненьких смерекових трісочок. Пан богослов Гриць Капустинський, чи, пак, Гжегож Капусціньскі, сів біля нього, й оба стали накладати люльки.
 — У нас, панєдзєю, папір дорогий та й не легко його дістати. Книжок теж нема, то мусімо помагати собі трісками, — сказав отець Рищинський і гукнув за свічкою.
У сумежній кімнаті почувся ломіт, наче хтось пересував важку «виправну» скриню, а там у «салон» вточилася радше, чим увійшла, їмость зі свічкою в одній руці, а деревляним підносом у другій. На зеленій підставці ліхтаря лежали ножиці до обчімхування гнотика, а на ланцюжку висіла перетинка. Пані Рищинська поставила одно і друге на столику, а там, узявшись кінцями пальців за широченну спідницю, поклонилася гостеві так, що аж чепець дещо перекривився на гладко причесаній голові.
 — Ах, що за гості! — заговорила найсолодшим голосом, на який могла здобутися. — Що за гості! Вибачайте, єгомость, що сейчас не принесла усього, що треба, але, знаєте, при великому господарстві людина не завсіди розпоряджає собою...
Вона поклала вагу на слово «великому», щоби висунути на перший план найважніший козир майбутньої гри.
 — А де ж ділася Наталка? — спитав батько з нетерплячкою в голосі. — Хіба не може єймості заступити тут або там?
 — О, вона в мене помічниця хоч куди! — хвалила мати. — Саме тому її й нема. Саме солить опеньки на тому боці.
 — Ну, на сей раз звільніть її вже, пані. Ось гості маємо, а гість — перша особа в хаті! — рішив господар. — Хай принесе нам дечого прив’язати душу.
 — Ох, я тямлю, я не забула! — закликала пані Рищинська. — Сейчас подам конфітури, воду...
 — І жабу на зелено! Ха-ха-ха! Ви, єймость, гадаєте, що ми панєнки чи діти? Дайте кухлик запіканки, кусень визини, вудженини, масла. Ще заки обід буде, все добро мине!
 — За годинку, панове! — усміхнулася попадя і вибігла підтюпцем із кімнати.
По хвилі з палаючим лицем увійшла у кімнату Наталка з підносом, на якому вершилися усі замовлені батьком наїдки. Богослов оком знатока обкинув кругло точену стать здорової, гарної дівчини, встав і з аттенцією поцілував її малу, теплу ручку. Здоровля, краса, сила так і промінювали з усієї появи дівчини й не могли не зробити вражіння на хлопцеві. Його лице аж поясніло від удоволення. З листів отця пароха, писаних до отця Т., виходило, що Наталка — се дівчина, якої одинокою прикметою є дукати, корови, коні та товстенька парохія у майбутньому. А тут бачив, що і без
усього приданого ся чарівна особа стдяла заходу навіть із боку «кінчившого» богослова. Він замітно потеплів, розговорився.
 — Бачу, що всечеснійший отець не тільки у вазонах квіти держать, а се чимала небезпека для мандрівного богослова.
 — Ха-ха! — зареготався отець Рищинський, наливаючи горівку. — Так, се сам цвіт, та тільки без драбинки чи прутика. Проста дівчина, як тополя, а здорова, як «ридз». Ну, напиймося, а ти, дитинко, цокнися з нами!
 — Дякую, не п’ю!
 — А хай тебе Бог боронить, щоб ти пила. Ігі! Не пий, доню! Се погано, коли жінка п’є... Але випити чарку можеш сміло.
Пан Гжегож засміявся, стягнула і Наталка уста до усміху, але усміх випав кисло. Дівчина зрозуміла вмить, що зробила на молодцеві добре вражіння, і жах обхопив її всю. Як-то? Тепер, коли Анєля обіцяла...
Під першим-ліпшим предлогом вибігла з кімнати й оставила обох панів самих. Як тільки зачинилися за нею двері, оба глянули на себе, а світельця, які зайнялися в їх очах, та приязні усміхи сказали й без слів усе, що треба. Опісля розбалакалися довго й широко; на деревляному підносі швидко росла могилка попелу з люльок, у пляшці показалося дно. Коли їмості? покликала обідати, веселе лице старого сказало й їй усе потрібне. Вона підсунулася до чоловіка і під час, коли пан Гжегож подивляв туалет панни, спитала півголосом:
 — А щодо сього... ти знаєш... не зачіпали ви?
 — Він і без мене все знає, — затер руки старий. — А впрочім, ми чимало балакали про вибачливість до молодечних вибриків та про стійність життєвого досвіду у майбутньої жінки. Хе-хе!
 — Слава ж тобі, Господи!
За обідом пан Капусціньскі хвалив наїдки й напитки, говорив дотепи, не завсіди добірної якости, але зате дуже річеві, і висказував при нагоді свої погляди на життя, у яких виходило, що він бере його з боку холодного вирахування, а не романтичної екстази. Старому аж душа вся раділа від його слів.
 — Бачите, єймость, бачиш, Наталко, як розумно балакають пан Гжегож. Ти тут у закутані ростеш, то всіляке й моториш, чого ні пришити, ні прилатати. У твоєї Анєлі завсіди якісь Гельоїзи, Емілі, Вертери, чорт знає що таке, а тут життя йде другим ходом. Аякже!
 — Вертера читала не Анєля, а Гнат...
 — Аякже, так, так! — загремів батько так, що гість не чув останнього слова зовсім.
Годі, всечеснійший, гримати на молодь! — заступився за Наталку богослов. — Заки цвіт видасть плоди, пахне і пестриться. Яка ж йому догана?
 — Мм... так-то так, але тямучий огородник теє...
Тут стара поняла, що час уставати від стола.
 — Пан Гжегож з дороги, — заговорила, — втомлені, змаргані, і ось я проведу вас у кімнатку, де зможете припочити як слід.
 — О, стільки заходу!
 — Нічо, пане Гжегож, ви в нас, як свої, просимо, розгостіться!
Стрілою бігла Наталка у сад, як тільки відвернувся богослов, та ще швидше поскочив за нею батько й ухопив її повне рам’я, мов кліщами.
 — Пожди, — сопів, — ти куда?
 — У сад, пустіть, тату, болить! Чого вам?
 — Постривай, кажу. Чи знаєш ти, що сей чоловік — се твій жених?
 — Знаю, але він ще не освідчився.
 — Саме тому я й за тобою побіг, бо ти завсіди любиш вистрихнути якусь авантуру, і то саме тоді, коли її найменше потреба. Отже, знай, що скільки цибухів у мене, всі...
 — Цур та пек! — спаленіла дівчина. — Чи ви не розумієте, що любов — се не купно-продажа у жидівській крамниці?
 — Значиться, ти його не хочеш? — з’їжився отець Рищинський, як когут, що збирається до наскоку на індика.
 — Не хочу? Як же мені про се думати, коли не знаю, чи він завтра або післязавтра не попрощається з вами щиросердечно, приобіцяє свято вернутися за тиждень... і поминай як звали. Ви, тату, кажете, що мені всілякі дурниці по голові ходять, а пригадайте собі, скільки-то пляшок вина мусіла я з вашого приказу ось таким Гжегожам виносити у тарадайку буцімто на дорогу та щасливий поворот?
Слова сі прохолодили гнів батька, та він все-таки не уступав.
 — А чому ж то вони не вертали? — хрипів. — Чому? Скажи!.. Тому, що ти дулася, як сич, намість строїти приязний писочок до кождого. Вони погадали собі, що краще хай хто другий терпить примхи панської «губернандки», а вони найдуть собі де-небудь покірну, слухняну ланку без клопоту... Тепер війна. Від тільки літ забирає клятий француз рік у рік десятки тисяч молодих людей, так що далі треба буде дівчатам потурчитись, а дочку зможе видати хіба князь.
Тут отець Рищинський важко переводив дух і сопів, наче міх. Глум засвітився у очах дочки.
 — Не бійтеся, тазу! Попів не кличуть! — не втерпіла.
 — Так, але кличуть других. Сидять дочки урядовців, купців, шляхти. В попів, сама знаєш, дочок гальма, а поповичі тільки ті безпечні, що на теології. Другі кривавляться на боєвищах і гинуть не гірше хлопів чи міської сволочі у білж кабатах та під корпоральським буком. Тому ще раз кажу: держи сього, що маєш, руками й ногами, тобі уже двадцять літ. Господи! Твоя мати мала уже троє діточок у сьому віці.
 — А де ж вони, сі діти? — злобно, спитала дівчина.
 — Га, що ж, Бог не дав, повмирали!
 — Так не журіться, тату! Я своїх дітей доховаю всіх, хотяй їх може буде й менше.
 — Проси Бога, щоби вже раз — та під вінець, то й сама збагнеш, як-то легко виховувати діти, а пока докладай усіх сил, щоби вийти заміж. Нагоду маєш...
 — Що ж! Чи маю йому кинутися на шию? — крикнула з пересердям дівчина.
 — Т...те, буває й таке, та тут і сього не треба. Ся ваша теперішня мода дає хіба доволі нагод підійти молодяка. Воно не раз неможливо і старому остати холодним при ваших горсах, газах та голих плечах.
 — Тьфу! Стидайся, тату, таке базікати! А впрочім, якщо так одягнуся, то сим його зовсім відстрашу, бо він погадає, що я модна паня, а йому такої не треба?
Лишила старого ні в сих, ні в тих і побігла у глибину саду. Зайшовши у куток, де серед густої бузини стояла лавочка, дівчина сіла і перш за все виплакалася. Вона ось уперше бачила себе зависимою від невмолимого, хотяй і неписаного закону-традиції попівських родів та відчувала, як дорого приходиться оплачувати всі користи, які плили з виїмковости положення духовного стану в державі. Вона тямила, як-то раз, коли ще була підлітком, батько її та мати славили попівський побут, а батько особливо любив змальовувати всі його користи Гнатові й Орестові, щоби побудити їх до більших зусиль у школі.
«Ніякий стан, — казав тоді отець Рищинський, — не дає стільки независимости, гаразду, спокою та солодкого безділля, що наш. Священик у парохії — се другий дідич, бо і йому мусять мужики вислугуватися за церковні повинности. Управа ґрунту не коштує його зовсім, він тільки збирає плоди праці чорноробів. Ні більшої драчки, ні високого податку, ні кватирунку, ні бранки. А якщо священник уміє жити з двором і у свій час принесе чолобитну дідичеві чи
дідичці, примінюється до їх бажань та примх, так з сієї приязни більше йому буде користи, чим із власної праці. От хоч би право випасу яких десятьох волів у панському лісі — се маєток! Панові жменя трави не стоїть нічого, а священикові принесе такий випас придане для дочки або кошт виховання сина у школах. Тому треба йти слідами предків, піддобрюватися, кому треба, то буде добре і панові, і попові, і їхнім нащадкам. Так бувало і так повинно бути завсіди. На сій системі виросли численні священичі роди в Галичині, опанували неподільно духовний стан, стали шляхтою серед схлопілого руського народу, а що за сим іде, мусять повинуватися і самі неписаним законам сього стану».
Такі слова чула Наталка не раз і не два з уст батька. Та небагато робила собі з них. Всі поуки матері, тіток, свояків мали той сам підклад, всі закиди, докори, лайки вказували на нього, як на божище, во ім’я якого падали на неслухняну дівчину терпкі, гіркі, злючі слова. Таких слів не сказав би і ворог ворогові, такого холоду, безпощадности, просто фанатизму годі було найти й між старозаконними жидами у відношенні до вихрестів. Проклін усім, що ломлять сю завітну згоду духовенства з правлячими кругами, а в’яжуть його з хлопом.
Проклін усім, що виломлюються з-під рішаючої влади рідні та її інтересів і сміють мати власну волю, почування, стремління. На сьому-то розсварився батько з Гнатом, з сього приводу розбилася зв’язь, яка зі самої природи річи мусіла нав’язатися у майбутньому між нею а ним. Тепер, навряд чи таке нав’язання ще можливе. Вправді, Анєля обіцяє всіляке, але чи щиро? Чи послухає ради Гнат?
Довго сиділа Наталка під бузиною, доки діймаючий холод при заході сонця не нагадав їй, що треба лагодити підвечірок для гостя. Ніколи ще, може, так нерадо не йшла вона до гостей. Ніколи не почувала себе так дуже жертвою попівських традицій, як ось тепер. Правда, пан Гриць Капу-стинський був гарним хлопцем, і се облегшувало чимало її судьбу, та все-таки під примусом і мід гірчицею задихає. Бо, всупереч усій традиції, одно не давало дівчині спокійно примінитися до родинних «конечностей», а саме: зовсім відмінне поняття про прикмети майбутнього її чоловіка. Надто, бач, великий вплив мав на дівчину Гнат, щоби вона могла так швидко викинути зі серця усе те,- чим жив він. Він був завсіди заступником погорджуваного хлопства, говорив хлопською мовою, чимало знав сказати про минувшину рутенів, а навіть раз читав книжку, писану зовсім по-нашому, без церковщини та тяжко зрозумілих, довженних слів, а таки чисто по-хлопськи. Він вважав, що духовник
повинен стати учителем мужика, давати йому провід не тільки в церкві, але і так, дома, в полі, в хаті. Батько сміявся з нього, потім злостився, кажучи, що навіть багаті польські пани нічого такого не роблять, а піп на доробку про таке й думати не повинен; але все-таки таке подобалося дівчині незвичайно. Вона, бач, виховалася була при дворі і розуміла знаменито, чим дишуть дідичі на людей не їхнього стану. Сю їх зневажливість, погорду, а навіть ненависть відчула вона не раз сама, а ріжниця уродження чомусь-то не промовляла їй до переконання. Вона була надто молода і мірила людей ще лиш імпульсом, а не рефлексією.
Та, проте, мимо сих усіх міркувань, споминів та жалів, Наталя ішла домів. Що ж при вінчанні люди плачуть, хотяй по волі побираються.
XVI
Слідуючі чотири дні були для отця Рищинського часом несказанної муки та ненастанної напруги. Показалося, що молодий пан Гжегож є першорядним господарем і розуміється, як ніхто другий, на збіжжі, городовині, товарі та дробі, а навіть на пасіці й саді. Даром намагався отець Рищинський закрити перед його бистрим оком всілякі недомоги хазяйства, яких тільки буває на кождій «ерекції». Молодий Капустинський знав добре, що парох господарює не на свойому та що після нього приходить звичайно чужий. «Єгомості дзвонять, їмостечку гонять!» — казала поговірка, тож, як нікому з-між священиків, так і отцю Рищинському не виплачувалося дбати про вигоду чужих йому наслідників. Тим-то будинки валилися в багато місцях, плоти падали й розкрадалися на підпал сусідами, садовина вироджувалася й ниділа без догляду, у стебник затікало. Тільки стайні були як слід, товар гладкий і ситий, а шпихлір сухий і повний.
- Богослов живо зайнявся переглядом господарства, і отець Рищинський не зчувся, коли на спілку з ним уложив план загальної відбудови усього поруйнованого принайменше на яких тридцять літ. На такий менш-більш протяг часу обчислили оба вони потребу обнови для одної генерації.
 — Все те гарно, пане Капусціньскі, — сказав укінці, зітхаючи, господар, воно правда! Віднова така не стояла б мене багато. Матеріал дармо з двора, робітник теж, кілька поклонів старому Вєнявскому, малий хабар Бондзинскій — тай усе поладиться. А тих там кілька ведер горівки та дві-три музики — се був би одинокий випадок. Так, так, все те правда, але скажіть мені, для кого маю я все те робити?
Орцьо рішив перенестися у Перемисчину, мабуть, там у нього якась дівчина на приміті, а хоч би й ні, то я з ним не погоджуся ніколи. Він надто шибайголова і, правду кажучи, на село не годиться. Йому би у місто на катедрального сотрудника тощо, а тут мою працю возьмуть чужі.
 — А панна Наталя? Невже ж у неї теж на приміті якийсь нетутешній? — спитав богослов.
 — Хрань Боже! — аж підскочив отець Рищинський. — Правда, їй колись всілякого забагалося, та, слава Всевишньому, вивітрило і ні їй, ні нам шкоди не накоїло. Знаєте, одначе, що судьба дівчини зависить не від неї, а від волі її судженого — чоловіка. Тому й я пильную тільки сього, що моє, і тільки досі, як довго я тут, а після мене...
Тут старий махнув рукою. Богослов усміхнувся.
 — А може, таки добре було б на всякий случай, — укинув, — се вельми любо бачити дбайливість батька не тільки про се, щоби видати дочку заміж, але й про доробок зятя.
Бистро глянув старий на молодого.
 — Га, коли кажете, то добре! — сказав поважно спроквола. — До других жнив стане новий паркан із дощок, стодола, шопа і стебник. Уже сієї весни очищу сад, а там буде, що Бог дасть!
За обідом богослов так дуже надскакував Наталці, що отець Рищинський не тямився з радощів, а їмость, видаючи нові засуди смерти на дріб та на цицькове паця, сказала до дівки Тацьки.
 — Бачиш, Тацько, вісім когутів та шість качок вже пішло теє... але сим разом, дасть Біг, не даром.
І набожно перехрестилася на церкву.
Тим часом після полудня скоїлася подія, яка відразу рішила справу в користь замислів отця пароха. У сусідньому Бокові помер священик, і парох Дитятина одержав від декана обіжник явитися на похорон. З обіжником у руці пішов він з місця до богослова. Застав його біля Наталки у «салоні», та, проте, перепинив їх, мабуть, інтересну розмову і виправив дочку до кухні.
 — Вибачайте, молоді, що лізу між вас! — начав. — Вам-то куди миліші всякі солодощі у слові та ділі, в умі та помишленії, але ось се діло, яке не терпить проволоки. Ходить про се, чи ви, пане Григорій, не поїхали би зі мною на похорон до Бокова. Тамошній парох... вічная йому пам’ять! Молодий чоловік, ще й п’ятьдесятки не мав...
Богослов умить зрозумів, у чому річ.
 — Се чиї добра? — спитав.
 — Вєнявского! Знаменита адміністрація для зятя, а для мене та старої парохія на старість. Правда?
Два дні після похоронів у Бокові та після довшої розмови отця Рищинського з паном Вєнявскім пан Гриць Капустинський зовсім формально освідчився про руку Наталки. Його, розуміється, прийняли, а отець Рищинський, виладувавши як слід «кабзу», поїхав у Львів до св. Юра «уложити» діло з обома парохіями у консисторії.
Тим часом богослов, живучи під одною крівлею з дівчиною, пізнавав її щораз то краще, і згодом усі сумніви, які могли насунутись із огляду на сплетні сусідок та сусідів, пощезали безслідно. Він був, бач, досвідним та тямучим «аргонавтом» і оцінював вповні не тільки користи, які давало йому майбутнє подружжя, але й усі прикмети самої дівчини.
У неї найшов чисту, непопсовану, імпульсивну вдачу сільської дівчини, підкрашену тільки дещо панським вихованням, та зате без панських витребеньків, примх та гнили. В її душу глибоко вросло почуття дівочої чести, до якої стільки ваги прикладали руські рідні.. Вправді, Анєля сміялася завсіди з «парафіянщизни» Наталки, одначе все-таки сей роковий крок, який веде дівчину поза її суспільний круг, — се не легка річ, і вона не зважилася на неї. Пустивши Анєлю на той бік, вона, може, не раз завидувала їй та всім, що раділи розгульним життям великосвітової розпусти, нестримним ужиттям молодечих сил, свободою від усіх законів завітної моралі, але... сама остала по сьому боці. Одно тільки було у вдачі Наталки, що непокоїло молодця, тим більше що не розумів приводу. Бували хвилі, коли з усієї появи дівчини так і віяло на нього холодом, не сим противним, ворожим холодом неприхильности або відрази, а якимсь другим, що глядить на близьку людину зі смутком та, зітхаючи, каже: «Жаль мені тебе, бо тобі зле зі мною, але й мені не рай!..» Такий холод буває у людей, задивлених у якусь далеку мрію, у нездійсненне бажання, у втрачений рай. Богослова незвичайно хвилювала ся загадка дівочого серця, даремне, одначе, питав він її про сю незнану закутану її душі. Наталка зі здивуванням гляділа на богослова і здвигала плечима.
 — Вам приверзлося, пане Григорій! Не завсіди можна бути веселим. Постійна веселість томить і вичерпується, а тоді і прохолонеш.
Може, се був викрут, а може, і правда. Сама Наталка не була б у можности дати ясної відповіді на се питання, бой сама не знала, чи бажає чого другого її серце, чи ні. В крузі попівської сім’ї не було місця на глибші почування та пристрасти. Тут усе розвивалося, наче з клубка сірих ниток, рівним, утоптаним шляхом побутової буденщини. Тут, то там
вибухало, вправді, деколи полум’я, та гасло швидко задля недостачі поживи. Скрізь жило поруч себе кілька генерацій, щонайменше три, а всі досвіди якої сотні літ відбирали зривам та стремлінням одиниць в успіх або в тривкість здобутків. Одно було тривке та вічне — се саме ся проста, сіра стежка «по сьому боці».
Львівський «аргонавт» не розпалив у серці дівчини любови. До сього був він заспокійний, захолодний, запере-січний. Не було, одначе, причини його й не любити, а була конечність іти заміж; тим-то і найтривкіша основа співжиття була дана, тобто вирахування та обопільне порозуміння. Правда, при спомині темного лиця Гната, його палких очей, поведінки, іскор його умової бистроти та розмаху думки не раз обхоплювала дівчину туга безпросвітна, глибока, як рідна, сестра, схожа на розпуку, — так що ж! Не було ні одного слова, ні одного погляду, який міг би запалити назбираний пальний матеріал пристрасти. Тим-то й вона не вибухала, а у дрібному дощикові осінньої сірини звільна змінялася у спомин, про який кажуть на старости літ: «Так, я знав її чи його... гарна се була людина! Так що ж! Не так пішло життя, як декому бажалося... ось і все!»
І не кажуть старі сього, що се була ся, у сірині буденщини загублена пристрасть, сей рай, а може, і проклін усього їх життя...
З того часу події йшли швидким ходом з огляду на се, що після Різдва мала відбутися ординація у Львові. Треба було також подбати, щоби заздалегідь захопити Боківську парохію, тим-то й уся «резиденція» змінилася до невпізнання. Приведена зі Станіславова шваля шила «виправу», отець Рищинський їздив двічі до Львова, їмость приймала рідню «пана молодого», яка приїздила на обзорини. З давно призабутих припасів видобуто увесь словник облесних слів, зворотів, усміхів, пестощів та притворної товариської чемности. Бач, ще тільки около тижня було до латинського Різдва, а несповна три — до руського, після якого мало відбутися вінчання.
Зима була незвичайно туга. Найстарші люде не тямили уже в грудні таких снігів та морозів. Звичайно аж у січні розсідався на скованій ледами землі всемогучий мороз, збивав убійчим подихом тумани сухого білого снігового пилу та, ніби голками, колов лице невчасного мандрівника. У сьому році після дуже теплої осени уже кінець жовтня приніс нагло і ненадійно сі січневі гаразди. Ніби черепаха, село засклепилося у свойому тісному крузі. Супроти лютого спільного ворога єдналися злиденні халупники, збиралися вечорами, а то і спроваджувалися по дві-три сім’ї до одної хати,
щоби хоч звірячим теплом тіл уможливити собі взаїмно перебуття найтяжчої пори. У кого було доволі опалу та припасу, сей увесь день сидів на печі та дбав тільки про се, щоби не вигасло спасенне жерело життя ні на хвилю. Немалою мукою для мужиків була ще й відбудова будинків на приходстві, до якої отець Рищинський забрався не жартом. Готовий матеріал треба було привезти з ліса та притісувати на морозі. Зате був при сьому і зарібок у виді зерна, гороху, сухарів, капусти та горівки — сеї одинокої розради серед безпросвітних злиднів, недуги та смерти... Бо у зв’язи з морозами половина села злегла на простуду, а слабші діти вмирали, як мухи...
Саме серед сих заходів та праць, коли здавалося, що весь світ забув про загублене у снігах село, нагло усі уми порушила зовсім неправдоподібна вістка, що Гнат Бибельський вернув зі Львова домів на свята. Вернув у цивільному одязі, але всі знали вже, що він авансував на капітана, а швидко дізналися, що привіз і ордер. Нечуване! У цілому окрузі не було, вийнявши пана генерала бригади, полковника та трьох-чотирьох офіцирів, ні одного «декорованого» чоловіка, а цивільні з ордерами бігали хіба по Львові. Тут, у Богом та людьми забутій Східній Галіції, таких птиць не видав ніхто.
Мужикам сей приїзд був байдуже, та бибельська шляхта, попівство і двір живо зайнялися подією і враз заговорили про зовнішній світ, про війну на Сході та про прийдешню весну. Здавалося нагло, що на засніжені ліси та невеличкі бугорки хвилистого поземелля кладеться далека велетенська тінь, ся сама, що там, на Заході, затемнювала кругозір усієї Європи. Ймення Наполеона у неймовірних перекрученнях завітало на уста всіх, навіть мужицькі майстри у отця Рищинського забалакали про нього.
 — Навіщо роблять собі єгомость видатки? — питали отця Рищинського. — Прийде Пуліон, прожене вас, а нас віддасть панам так, як було ще до Австрії. Пропаде ваша «праца» нізащо. Ви краще продавайте, що можете, щоби хоч гроші були на чорну годину.
Даром злостився отець парох, повчав, сварив та попитував про жерело сплетень. Зі злости на поуки панотця не робив собі ніхто нічого, бач, надто далеким оставав був досі священик від громади, щоби міг мати у неї вплив та значіння. Про походження спліток теж годі було дізнатися чогось певного. Всі чули їх та вірили у них, хоча й усім було байдуже, відкіля вони. Питані щонайвище вказували на другого такого самого, як і вони, а на сьому кінчився і допит.
Рідня пана Капусцінського привезла була, вправді, вісти про побіди ампрера у Росії, одначе до приїзду Гната ніхто політикою не займався.
Наполеон, майбутнє Европи, Австрії, Польщі, Галичини було для всіх зовсім рівнодушне; усі жили, наче на самітньому, у безмежжі Тихого океану загубленому острові. Аж відколи вернув Гнат, усі ті питання виринули знову, щоправда, тільки у зв’язи з його поїздкою.
«Куди їздив? Кого і де бачив? Що привіз? Що задумує? Чи буде женитись, чи ні, а як так, то з ким?» — Ось такі запити хвилювали уми, і шляхта бибельська зчаста відвідувала старого Луця, а на кождого, хто вертав із хати над Вікном, ждав уже дома десяток сусідів та сусідок зі сумнівами, обавами, запитами.
Найбільше, одначе, схвилювалася Наталка. Вона в першій хвилі на вісточку про поворот Гната сполотніла уся, а там кинула все й побігла на горище. Добру годину просиділа тут на мішку фасолі, доки не заспокоїлася дещо й не ввійшла між гостей. Тут отець, Рищинский розказував богословові про Гната. На превелике здивування, заявив богослов, що чував уже про Гната від вояків, які повертали домів після кампанії 1809 року.
 — Се мусить бути дуже тугий та тямучий чоловік! — сказав. — Вояки слів не мали для нього, а тепер бачу, що се мусить бути й неабияка голова.
 — О, так! — докинула пані Рищинська. — Мені завсіди було його жаль...
 — Жаль! Чого? — остро спитав о. Рищинський.
 — Жаль, що боку є від двора та від нас! — отямилася червона, мов грань, їмость. — Скажіть самі, що має робити молодий чоловік, який не має ні рідні, ні зв’язей між священством? Він стає чужинцем між своїми і пропадає для них і для себе.
 — Ба, видко, священство не вміло собі його приєднати! — їдко завважила Наталка.
 — Певно! — гримнув батько. — Просити треба вельможного голоп’ятника, щоби зволив ласкаво помогти нам виїсти се, що при Божій помочі і самі здужаємо. Правда? Давай ти ще проси! Невидальщина!
Наталка почервоніла і замовкла, мати двигнула плечами, мовчав і богослов. Він умить догадався, що між Рищинським а Гнатом му сіли бути якісь давніші зносини та що ся зв’язь залишила слід і у ворожому настроєві батька, й у серці Наталки. На щастя, не догадувався зовсім, що одно слівце Гната могло розвіяти всю його життєву програму, і то так, що вже ніяка сила не позбирала би її докупи. Не знала сього й сама Наталка, та все-таки передчуття ніби близької бурі наповняло її непевністю. Вкінці, коли одного разу отець Рищинський з богословом поїхали у Боків, вона, закутавшись, вийшла крадьки з хати і через цвинтар побігла просто у посілля Бибельського.
Була чудова, соняшна, морозна днина. Верхня непорочно-білої пелени снігу блестіла сяєвом кристалів, наче брильянти, насів ожелест на безлисте гилля дерев та кущів і надавав навіть найтоншим прутикам ширину валянсієнської коронки. Місцями темна кора підкрашувала кришталевий філігран, наче темнаве тло східний орнамент, а все те купалося у повени золотого світла, яке видвигало усі подробиці рисунка, відзначувало всі закрути, висвітлювало усі тіни. Ослонивши очі рукою від яркого блеску, можна було сягнути зором далеко-далеко, аж до узлісся діброви, до боківського березняка та до велетнів Чорного ліса. Чисто та виразно виступали обриси усіх предметів, доки не притьмили зору сльози...
Мимохіть загляділася Наталка у сю картину лискучої краси, так величну, пишну, а так холодну. Тишина і холод, осліпляюча білизна та чорні тіни, синє небо та сині рефлекси у тьмавому вивозі — все те, ніби деталі, зроджені у геніальній уяві Божого мистця, чергувалося у свідомі дівчини, доки цілість не викликала на уста усміху: чудово, гей! А ось і у сугробах снігу закопане посілля Луця Бибельського. Перед зачиненою кузнею на непорочній пелені — ні одного сліду людської стопи; видко, старий не заглядав туди вже віддавна. Зате між стайнею, стодолою, шпихліром та білою, підмальованою хатою утоптала щоденна потреба стежечки, застелила їх мервою, сміттям, попелом. Опроче на обійстю не було нікого, тільки дріб допорпувався мерви на засніженому гноєвищі. Все те обкинула Наталка рівнодушним поглядом, та як тільки переступила браму, враз почула, що блідне. Ось за хвилю стане перед ним...
Ба, чим же ж був він для неї після сієї незабутньої дії чотири роки сьому назад? Наче краса весняного цвіту, що ось спить під вагою снігу, проминули сі хвилини, а і спомин заснув. Весною другі цвіти прийдуть, такі самі гарні, барвисті, запашні, такі самі, та не ті. Усі палкі погляди його соколиних очей, усі недоказані слова остали тільки спомином, про який не знать, чи радіти ним, не соромитися його перед собою та другими. Так, ніхто, навіть рідна ненька, не почує її сповіди. Хіба суперниця почула б її у нападі пристрасного гніву, а так... суперниці немає — Гнат у двір не заходив, відколи приїхав... Хіба Марія... ах, куди там! Чи якась там
покритка парою йому, ясному, світлому героєві великої війни? Сміх!.. А, поверх сього, їй все те байдуже! Яке ж діло їй до нього або йому до неї? Що батько колись моторив, те пропало, а між ними не було, прецінь, нічого. Навіщо ж хвилюватися їй перед його порогом, наче перед входом у судову салю? Пощо вагатися, бліднути чи червоніти?.. Гм! Як так, то навіщо було взагалі сюди йти?
Станула нерішено перед хатою й ось-ось завернула б була назад, коли на поріг вийшла служниця з цебриком.
 — Пан дома? — мимохіть запитала Наталка.
 — Старий пан поїхав сьогодня досвіту до міста. До нашої клюшниці прийшло якесь письмо, а вона з дитиною... то й не могла сама. Письмо привіз Иойлик від коморника чи як там. Тато її вмер, каже. Бо то, знаєте, паннунцю...
Служниця поставила запашний цебрик на землю, а клуби пари обдавали її стать, ніби жертівні дими Пітію. З-поза сих облаків летіли градом слова про листа, Иййлика, помиї, про парубка, що носив зимою поверх чоботів ще й срлом’яні ходаки. Зразу виразні та голосні, переходили звільна у спокійний, одноманітний тон жіночого трайкотіння, що то ніби осінній дощ січе годинами, ненастанно, рівно, безбарвно. Слухала її Наталка, та не чула ні слова й не розуміла нічогісінько, доки дівка не змовкла й не зівнула на весь рот, при сьому вигнула взад грубо тесаний торс та випняла вперед великі круглі груди.
 — Де ж Марія? — отямилася Наталка.
 — Клюшниця? А от плаче від ранку, а молодий пан...
 — То молодий уже вернув? — вирвалося у дівчини, буцімто вона сього й не знала.
 — А є, є, паннунцю; дещо змарнів, потемнів від вітру та морозу, але здоров, як риба... Ага! — тут, видко, догадалася чогось дівка, хитро засміялася, прехитро, а там похилилася над запашною посудиною, вхопила її й понесла на гній.
 — Прошу в хату, хі-хі! — зареготалася, відходячи.
Наталка ступила через поріг у сіни, зі сіней у світлицю, мов у сні.
Та у світлиці не було нікого, тільки старий шварцвальдський годинник цокав мірово на стіні, довгий маятник маяв сюди й туди, а разом із ним по білій стіні пересувалася там і сям довга тонка тінь. На печі мурликав Мацько, великий бурий кіт, а біля припічка у колисці на ременях спала дитинка. У хаті пахло материнкою і було тихо, приютно. Мимохіть спинилася Наталка й обкинула зором прибрані дешевими килимами та образами стіни, застелений обрусом стіл, мальований мисник та різьблені скрині, і щось ніби рукою здавило її за горло. Ось таке гніздечко куди краще, куди
більше бажане від попівських «гараздів» зі старими тендітними канапами, скрипливими дзигликами, рококовими комодами та золоченим гіпсом на рамах безглуздих штихів. Цвіти у вікнах, над ними рушники... Коли-то Марія придбала те все? Видко, у світських людей краса та привітність обстанови й побуту ціняться вище грошей. Дивне!..
Недовго, одначе, займалася Наталка розглядом обстанови та розбором настроїв. Зі сусідньої кімнати доходили голоси: оден — жіночий, другий — низький, звучний, коханий... голос його! Живо повернулася туди Наталка та так і завмерла біля дверей, наслухуючи.
 — Питаєте, пане, чого я плачу? — говорив жіночий голос. — Пізнати сейчас, що ви не жінка, не мати. Та я й не дивуюся. Ви тільки не знаєте сього, чого і я не знала ще недавно...
 — Ні, не знаю, Маріє, а й тобі раджу забути усе непотрібне. Я дивлюся ось на події ясно і твердо, хотяй зі щирою прихильністю до тебе та твоєї судьби. Батько, який проганяє від себе дочку, а ще й у твойому тодішньому положенні, не стоїть і одної слезини. Богу дякувати, що помер без завіщання, бо був би, певно, відписав майно мачусі або якому спільникові. А шкода було би! Тепер пічнуться для покупців золоті часи. Континентальна система Наполеона пропала, а в Англії за останні роки назбиралися цілі гори товарів, яких не було кому продати. Усе те кинуть англійські флоти на берег Европи й від дадуть за кожду ціну кому-небудь. У нас зате ціни високі, від ряду літ не мали наші міста ні кави, ні чаю, ні цукру, бракло красок, сталі, сукна, бавовни, рижу, коріння. Купець-гуртівник відіб’є собі в один рік усі втрати. З другого боку, кам’яниця, склеп та магазини — се й без одної унції майно, бо воно потрібне всякому, хто бажає використати пригідну кон’юнктуру. Тому, якщо буде кому, то продай усе якому купцеві, якщо ні, то продай кому-небудь хату та магазин, а товар забери й перенеси у Станіславів. Там тебе ніхто не знає, нема чого боятися насмішок, докорів, то й можна начати нове життя. Навіщо ж тобі побиватися? Дістанеш у руки майно, не будеш уже тинятись по хатах ковалів та годувати безроги за ложку кислої страви та злиденні лахи з жидівських крамів. Даси своїй дитині потрібну вигоду, виховання, вивінуєш її як слід, перед тобою ось будуччина велика й відповідальна.
 — Але темна, пане Бибельськнй, темна, як ніч. Що мені з гроша та гаразду, коли за все те не зможу дати своїй дитині навіть чесного імени, не дам батька? Дивуєтеся, що плачу, смієтеся, що носила їсти безрогам? Гей, я все життя не цуралася б такої праці, будь у мене чоловік-свинопас... Ось що!
Гнат не відповів зразу, тільки зітхнув, й аж по добрій хвилі його низький, лагідний голос почувся знову.
 — Якщо тобі про се йде, то погоди, а ще не оден найдеться...
 — Що за мої гроші покриє своїм ім’ям мій сором? Те хочете сказати, правда? — перепинила його Марія. — Ха-ха! Знаю, знаю, що не оден такий найдеться. Се ж зовсім до ладу, щоби на моїй глупоті та на злочині одного гультяя робив гроші другий. Знаю також, що таке вкінці станеться, і тому саме плачу. Бач, я бажала би не тільки імени для моєї дитинки, але і батька... батька! Розумієте мене, пане Бибельський? А таке бажання стоїть хіба сліз грішної матері.
Зі здержаним від дихом слухала Наталка розмови. Зітхання Гната не уйшло її уваги. Що воно значило? Невже ж він таки... Гм! Обоє молоді, гарні, палкі, під одною крівлею живуть... а ще й тепер, коли помер батько, вона матиме майно... Застукала.
 — Просимо! — почувся голос Гната.
Наталка увійшла, та в сей мент почула, як кров ударяє їй хвилею до голови. Була б розірвала себе за се, та дарма! Раз вона у хаті, то годі й тікати. Ох, як проклинала вона сю хвилю, коли забаглося їй сюди йти!
Гнат сидів на кріслі у довгому турецькому халаті, з люлькою в руці, а на столі лежала розгорнена книжка, папір та щойно затесане перо. Перед ним по той бік стояла Марія й наливала молоко у горнятко. Ріг стола застелений був скатертиною, на якій лежала булочка, масло та сіль. Видко, Гнат щойно снідав.
 — Добрий день панству! — заговорила дівчина звінким, та, може, дещо різким голосом, наче бажала затерти вражіння свойого очевидного збентеження. — Бачу, я не впору!
 — О, просимо дуже, зовсім ні! — зірвався Гнат жваво й моторно, як колись давно в часах гуманіорів. — Я після московських гараздів вважаю себе в праві спати до десятої години, тож щойно виліз із ліжка.
 — Надворі страшний мороз, — сказала Наталка, наче зви-няючись, — але що тато мали діло до пана Бибельського старшого, то я пішла на прохід...
Зайнялася, бо погадала, що її прохід не має ніякого оправдання, бо скорше чи пізніше викриється, що у неї нема ніякого діла до Бибельських, а що тоді? Після того, що сказала, мусів старий Луць при першій стрічній нагоді поспитати отця Рищинського про причину її приходу. Гм!
 — Властиво, правду кажучи, то не батько, а я сама бажала порадитись у дечому пана Лукаша... я ж до нього, наче до рідного...
Її голос задрожав. Крізь сльози глянула на .Марію, якої лице так і застигло у маску холоду та спокою, і тільки дещо зачервонілі очі вказували на недавнє схвилювання. У погляді Наталки змалювалася нагло дика зависть. «Ах ти, повіє! — казали очі дівчини. — Улещаєш своїм горем м’яке серце мойого сокола, то він про моє й не Запитає! Гей, розірвала б я тебе на шматочки та насилу устряла б на твоє місце, хоч би прийшлося опісля й піти шляхом, як ходила ти».
Вона ось уперше побачила сю гарну, мов статуя, жінку біля Гната. Гей, бачила вона його вже з другою, та в сей мент зрозуміла сама, що не Анєлі здобувати серце такої людини, як Гнат. Куди їй до нього? Вона ж просто ганчірка, дрантя! Не такої породи буде жінка, якої треба йому. Ось така Марія, ось вона сама... Ах!
Нараз зрозуміла дівчина, що любить сього неприступного Гната більш власної душі, з усіх сил незіпсованого серця та молодого тіла і нікого не буде вже так любити. Несвідомість сієї любови була і приводом до авантури з-перед двох літ, а й тепер уможливила Капустинському зв’язати її зі собою словом.
Несвідомість ся закривала перед нею досі ціль стремління, а усвідомлене почування розбурхало тільки всі живлові зриви, всі похоти цвітучого молодого тіла, наповнило уяву палкими, душними картинами розкоші. А ось тепер сі зриви усвідомилися й показують їй... скривлену маску — карикатуру майбутнього сповнення... і регочуться!
 — Бо я, бачите, маю десь після Різдва віддаватися, — заговорила якимсь дивним, наче не своїм, голосом. — Тому бажала ще з паном Лукашем...
їй самій здавалося, що слова сі говорить хтось другий. Уся кров утікала їй до серця, ось-ось — і розірве його наглим приливом. В ухах гуділо, стукало у висках, а очі гляділи на гарному лиці Гната слідів якого-небудь схвилювання, непокою, жалю, досади. Уся духова сила дівчини була у сьому погляді її очей... Та бажаних змін не було. На уста молодця завітав тільки проминаючий усміх конвенціональної чемности, а десь, наче з-поза мряки чи з того боку незнаної шумної ріки, донеслися до її слуху слова:
 — Прийміть, пані, наші щирі, сердечні гратуляції. Всі ми радіємо, що бажання вашого батька здійснюються ось за вашою згодою, значить, вони й вам по нутру. А се ми, люди, називаємо щастям. Нехай вам Бог дає з води, з роси...
І в сей мент почула дівчина, що омліває.
Кинулася Марія рятувати Наталку та швидко привела її до тямки. Гнат велів запрягти до санів коні, ті самі, що привезли його з-під Смоленська, і відвіз дівчину домів. Було се, щоправда, близенько, та і він, і Марія боялися, що дівчина могла би, йдучи, зімліти вдруге, а се могло би при такому морозі докінчитися фатально.
Коли вернув і засів до снідання, Марія спитала Гната:
 — Чи ви знаєте, пане, чого вона сюди приходила?
 — Звісно чого, до батька чи як там...
 — Ні, пане, вона приходила сказати вам: «Диви, мене насилу видають заміж. Скажи словечко, а кину все й полечу за тобою куди хоч і як хоч, коби тільки з тобою!» Вона вас любить!
З острахом глянув Гнат на молодицю.
 — Гадаєте? — спитав протяжно. — Се було би прикре!
 — Не гадаю, а знаю! — усміхнулася злегка молодиця. — Вона прийшла поспитати долі, а доля ся була у ваших очах та устах. А що не найшла у них нічого, крім байдужости, тому зімліла. Вона принесла зі собою іскорку надії й гадала розвести з неї огонь, та іскорка погасла. Ви зломили її на довший час, а то й на усе життя. Бач, ви не знаєте, пане, жінок. Жінку збагне тільки жінка.
Довгу хвилю мовчав Гнат, заки спромігся на відповідь.
 — Се правда, — сказав, — ластівки з гармати не вб’єш, тесля різьбарем не буде! Куди мені до тонкостей почування та жіночих мрій? Протягом останніх трьох місяців бачив я страшні річи, чув ще лячніші, а серцем перетерпів всі несказанні муки конаючих тисячів. Моя уява повна дантейських дій, розпуки, смерти, нечуваних страждань, а вся пам’ять — се одна катівня для душі. Все те потрясає мною куди сильніше гарматних сальв із-під Асперну чи Ваграму і глушить усі інші згуки. Не дивуйтеся, що у шумі водопаду не почув я сопілки.
 — Ні, пане капітане, — почувся у відповіди альтовий голос Марії. — Ви не любите її, ось і вся річ. Якби так спочували з нею хоч трошки, небагато, то сказали б були хоч одно слово не так, як воно вийшло. Була б появилася у вас хоч краплина зайвої крови на щелепах, хоч брижечка на чолі, хоч глумливий чи гіркий усміх на губах. І се було би вистало вповні. Так, так, пане Бибельський, для сього, кого любимо, навіть у тіни велетня найдеться місце на іскорку карлика пам’яти. Ся іскорка була би вам розрадою у безпросвітній темряві і ось тепер вам було би жаль її, а так...
Гнат устав з крісла і через хвилю ходив по кімнаті там і назад.
 — Ми росли колись разом і зжилися протягом многих літ, — заговорив вкінці, наче про себе, — та як тільки перестали бути дітьми, між нас, наче безрога між цвіти, упхало
ся її середовище, уся безліч судів, пересудів, вимогів та зобов’язань, уся безодня самолюбства та брутальної, нічим не покритої захланности, словом, уся славна традиція попівських родів. Ся традиція сильніша від смерти, темніша від тіни велетня, про яку говориш ти, Маріє, вона й убила чи там перерила нашу грядку. Цвіти погинули, остала одна непереможна відраза. У неї, у дівчини, видко, заціліло почування, бо ж її середовище — не моє, але в мене ні сліду не остало з усього. Нема навіть несмаку, розчарування, знеохочення, нема гніву, ненависти, огірчення. Не мій се світ, Маріє, і все, що з нього береться, не про мене шите. На сповид, щораз то більше людей зі світа попадає у попівські роди, але щораз туди попаде, те пропало безслідно для загалу, так як ні сліду не лишає після себе й увесь духовний стан, мій Боже! Він оден у нас, гельотів на власній землі, остав независимим, засібним, свобідним. З нього і тільки з нього може вийти колись зав’язок відбудови, відродження, усе проче — в неволі панщини, під корпоральським буком, у ярмі. А тут, між тим, поза становими справами чи поза личною наживою дарма дошукуватися під кольоратками — сердець. Для загалу се тільки кукли або... галапаси. Бажав я колись увійти до нього, внести туди світло та рух, начати у ньому се, від чого поставив його на землі Бог, і саме тому не хотів я дати зв’язати себе становими пересудами на ласку чи неласку середовища. Та’тоді замкнулися переді мною ворота, я остав поза ними і тепер нема вже в мене змоги зробити що-небудь безпосередньо для білих негрів. Нас, світських, мало, й ми потопаємо у морі чужини безповоротно, безгомонно, безслідно; ходимо осібняком, наче жменя маку, кинена на великий тік. Для світського рутена немає місця у світі, духовні не пускають між себе цивіля, а й йому самому не було б життя між ними. Самітні ми, Маріє, серед нашого світа — і ти, і я... Ти — задля минувшини, я — з огляду на майбутню свою працю...
Довго гляділа Марія за Гнатом, коли відійшов. У її очах заблестіли ніби сльози, ожило на хвилину кам’яне лице, але тільки на хвилю. Зітхнула врешті і жваво прийнялася прятати зі стола посуду.
XVII
Тим часом Гнат кинув довгий цибух, передягнувся й, узявши коротку носогрійку, надів шапку і вийшов. Аж очі прижмурив від ярких рефлексів на білому снігу, аж запекло під повіками від промінів, та швидко привик зір до енергій
ного світла, і Гнат пішов жваво дорогою в село, тою самою, якою щойно відводив Наталку.
Під час своєї виправи у Росію привик було до низької температури, тим-то й тепер не відчував холоду майже зовсім. Свіже повітря напливало у його легені благодатною струєю, оживляло його, піддавало розмаху й уводило у кращий настрій.
Так, без сумніву! Поза поневоленим «хлопом» не було рутенів на світі. Були, вправді, всілякі фон Зухери, були всілякі Бибельські, та одні не признавалися до свойого народу, а сі другі були наче безлисте гилля у сніговій пустині.
їх поява кидала тільки плохеньку тінь, якої на кілька кроків не було і видко. Ех, коби-то так у кождому селі була хоч одна рутенська сім’я независима, як сі священичі роди! Скільки світла внесла би вона під злиденні стріхи, у темні черепи товпи. Еміль і Софія, сі витвори уяви генія дореволюційної Франції, стали б оттут життєвою правдою. О, скільки змінився б і дідич у свойому відношенні до чорнороба, якби так мав під боком такого независимого рутенського підпанка! Як швидко збагнув би такий пан, що він живе у законоправній державі, а не у ворожій всякому ладові й законові Польщі! А так? Велетенськими кроками перемірює Европу історія, а ймення її — Наполеон Бонапарте. Валяться престоли, вмирають сотки тисячів муштрованих людей, довженні ряди білих кабатів та барвистих одностроїв мережають весь світ, а картою Европи, наче діти, граються діти, які вкрали мамі ножиці та тнуть без розбору краї і народи, традиції і пересуди, правду і кривду історії. Змагаються живла, вказівка на годиннику поступу біжить, як скажена, від чертки до чертки, а в нас... отець Рищинський віддає дочку! А се важніше всього! Що ж зі сього, що не хто другий, а він сам, Гнат, був сим чинником, який надав напрям нерішучій політиці Австрії у часі, у якому навіть Меттерніх, Гарденберг, Бернадотте не знали гаразд, куди повернути діряві судна держав. Та за ним, за Гнатом, не стояв ніхто, не було навіть тіни нації... А, прецінь, такою тінею міг би бути оден свідомий стан, як ось у поляків частина шляхти або в Еспанії духовенство. Іменно духовенство. Воно куди ближче до маси народу, чим дідичі або міський патриціат. Так! На нас паде тінь велетня, але в нас постійно ніч: світла нема — то і тіни не ввдко. Се щойно мрія майбутнього.
І враз нагадав собі одну зі засад німецького Тугендбунду, що людина повинна сповнити .обов’язок без огляду на успіх чи признання. Його повинністю є кликати всіх до праці, яку розумів добре, хсггяй не розуміли її другі. Може бути, йому припала в уділі роля Предтечі, може бути, що й ні,
байдуже! Проповідувати ідею можна з кождого місця, у кождій хвилі, у кождому середовищі. Як забулося ймення біблійного сівача, так і зерно його не завсіди падало на родючу землю. А, проте, він став безсмертним! Так хотяй його ймення та його заслугу проковтне безслідно старий пожерливий Кронос, але ідея його безсмертна. Її не притьмарить навіть тінь Наполеона!
Серед гадок вийшов Гнат на горбок, звідкіля видко було бибельський млин та горішній кінець Дитятина. Довкола віночком дрімали діброви, березняки, темні бори, з яких далеко у поле висовувалися проліски, кущі. І нагло видалося Гнатові, що десь зі сих синіх лісів виходить армія... Ось високі кучми гренадирів гвардії, ось глибокі колони піших корпусів, а там сей кущик, загублений у сугорбах снігу, — се справді ніби дрібна стать ампрера на дзиглику, коли укладає план баталії. Ось тут, у безкраї Сходу, застигло се військо героїв на вічну пам’ять нащадкам!
Відвернувся від сієї візії й відчинив на хвилину серце соняшному промінню та соняшному настроєві... З весною попливуть сніги й леди з водою, мерці покриються землею, зеленню, цвітами, тільки жахливий спомин остане... і ще й поука про майбутнє... З дерев, що росли край дороги, став обсипуватися сніговий пух та ледяний ожелест із тихим шелестом на примерзлу верхню сніжної пелени. Було се ледве чутне хрустіння, ніби ніжні кроки чісиків-домовиків поміж скляною посудою.
Швидко йшов Гнат, бо, мимо сонця, мороз був доволі тугий, і руки та ноги мимохіть двигалися жвавіше. Ось і село зі звичайною обстановок) нужди та нечиста, яка на кождому кроці виставляє свою відразливу наготу із-під непорочної білизни. Та не одно крилося ще під приваленими снігом стріхами. Не видко було старців, калік, недужих, не чути було сопуху, а видця вражувало найбільш одно — самота! Як рійно буває у соняшну днину на вулиці австрійського, німецького, чеського села! Як цвітуть ягоди підлітків, що возяться по снігу санятами! Скільки там гамору, крику, захоплення, як світяться чисті, ясні діючі очі! Нічим маків цвіт та зорі літньої ночі. А тут? Тут тільки від часу до часу промайне шляхом якась у обривки кожуха та всіляке лахміття закутана злиденна мара, без лиця, без очей, без виду... А, прецінь, і там є дідичі, панщина, церква, держава, рекрутчина, драчки... І нагло в душі молодця доспіло рішення не покидати сієї чудової природи задля наживи, не тікати від сієї нужди у дозвілля міського безжурного життя, а остати тут.
На ходу став Гнат обчислювати надбане і дійшов до заключения, що міг би сам купити село, а навіть, якщо перейме на себе довг, то і два. Щедрим-прещедрим оказався граф Кольоредо, бо розумів усю далекоглядність діяльносте Гната та вагу його дискреції, а ще й тому, бо гроші були не його, а цісаря.
При виді рідного села прийшла ось гадка стати самому дідичем, і то не на се, щоби дати волю мужикам, а щоби показати сусідам, як можна господарювати у дворі, не перестаючи бути людиною. Давши волю мужикам, він тим самим поставив би себе поза круг людей, на яких бажав впливати. На ньому спочило би тавро якобіна, небезпечного фантаста, бунтівника проти держави й суспільного ладу. Ні, він стане осередком людяносте на весь округ. Почують розчаровані в Наполеоні обшарники, що вони у законоправній державі, а не в Польщі. Циркулярні комісарі стоять завсіди за законом, а ще у нього, тобто у Гната, конексії у Відні...
І ось, ніби велетенські обеліски перед пілоном святині, показалися очам Гната високі тополі, якими ще батько пана Вєнявского обсадив був двір. Соняшне проміння випаровувало зі струнких вершків якісь казкові кришталеві канделябри. У безлічі ледяних граняків ломилося світло^цуговими блесками і здавалося, що тополі світять самі власним світлом та красками. У порівнянні зі сими самоцвітами природи виглядало само у бароковому стилі будоване дворище, наче хата зарібника серед казкової краси Версалю. З усіх коминів двора добувалися клуби диму, які йшли просто вгору, ніби з Авлевої жертви. Видко, мерзли пани у дворі, коли вже вполудне топили печі удруге.
Усміхнувся згірдно Гнат і бажав перейти мимо воріт, коли нагло замітив щось таке, що зразу прикувало до себе увагу. Ворота були відчинені, а за ним стояли одним конем запряжені санята. Сани, високі спереду, опадали дозаду аж на саниці, а заразом ширшали значно. Се були, очевидно, московські сани, якими їздять у глибокій Росії. Вони, наче корабель воду, розбивають снігові надми високими ізгибами саниць, а пологим, широким задом держаться на непевній верхні — будова замітна, примінена до потреб населення та до вимогів підсоння. Біля санів порався парубок, і нагло забилося серце у Гната... На парубкові під подертою та несказанно брудною кожушиною пізнав однострій кінного шволєжера наполеонської гвардії! Вправді, лице парубка зраджувало зовсім неевропейське походження, а скидалося радше на татарина або башкирця, та, проте, сам однострій свідчив про се, що власник прибуває з «великого шляху на Москву»...
Шволєжер випряг коня та повів його до стайні, де ждав на нього цілий гурток служби. Тут віддав коня стаєнним, а сам поплівся у сторону двора. Іменно, поплівся, і то типовим важким кроком невійськового товпили. Гнат знав дуже добре, які вимоги ставляв цісар французів до вишколу та вигляду передових формацій армії. Ні, се не міг бути справжній шволєжер гвардії; мундур був крадений...
І вмить догадався Гнат, що сей шволєжер — се слуга Стася... Молодий Вєнявскі вернув або, щонайменше, прислав про себе вісти... Мимохіть поступив два кроки наперед, та отямився й завернув. Ледве, одначе, перейшов кількадесят кроків, коли почув за собою поклик. Креденсовий хлопець біг із усіх сил за ним.
 — Пане Бибельський, пане Бибельський!
 — А що там?
 — Ясна панна просять. Я проведу.
Хвильку вагався Гнат, але цікавість узяла верх. Осмотрив тільки пістоль, який звик був носити під буркою від вовків у лісі, а там і пішов за креденсовим.
 — Панна казали провести пана капітана заднім входом, щоби не побачили пан Кшискі, — говорив хлопець.
 — Чому ж се так? Я ж не боюся ні пана Кшиского, ні якого другого. Відки така Обережність?
 — Ні? — спитав наївно креденсовий. — Бо я гадав було, що то ніби... але, може, то ясна панна боїться? Ось туди!..
Задніми дверми провів хлопець Гната через маленьку веранду у кімнату Анєлі.
Кімната була звернена до півдня, а веранду вбудовано у чималий цвітник. Штуцерно з мальованого пруття вив’язаний плотик відмежовував його від саду, а двірський огородник дбав завсіди про се, що до пізньої осени не бракло на грядках ні красок, ні пахощів. Він уставив також на грядках чісиків та божків з мальованої глини, а у маленькій, з крашеного вапняка, блесту, олова та припаленої цегли збудованій гроті спочивала поза фестонами дикого вина нага німфа з мрамору. Та під сю хвилю божки і чісики дрожали від зимна чи переляку серед пустинної сценерії зими, а на щелепах та на тілі німфи грубим шаром осів підмочений дощами порох у виді буденної, старечої грязи. Усе те були ніби поверховні лелітки блеску, під якими крилася погань сердець та душ. Ореада у самітній печері, овіяна німбом класичної гармонії, краси вічної, звершеної а понадної, краси, яка вводить у буденщину побуту первень вищости, — се був тільки твір плохенького різьбара-ремісника з-перед п’ятдесяти літ, може, того самого, що різьбив пикаті головки ангелів у галицькому костелі. І мрамор, і пісковик, з якого пороблено аморків та божків, були брудні, порепані, звітрілі. Ще доки природа обсновує усе своїми чарівними архітворами, листочками, цвітами, гнучким, сочним гиллям, досі на штуцерно в’язаному плотику сідає пташка ілюзії — самообману; та як тільки почервоніють фестони, а у саді зашелестить жовте листя про осінню негоду, — тоді на місці пташки сонною вороною кряче нудьга пізнання, шириться маска глуму, а у темному отворі гроти чаїться змора безнадійности...
У кімнатці Анєлі було тепло, як в усі, та, проте, на комині горіли чималі поліна. Синій димок щойно спаленої парфуми наповняв повітря солодкими пахощами, так що непривичному могло стати від них млісно.
Мимохіть нагадалася Гнатові Ореада у рококовій гроті; та хотяй жива німфа у багато дечому нагадувала кам’яну, то холоду не було у неї. Пара теплих нагих рамен обняла шию Гната і пригорнула його до напіввідслонених грудей.
 — Ти недобрий! — шепотіли пристрасно уста. — Уліті найшов ти стежечку до мене, а зимою вже не ласкавий, правда? Похолодів світ, то й серце остигло. Поганий!
І знову цілувала його.
 — Сядь оттут, біля мене, і розкажи, куди їздив, кого бачив! Чи не мені належиться перша вісточка?
Такий прийом збентежив Гната чимало. Молода кров враз усміхнулася про своє право, застукала у висках, здавила горло, хвилею наплила у мізок. Мимохіть дрогнули у горлянці голосові струни.
 — Пождіть, пані, хвилину, я холодний, змерзлий, ось я роздягнуся!
Завдяки такому нервовому заняттю, як скидання рукавиць та бурки, і він сам прохолов дещо.
 — Вибачайте, пані!.. — начав, та Анєля перепинила його живо.
 — Ігнасю, серце, як можеш ти ще тепер не забути про титули? Невже ж ти і там, у ліску, тямив про них?
Жаром і холодом повіяло на Гната від сих слів. Жаром — від спомину безтямної розкоші, холодом — від сього, що спомин сей вийшов з уст дівчини.
 — Ні, ми не тямили про них, бо се було зайве, — відповів напів із нехіттю, напів із обуренням. — Там крила нас природа, яка рівняє всіх. Тут, під одною крівлею з твоїм судженим, треба нам обоїм віднайти втрачену тямку.
 — Невже ж ти боїшся Кшиского? — згірдно кинула Анєля.
 — Я? — усміхнувся Гнат. — Я не боюся нікого у світі, а тим менше когось, кого навіть не боїтеся ви. Та тямуча людина не тільки сміливістю руководиться в життю, але і тактом.
 — Ах, ти про се?... О, Юліє! Нова Елоїзо, що ти на се?
Слова сі висказала дівчина з трагічною емфазою, немовби скаргу до неба на прогрішника супроти ідеалів часу.
 — Так, пані, вправді, такт уже не в моді, але тільки у лісках, гротах, на самоті... У салоні, як колись, так і тепер летять громи і каміння не на злочинців, а на нетактовних... У вас, бачу, гості...
Справді, зі сумежної кімнати почувався хвилями говір кількох голосів.
 — Ох, сюди у мою кімнату не заходить ніхто без мойого дозволу. У мене ключі від усіх дверей!..
Визиваючий погляд підмальованих очей стрітив зір Гната. Вся струнка та гнучка стать дівчини видна була, наче у наготі, під павутинною газою пеньюару; видко було, як усі ізгиби розпаленого живловим бажанням тіла пружаться й розпружуються у томлячій похоти. Жага хвилини сповнення невисказаних, неусвідомлених бажань нечайним полум’ям обхопила його...
Та ось перепинила їх голосна розмова, далі вулична лайка, а там брязк товченої посуди, то таки за дверима сусідньої кімнати. Почуття просто фізичного болю в одну мить здавило зрив пристрасти... Там лайка, спір, прокльони, може, й бійка, а вона тут... наче друга Далі ля, підсуває свої півнагі груди під його спрагнені уста. Се не без приводу діється таке. їй, очевидно, потреба його помочі у якомусь ділі, при якому може бути і лайка, і прокльони, і бійка, та, певно, нема любови, ні справжньої живлової похоти. Біла грудь дівчини, розкішні рамена, прозора газа і те все, що під нею криється, чи, радше, відкривається і надить... — се тільки гріш, щоби купити товар, або товар, який має купити він. Погань!..
 — Хто там у вас? — спитав хрипло, чуючи, як обхоплює його гнів. — Хто там? — допитувався настирливо, давлячи білу руку дівчини.
З острахом підняла Анєля очі на лице, у якому намість недавньої пристрасти виднів гнів. Очі, які щойно, замрачені, плавали у захваті, тепер горіли грізно.
 — Ох, се брат Стах і Кшискі...
Тут нагло вирвала руку з пальців Гната і, впавши на кушетку, вибухнула плачем.
 — Ох, ти не знаєш, яка я нещасна, не знаєш, як знущаються наді мною мої найближчі...
Між тим Гнат насилу вернув до рівноваги. Гіркість давила йоґо, та не -з розчарування, а тому, що переловив сам себе на похітливості та слабости до жінок. Будь у нього змога, він вибив би був себе за те. Та його гнів звертався
також і проти жінки, яка вміла його приманити, його, що в гадках будував для своєї будуччини ледяну палату неприступности, критики, відречення...
 — Ви не шануєте себе, пані, — говорив остро, різко, — ви певні успіху, коли протягнете до кого-небудь свої понадні рамена. І справді, годі опертися чарові сподівання. Воно оп’янює, ніби вино, та хто пошанує вас, пані, якщо побачить, що ви торгуєте сією понадою, а суму щастя, яке можете дати одному, розкидаєте між других без жалю, без застанови, без рахунку, мов божевільний самоцвіти? Чи гадаєте, може, що кождий так само торгує собою та своєю совістю, як ви дівочою ласкою? Вам чогось треба від мене, то і кажіть! Я, певно, сповню ваше бажання без ніякої плати і не стану понижувати себе і вас підлим торгом.
Анєля підняла голову й обтерла заплакані очі. Уста її скривив цинічний усміх.
 — Усе життя — торг, а все — від переконань та ідеалів, до жіночої понади включно, — се гріш-монета, і то не більша, вартісна, а дрібна, вимінна, буденна. Ха-ха! Ось послухав би ти сьогоднішньої розмови між батьком, братом, мною та Кшиским, то й почув би,- довкола чого вертиться наше життя, яким грошем оплачують у нас совість, переконання, почування, ідеали...
Глибоко вразив Гната цинізм дівчини, більше навіть, чим її зіпсуття та нестримна, пристрасна вдача. Сів на крісло коло лежанки і заговорив звичайним, холодним, діловим тоном:
 — Бачу, пані, що ся розмова схвилювала вас неабияк, та, проте, я вертаю до річи. Без сумніву, ви покликали мене, щоб покористуватися моєю поміччю у дечому. Тому скажіть, про що йде річ.
 — Так, ви не помилилися, пане! — вмить заспокоїлася дівчина. — Мені й моїм треба впевнитися щодо становища, яке ви займете у нашій справі. Стах — звичайно, щира, одверта вояцька душа — розказав нам троїм, що гроші, які ви нам переслали, були призначені на інсурекцію польської шляхти на Волині, Поділлі та Україні. Ви одні знали про се, та не сказали нікому, напротив, самі стали йому у пригоді при висилці. Почувши про сі гроші, Кшискі виступив з проектом ще сієї зими відгуляти весілля і зажадав ні менше, ні більше — тільки цілої суми, яку знаєте, і то в готівці. Батько звинявся, що тільки половина суми є ще в його розпорядимости, бо другою треба було викупити програне село, і ніхто з нас не міркував, до чого гне поганець. Та ми швидко збагнули його замисли. Він категорично зажадав виплати грошей, в противному разі загрозив... доносом! Чуєте? Доносом і відкликом до вас як свідка. Страшне озлоблення огорнуло нас. Стах визивав його на двобій, батько кричав і кляв, як ніколи, — усе даром! Вкінці Стах вийшов і по хвилі вернув із чималим мішком, який привіз був зі собою на санках. Він кинув мішок на стіл, і ми побачили, що в ньому є гроші. Стах відчислив і зажадав посвідку відбору. Та тоді засміявся Кшискі.
 — Чи ви гадаєте, що я звичайний собі бандит? Ні, я ваш зять, і гроші прийму щойно з рукою Анєлі. У всякому разі тішуся, що ви можете спасти мене від руїни, не руйнуючи себе.
Анєля перевела дух, бо втомилася швидким говором, а там продовжала ось як, а в голосі знову звучала облесність:
 — Зобрази собі, дорогий, усю безодню сього злодія! Я мала би йти за нього заміж? Ох, хіба жертвою поведуть мене під вінець! Ти погадай тільки! Ми гадали, що він маючий, впливовий, поважний, а тут він наставився на моє придане, щоби полатати свою руїну! Ти чуєш? Він зруйнований, задовжений, жебрак!
Тут Анєля знову приложила хустинку до очей і замовкла, хлипаючи. Довго приглядався їй Гнат, бо бажав збагнути, скільки правди було у сій розпуці. Вкінці став її потішати:
 — Се, що пан Кшискі так дуже пожадає вашої особи, се ж хіба повинно в ваших очах промовляти за ним. Він міг заправити гроша без вашої руки. Видко, він вас любить, а що йому, попри вас, треба і приданого — мій Боже! У кого ніж на горлі, сей і бритви хапається! Впрочім, у сьому, що сталося, винен тільки пан Станіслав. Він не повинен був перед людиною, будь-що-будь чужою, зраджувати жерела, з якого походили гроші. Се може вам причинити чимало клопоту.
 — Ах, то ви мали би совість свідчити перед судом проти нас? — вибухнула Анєля, а її очі заіскрилися гнівом.
Гнат усміхнувся зневажливо.
 — Ні, пані! Се, що я вчинив, вчинив я з повним свід-мом доріг та цілей. Я поміг вам, бо таким робом не пустив я у край моїх земляків грошей, які мали залити його кров’ю, вогнем та сльозами, а принести йому неволю, стократ тяжчу московського ярма: польську владу. Тільки тому помагав я пану Станіславові і свідчити проти нього не буду. Зате посвідчу, що його емісари дали йому посвідки на відняті у нього гроші, отже, він, очевидно, зужив їх на ціли, до яких були призначені. Висилаючи гроші вам, не міг я знати, відкіля вони взялися, отже, якщо ваш брат має ще посвідки, про які я згадував, то всякий донос, навіть з мойого боку, є безпредметовий. Поверх сього політичне положення Австрії є сього
роду, що хто знає, чи пану Стахові не належиться радше нагорода за його спроневіру. Наполеон паде, а під звалищами колоса укриється не одно погане діло пігмеїв, і всякий віслюк вважатиме себе в праві копнути здихаючого льва. Друге діло — сей мішок...
 — Як-то?
Гнат устав та потер чоло рукою.
 — Нічого! Впевняю вас, пані, що з мойого боку не маєте чого боятися, а пана Кшиского прошу не брати так трагічно, бо він безсильний супроти вас. Просіть тільки Бога, щоби він не дізнався, звідкіля взявся сей мішок грошей на московських санях пана капітана.
 — Як-то? — спитала вдруге Анєля, сильно занепокоєна притиками Гната.
 — Ано! Поспитайте самого пана Станіслава, але так, щоби при сьому не було навіть батька, — то й порозумієте!
Поклонився й вийшов. Не оглядаючись, біг дорогою у хату, наче тікав зі зрадливої багнюки на безпечний сухий беріг. Як уже не раз передше, так і тепер почував — просто фізичну відразу до сього гладкого, лискучого панського світа, під якого плівкою крилася безодня погани, нахабства, захланности, безстиду та ложі.
Вечором вернув і батько від коморника. Показалося, що відумерщина старого Грабовича була більша, чим хто сподівався. Завдяки сьому, що його одиноким повірником був учитель школи в Ярославі німець, не вдалося ні спільникам, ні сусідам розграбити майна. Все опечатали вчас, а з огляду на се, що старий помер без завіщання, усе майно переходило на дочку. Спільники небіжчика вмить з’ясували собі, що неправною дорогою не вимахлюють нічого, тому зголосилися до куп-на відумерщини з рук наслідниці або віднови контракту. Оціночна сума була висока, Марія могла безжурно глядіти у майбутнє.
Старий Луць розказував усе те спокійним, діловим тоном та так кінчив:
 — Як би воно й не було, найбільшу втрату матимемо ми, тобто Гнат і я. Ти, дитино, підеш на свій хліб, а ми оба хіба по-давньому перенесемося у кузню або знову розійдемося — він у город, а я... у землю!
Тут Марія підняла голову з-над дитинки, яку саме годувала з глечика, і глянула на старого слізним, вимовним поглядом, видко, бажала й на ділі щось сказати. Не сказала, одначе, ні слова, тільки на лиці її зацвів рум’янець, наче сто листа рожа. Сам не знаючи чому, Гнат ждав від Марії заперечення, обітниці повороту, словом, хоч би якої-небудь конвенціональної брехні, та не діждався нічого. Марія мовчала, її личко горіло, а з очей одна за одною на темну головку дитини падали сльози.
 — Про одно забули ви, тату, — сказав по хвилі холодно Гнат. — Привезли ви інвентар майна та повновласть для коморника, а забули про швалю. Марія мусить одягнутися відповідно до нової позиції, яку займатиме у світі. Треба було про се подумати мені або вам, та оба ми не жінки, то й не догадалися. Треба буде завтра переказати Иойликом до міста. Потрібні гроші дам пока я. Марія не може сього полагодити сама.
 — Так, правда! Я й сама забула, що мені треба жалібного одягу, — згодилася Марія, — я й не погадала про се. Будь ласка, зробіть так, як казали. Може бути, віддячу вам колись. Пока не сила...
Сльози поплили знову.
«Що їй таке? — дивувався про себе Гнат. — Невже вона так за батьком?.. А може... може се те друге?..»
Живо звернув бесіду на свою ранішню пригоду і сейчас замітив, що не помилився. З запертим віддихом ловила молодиця кожде слово, яке відносилося до Кшиского. Згірдний усміх блукався по її заплаканому лиці, руки стискалися нервно, то рвали одежу на дитині, то блукали "по скатерті стола. Коли Гнат скінчив, спитала:
 — Що ж се за злочин, про який міг би дізнатися Кшискі?
 — Злочин? Се не злочин, Маріє, се щось так страшне, гидке, що просто боюся глянути у вічі сій людині і погадати, що я міг і повинен був покарати його смертю, а не вчинив сього.
 — Що ж се може бути? Я сам цікавий! — вмішався і батько.
 — Я і скажу, щоб ви як слід оцінили, які-то' люди йдуть на чолі народів як їх шляхта, вибранці, цвіт! Щораз виразніше бачу, що звірства революції — се не злочин, не гріх, а тільки справедлива відплата.
Допізна вніч розказував Гнат обоїм про свою останню стрічу зі Стахом Вєнявскім.
XVIII
Після драматичної дії у дитятинському дворі запанували між його мешканцями вельми напружені відносини. Бондзинська підслухала частину розмови і вмить догадалася, що се знаття дає їй в руки судьбу пана Вєнявского, якого серце завоювала була уже силою понад. Тепер ставала панею життя і смерти старого шляхтича, тим-то й забажала
забезпечити своє майбутнє... подружжям. Одначе при першій згадці про сі замисли вибухла нечувана аваніура, наслідком якої пані Бондзинська виїхала до Бурштина, щоби порадитися зі свояком, мандатором у тамошній домінії.. Анєля і Стась цілими днями радилися, як позбутися Кшиского, а старий, озлоблений на всіх, зганяв злість на Богу духа винних підданих. Двірські посіпаки раз у раз мали роботу, а мужики діставали шапку в зуби і брали буки, аж на майдані у кількох місцях показалися п’ятна крови. Найцікавіше з усього було положення Стаха Кшиского. Старий Вєнявскі велів йому був їхати геть із двора, та він заявив, що не поїде, доки не дістане ясної відповіди на свої домагання: так або ні! Якщо так, то сейчас після Різдва мало відбутися вінчання, якщо ні, то пан Кшискі бажав їхати відразу до циркулу... Постійно держав ще при собі покоєвого козачка, який мусів куштувати всіх страв, що присилав із кухні кухар: бач, пан Кшискі боявся отрути. Даром намагалися Анєля і Стах витолкувати йому, що донос до циркулу нічого їм не вдіє. Він з усміхом відповів, що тут іде річ не тільки про гріш, але і про добру славу родини Вєнявскіх. Вправді, Бибельський, туман, і свідчити не хоче, — та оповідання Стаха чула і Бондзинська, а така язиката баба не затаїть нічого. Тоді Анєля і Стах звернулися до батька з домаганням, щоби зацитькав клюшницю обіцянкою подружжя, то позбудеться Кшиского з хати. Одначе батько впав у пасію, викинув їх за двері з криком, що, мовляв, «як їх побере чорт», то. в нього найдеться ще доволі сили, щоби постаратися про інших спадкоємців, і то не з такої торби, як Бондзинська. Життя у. дворі стало просто невиносиме; недовір’я, ворожнеча, сварка роз’єднала всіх і вся і запанувала у ньому неподільно.
Аж десь останньої днини перед Громнічною пан Кшискі одержав незнакомим післанцем листа і прочитав його уважно, а там узяв пістолі, щпаду, бурку і шапку і вийшов у село. Слуга, якого привіз собі був Стах із походу, побіг стежити його й доніс, що Кшискі удався до старої, покиненої хати на Долинках, у якій жив колись старий гончар Сень із Нараєва. Після його смерти, тобто від двох літ, у хаті не жив ніхто, а утвар і горшки забрала рідня помершого.
Біля сієї хати ждала на Кшиского якась чорно одягнена пані, але слуга Стаха не знав її зовсім. Бачив тільки виразно, що се не була Бондзинська, ані ніхто з попівства. І справді, ніхто не догадався б був, хто се саме, як не вірив і сам Кшискі у правду сього, що бачили його очі. Па тлі зруйнованої хати та позамиканих ставнів, на білому коврі примерзлого снігу ждала на нього — Марія. Він у першій хвилі не пізнав її, а стрійна, небуденна поява заставила його зняти шапку й поклонитися з аттенцією закоханого донжуана. Підійшовши ближче, він пізнав її, і скажена злість обхопила його. О мало не кинувся на неї з побоями, та панський її вигляд, повага блідого гарного лиця, а ще більше власна попередня чемність спинили його. Все-таки зморщив брови і прохрипів:
 — Чого тобі знову? Раз казав я тобі, що між нами все скінчене!
 — Так? Вибачай, бо я гадала, що воно щойно починається. У нас, прецінь, дитинка...
 — Ха-ха! — засміявся цинічно Кшискі. — У тебе, не в мене; сам чорт не знає, хто там у неї батьком.
Наче удар батога, влучили сі слова молодицю. Вона відрухово ослонила голову рукою, а там кашлянула стиха і, спустивши очі, стала розправляти складки салопа.
 — Хай буде й так! Ти зрозумієш, одначе, ідо з усіх батьків, які входять у рахунок, вибирається завсіди найкращого, найбагатшого. або найвизначнішого. Тим-то й я вибрала тебе...
Гірка іронія та така безмежна погорда звучали в голосі красавиці, що пан Стась мало не збожеволів від досади.
 — Забагато чести, — врубав, — і ще раз кажу, відчепися від мене, бо в мене нема гроша на байстрюків.
 — Знаю і саме тому не правлю від тебе гроша. Я хочу тільки батька для моєї дитинки...
 — Як-то? Невже ж ти гадаєш, що я женитися буду на тобі?
 — Саме сього хочу, ти вгадав!
 — Ха-ха-ха! Боюся, Маріє, що злидні та сором помішали тобі глузди в голові. Я мав би вінчатися з покриткою, дочкою якогось там крамаря? Тьфу, тьфу і ще раз тьфу! Та ж моя жінка й у покоївки не взяла би такої, як ти, не то що! Ха-ха-ха! Се парадне!
Кшискі реготався голосно, злобно, брутально, але... не зовсім щиро... Спокійний звук голосу та поважний, суворий погляд очей Марії бентежив його мимохіть. Розмова дратувала його чомусь-то, і він радо покінчив би її якмога найшвидше.
Марія усміхнулася теж.
 — Ти жартуєш, Стасю! Я знаю, що ти завсіди був вельми дотепний, але тепер, будь ласка, поговорім поважно. Бачиш, я знаю не віднині, що все твоє майно обдовжене вище стій-ности, і якщо не заплатиш до весни належних сум та відсотків, так усе піде на бубон. Правда? 
 — Се моє діло! — спалахнув Кшискі. Якщо ти на се мене кликала, щоби мені се нагадати, то шкода твойого труду. Мені нагадують се щотижня й без тебе!
 — Ні, Стасю, се не твоє діло, бо у тебе нема й крейцара при душі. Без піддержки ти не вдержишся і впадеш, а там... Щонайвище зроблять тебе писарчуком у якомусь магістраті чи циркулі або на почті, хіба що підеш до свояків на респект, пускати феєрверки та обтанцьовувати на забавах старі, грубі сусідки. Се не твоє діло запобігти сьому, а діло сього, хто поплатить твої довги. І ось я можу і хочу те вчинити, а ти за се даси ймення моїй дитині...
Кшискі споважнів умить, відступив два кроки взад, нечувано здивований.
 — Ти, Маріє, ти? Гроші? Прецінь батько вигнав тебе з хати, і ти годувала чи ще годуєш безроги у Бибельського!
 — Так, годувала, — була спокійна відповідь, — але тепер, навчившися й сьому, збираюся годувати тільки тебе. Батько помер, майно остало. Одначе вибачай, ходи в хату. Там все-таки тепліше. Тут надворі можеш простудитися, захоріти, а я бажала би, щоби ти був живий принайменше до вінчання.
Відсунула засуву й увійшли обоє у низьку хату. З тьмавого, пустого нутра віяло тухлою сирістю, холодом та запустінням, ніби з розкопаного гробу. Довгі нитки й цілі фестони паутиння майдалися у продуві, а з великої зруйнованої печі в куті хати здіймалася хмара тоненького пилу під закопчену стелю. Здригнувся Кшискі, переступивши низький, витоптаний поріг хижини, наче з пообдираних стін глянули на нього горячкою лискучі, чорно підкроєні очі конаючого старця. Зате Марія, видко, не мала сього вражіння, бо усміхнулася вдоволено:
 — Оттак, тут буде краще. Піхто не підгляне і не почує, а й добра частина морозу остане за воротами.
 — Ха-ха! А хто ж, кромі нас, є настільки ...божевільний пхатися десь у якісь трупами вонючі хати на безлюд ді, до того ще у такі морози? Хіба ти та й я.
 — Звісно, ти та й я! Ми ж належимо до себе, разом ми дуріли, разом і покутували, я при безрогах Бибельського, а ти при Анєлі. Тільки в тебе на совісти ще одно, чого в мене нема, тим-то я вже спокутувала своє, а ти ще ні.
 — О, як ти можеш рівняти свої безрога з Вєнявскіми?
 — Як? Я їх рівняю з тобою, Стасю...
Наче підтятий батогом, підскочив Кшискі.
 — Ох ти... шлюха, ти обижаєш мене! Не забувай, що ми самі. Тут нема старого, щоб оборонив.
 — Пусте, можеш, про мене, й ударити і раз, і два. Так само байдуже мені, чи твої Вєнявскі безроги, чи орли, вовки, чи лисиці. Мені йде про одно. Я маю гроші і хочу за них купити своїй доні ймення. Ти знаєш, закони п’ятнують всякого, в кого рубрика батька невиповнена. На ньому вічне тавро незаконности, він завсіди остає виразником нечестн, погани, гірш крадія, обманця, а то й душогуба. Не дивуйся, що вибрала таке місце на сходини. Нам нікуди втічи від незваних очей. До двора нема мені приступу, а, з другого боку, не хотіла б я, щоби Гнат Бибельський був свідком нашого підлого торгу. Він благородна людина, а ми обоє...
 — Мовчи! Кільки маєш гроша?
 — Доволі буде на нас троє на весь вік.
 — Се не відповідь. По-твойому може бути доволі, по-мойому — ні.
 — Кільки ж тобі треба?
 — Мені треба в кождому разі всього. Невже-ж ти гадаєш переводити маєтковий розділ?
 — А ти гадаєш, що я, маючи майно, за два-три дні знову верну до безрог? В такому разі краще й зовсім їх не кидати. При безрогах і півметрики доволі.
 — Ха-ха! Ти купуєш моє ймення, вдовольняйся, отже, одним. Або-або!. А врешті... — Тут виглянув крізь двері й оглянувся довкола — Врешті, — продовжав, — потрібні гроші дістану за Анєлею, чи схочуть Вєнявскі, чи ні, а до того ще і дівчину, як золото; вабну, гарну, палку, при якій не остобісіє життя, як при тобі. Се зрозумієш хіба, правда? Я дуже рад, що в тебе майно, і будь воно в тебе сьому рік, певно, не було би між нами ворожнечі. А так тепер уже запізно. Я люблю Анєлю, а вона...
 — Вона не гордить і обіймом стрічного каваліра хоч би й у лісі, — докінчила за нього Марія.
 — Про мене! Воно було би сумно, якби так я оден мав поносити усі кошти її любовних поривів. Я зовсім не вимагаю від Анєлі вірности, як ніколи не правив би її й від тебе, та, бачиш, від кождої можу вимагати і вимагаю такту і проворности, щоби зуміла як слід укрити все те, що так довго й так уміло скриваю я.
 — Тобто ганьбу, Сором, гниль?
 — Хрань Боже! Се одно, для чого варто бути молодим і дужим, варто жити. Все проче байдуже!
 — А що ж би ти сказав, якби так і Вєнявскім не стало сієї умілости сховати ганьбу свойого роду?
На лиці Марії вицвів рум’янець. Її спокій уступив місце роздратуванню в міру сього, як бачила, що Кшискі не подається її аргументам.
Вона ось усе своє майбутнє запродувала на віки-вічні в руки найпідлішої у світі людини взамін за ймення для своєї дитинки, а тут бачила, як виховзуєгься з її рук навіть ся одинока можливість. Навіть ціною усього життя не купить бажаного. Га, видко, її життя не стоїть і жмені торішнього хмизу... Глуха злість опанувала її. В очах потемніло, зуби вціпилися у долішню губу, пальці кривилися судорожно, наче кігті хижака. Оттакою готова була вона на все.
 — Як-то? — спитав між тим Кшискі. — Прецінь у Стаха є посвідки на гроші, все гладко, чисто...
 — Ха-ха, а знаєш ти, звідкіля взялися гроші, які привіз Стах із Росії?
 — Чи я знаю? — двигнув байдужно плечима. — Певно, з карт або чого другого. Гріш не воняє, ні пахне, він не підписаний, ні назначений, хто його має, сього він і є. 
 — Сей гріш, що привіз Стах, не такий сам, як кождий інший. Се гріш проклятий, і проклін сей впаде на кождого, хто його доторкнеться. Стах заграбив його з помордованих французьких вояків під час відвороту з-під Москви. Він, як ся гієна, мордував виснажених, злиденних, напівмертвих нужда-рів і ограблював їх зі сього, за що не могли купити собі навіть кусень хліба. Вони, герої, гинули з рук злодія, а останнім їх словом був саме сей вічний, небосяжний проклін...
На блідому личку Марії відмалювався той сам жах та безмежна відраза, які появлялися на лиці Гната, коли пригадував собі страхіття перебутої кампанії.
 — Серед лютого морозу, крізь снігові надми, без огню, без ложки страви, без хліба тяглися тисячі живих мерців. Ти подумай! Вони дорожать кождим від дихом, кождою хвилиною часу, кождим сажнем перебутого простору, бо бачать удесятеро більше таких, які полягли вже там позаду, щоби не встати більше. А свідомість сього, що вони все ще таки живі, дає мандрівникам надію — се останнє добро, яке, може, хоч декого з них заведе до спасіння. Надія, остання надія, чити се розумієш, Стасю?.. І ось під час нічлігу чи десь на самоті у безлюдді появляється гієна... ах правда, тебе там не було!...
 — А ти ніби була? — відізвався голосом Кшиского глум.
 — Гнат був і бачив, то й розказував.
 — Ага! Се гарно! Сам, кажеш, розказував? Де? Коли? Як? — живо допитувався Кшискі. — Се чудово, знаменито! Маріє, бачу, що ти куди стійніша Анєлі та всіх жінок світа. Тепер у мене в руці орудник...
Не доказав, засміявся, кивнув рукою, як великий пан довіреному слузі, і вийшов швидким кроком.
 — Не трать надії! — гукнув ще здалека. — Я розважу як
слід твої пропозиції і, може бути, прийму їх. Ти знаєш: ніж на горлі — великий пан.
Марія заломила руки. Що ж вона вчинила? Зрадила тайну, яку повів їй Гнат, а з сього тепер скористає Кшискі, людина, якою ніхто ніколи так не гордив, як саме вона! Зломана, просто в розпуці вертала вона домів. Рішилася сейчас розказати про свою стрічу Гнатові, щоби хоч наслідки її вчинку не заскочили його неприготованим.
Та коли прийшла домів, показалося, що і Гнат, і батько знали, куди вона ходила. Після їди старий закурив люльку, а її попрохав сісти біля нього під печею. По хвилі заговорив поважним, дещо суворим тоном зажуреного опікуна:
 — Дитинко, недовго ти в нас, та за сей час полюбили ми тебе, як свою, як рідну. Тепер, щоправда, бачимо, що ти з багацької хати, з міста, що твій побут у нас — се була наче кара, покута, заслання, і ми розуміємо, що ти довше з нами не останеш. У тебе, серед оксамитом та шовком вичепурених салонів, сей побут остане тільки прикрим спомином, якого стидатися буде й сама пам’ять... Та все-таки і Гнат, і я, старий, почули щойно тепер, що значить у хаті добра, тямуча жінка. Вона мати дитині, голова службі, а слуга всім! Недаром кажуть у нас, що господар держить хату за оден угол, а за три прочі — господиня! Відколи за небіжкою Оксаною пішли з хати гаразди, а за ними і старший син, не було нам ніколи так любо і гарно, як при тобі. Тим-то ми й дорожимо тобою і не бажаємо, щоби ти звела на нінащо долю, яку дала тобі Божа справедливість. Тому просимо й остерігаємо тебе: не завдавайся уже зі сим ... Кшискім чи як йому там. Він обманець, злодій, негідник. Раз уже зломив тобі життя, а готов ще й віку збавити!
Марія з острахом гляділа на уста старого, наче ждала з них присуду смерти. Коли замовк, підняла голову горі, а руки сцлела на ній, наче бажала ними придавити лютий біль або ослонитися від удару.
 — Ох, я завдаюся з ним, бо мушу, — сказала півгрлосом, наче про себе, — бо ми зв’язані зі собою нерозривним узлом навіки. Ох, так! — Очі її стрітили зір Гната, сумний зір розчарованої людини. І враз рум’янець зацвів на її ягодах. В очах показалися сльози, затремтіли уста.
 — То значить, що ти любиш його! — відповів різко молодець. — Як так, то певно, що ви зв’язані зі собою, а ми тут ні при чому. Бо яке діло устрявати між закохану пару?
Гіркий сарказм звучав у слові «закохану», і молодиця вчула його, наче дотик розпаленого заліза. Жахнулася й устала.
 — Я... його? — стягнулися її брови. — Я бажала б над його трупом бути гієною, як Вєнявскій у снігах Москви, хоч би й мала на ньому і сама сконати!.. — Її щелепи горіли, кулаки затискалися, зуб заскакував о зуб. Вона просто відходила від тямки. — Як можете ви, як можеш ти, — перший се раз зверталася до Гната через «ти», — помовляти мене про любов до сієї тварюки? Видко, ти ніколи не любив, не зрозумієш, що се любов та що се значить побачити, як твоє серце у грязи валяє обманець. Ох!
Судорожним рухом рук розірвала нагрудну хустину, наче бракло їй віддиху, а там осунулася знову на попереднє місце і голосом зломаної людини говорила далі:
 — Чи ви не бачите, що молода, гарна, маюча Марія — се тільки привид, фантом, спогад? Усе, чим колись гордилася я, забави, строї, музика — все те минуло, забулося, пропало! Мене нема, зате єсть ось вона! — Тут вказала рукою на колиску біля запічка. — Вона наче ся рожечка, яка виростає з гробу і перебирає в себе усе, чим жива моя душа. Усі гадки, почування, пориви, бажання молодости — все те оплітає коріння цвітки. Від сього вона росте та процвітає, а про гріб — байдуже! Чи ви не розумієте, що я бажаю змазати се клеймо, яке тяжить над її головкою? За се готова я віддати все, що маю, навіть себе і.. Ох, ви ніколи не зрозумієте мене, бо якби розуміли, не питали б.
Замовкла й закрила лице руками. По хвилі, одначе, видко, нагадала собі щось друге й заговорила знову:
 — Ви й не кажіть, що сі справді найтяжчі хвилі, які провела я між вами, остануть у мене тільки прикрим спомином. Навпаки! Ви вирятували нас обоє від крайности, до якої мусіли ми дійти швидше чи пізніше. Коли я маленьку мою уперве прикладала до груди, тоді сказала я: «Присягаю тобі, доню,, що ніколи не зазнаєш голоду, ні холоду». Чи ви догадуєтеся, що значать такі слова в устах самітньої, Богом та людьми виклятої покритки?.. Тож тепер, коли в мене гріш, я бажаю своїй доні дати чесне ймення, хоч би прийшлося втеряти й усе проче. Зразу, коли приглянулася я вашому побутові, погадала собі: ось тут при вас скоротаю свої злидні у праці, труді та у спокою. Оттут і виховаю її як мужицьку дитину без вибагів, без прав, але й без покус та страстей. Ваша домівка видалася мені раєм, та ось мене проганяють із нього.
 — Хто проганяє тебе, дитинко? — озлобився Луць.
 — Хто? Ви ж самі! Де? Саме тут! Як? Так, що кажете мені йти глядіти добра у світі, який не знав мене у моїх злиднях...
 — Ти не зрозуміла мене, дитино! Я гадав тільки, що раз ти приєдналася до Кшиского, то вже невлад буде тобі наша стріха.
Живе обурення промайнуло по лиці Марії.
 — Невже ж ви гадаєте, що я могла би з ним жити? Навіщо він мені? Мені тільки його імени треба, не більше!
Тут устав Гнат зі свойого місця і зняв зі стіни футерал з пістолями. Повідводив курки, переглянув дула, а там, не кажучи ні слова, сів робити набої. Був схвильований, блідий на лиці, руки дрйжали замітно при роботі, а порох розсипу вався з мірки на стіл. На чолі раз у раз появлялася брижка гніву.
 — Чому ви гніваєтеся, пане Бибельський? — спитала його молодиця по довгій хвилі мовчанки. — Я, гадаю, оправдалася з закиду, а щодо решти, то рішено, що остаємо разом.
 — Так, але раз пов’яже вас піп із сим... Кшискім, так...
Лискавкою майнула молодій жінці гадка, саме та, яка снилася їй вже раз уліті над Вікном. Невже?.. Почування нечуванної, несказанної, нежданої та тихої радости обхопило її. В очах замиготіли іскорки.
 — Так що? — спитала відрухово.
Гнат пригриз уста. Боротьба ще не скінчилася; не час було ще рішати словом се, що перш за все треба було приготовити ділом.
 — Нічо! — відповів крізь зуби. — Гадаю тільки, що на скажені собакй є лік.
І рухом вправного вояка набив оба пістолі кулями.
XIX
Почування, яке, наче вогнем, обхопило Гната, зродилося в ньому ще тоді, коли після повороту з Відня придивлявся Марії, спочиваючи над Вікном. Її буйна стать, повні та гармонійні форми, бездоганний рисунок лиця, еманація молодости і сили, яка йшла від її усієї появи, не могли остати без вражіння на здоровому молодцеві. Гнат привик, одначе, здавна поборювати успішно пориви крови, йому й на гадку не приходило скористати з нагоди й узяти красавицю по волі чи по неволі. Якийсь жах, ніби пошана для осоромленої поганцем жінки, гамував його. Та коли, наче на долоні, розкрилася перед ним уся велич посвяти, уся глибина матерньої душі, тоді мимохіть вирвалися в нього слова, що вона, як і він, самітні на світі, без зв’язи з другими людьми, позбавлені опори, наче саджениці екзотичних ростин, посаджені у строгому підсонні півночі. Мимохіть насувалося порівняння:
Анеля, Наталка; одна — вицвіт гнилого панського середовища, друга — виросла з чужого йому, у наживу задивленого духовного стану. Одна вмить скористала з нагоди й не завагалася пізвати його у країну насолоди, наче та тварина, що парується у весняному леготі з першим стрічним самчиком. Друга теж добивалася його обійму, не дивлячись у майбутнє; застанову та сумніви оставляла йому. О, скільки вище стояла молода мати, яка жертвувала майно, щастя, себе саму для майбутнього дитини! Вона ось понесла себе у цілопальну жертву без вагання, без огляду на се, що їй самій було несповна двадцять літ. На саму гадку про се, що Кшискі міг був з місця прийняти великодушну жертву Марії, глуха лють опановувала ного. Так, він любить Марію, а якщо буде треба, поганець за сю любов заплатить життям.
Після півночі пощезали яркі зорі на небозводі. Легкий подих західного вітру обтягнув його сірими мряками відлеги. Потепліло: 3 тихим шорохом полетів ожелест із гилляк та пнів, а сніговий пух став збиватися в однопільну м’яку, вогкаву паполому. Та рівночасно з-поза овиду вслід за мряками стали висуватися величезні чорні хмарюки, які ніччю виплоджує океан зі свойого бездонного грізного нутра на страхіття суходолу. Нагальний вогкий вітер пориває їх із-над нього, несе у світ та скидає на землю валявою сніговиці. Завірюха сліпить очі людей, заганяє у нори звірята, засипує ліси, ніби піском пустині, та обломлює надто густе гилля, а по селам вивершує кучугури, які сягають країв стріх.
Сим разом вітер зріс до сили урагану. Західні вікна хати занесло зовсім, а крізь прочі видко було, як грудки снігу пролітали стрілою рівнобіжно до землі. Чимало труду стояло обійти як слід худобу у стайні та розвести ватру. Вихор вганяв у кімнату клуби диму так, що треба було нагрівати хату ковальським вугіллям.
Вкінці наглий порив вихру зірвав частину даху з шіпчини, і все, що жило, кинулося рятувати останки. Нарівні з батьком та двома парубками мусів Гнат прикладати рук, щоби отвір забити драницями та пообтикати мохом.
Через весь день він ні слова не сказав у зв’язи з учорашньою розмовою. Дармо брався батько випитати сина про наміри. Гнат мовчав, бо і справді годі було йому з’ясувати собі так швидко своє нове становище супроти Марії. Що він любив її, се було певне, і то любив зовсім не так, як звичайно любляться молодяки під супровід місячної ночі та соловейкових пісень. Що брався усунути з її дороги всі перепони, се було теж ясне. Але чи мав тільки присилувати Кшиского оженитися з Марією і признати дитину своєю, чи, може,
сам посягнути по її руку, — се було зовсім неясне і непевне, а між тим одно виключало друге. Тим-то Гнат не міг сказати нічого ні батькові, ні Марії. Під вечір узяв пістолі, надів на вуха клепаню й пішов у двір.
Вітер надстав був дещо, так що можна було хоч удержатися на ногах, та, проте, віяв, як ніколи весною чи літом. Все-таки сила його поділилася, і головна струя плила раз одним, то знову другим боком села, то гнала серединою й вимітала чистенько шлях зі снігового пуху. Глухо гудів ліс, ніби громом розбурханого далекого моря, понуро свистіло галуззя придорожніх дерев.
Ні живого духа не видко було на шляху, ні одне віконце не світилося в селі. Усе позатикано, подушками, кожухами, шматами, або і сам сніг позасипував їх грубим шаром вогких, липких грудок. Церква на горбочку зливалася з липами, які стояли довкола неї, у одну велетенську масу. З-поза густого серпанку ненастанно падучих платочків вершилася вона, ніби якась гора-велетень, а тополі скидалися на Острі шпилі готицького храму, який дрімає у півтіни вечора.
І не глянувши, перейшов Гнат попри попівство, на якому позамикано ставні, а ворота підперто колом, щоби не виломив саме проти них віючий вітер. Також біля огорожі та воріт двора навіяна маса снігу не давала приступу зовсім, і Гнат по груди мусів пірнути у білу вогку масу, заки добився до фіртки. З трудом пробирався далі, гукаючи на службу. Ніхто не виходив, одначе, назустріч, тільки свист вихру і шум топіль та смерік відповідав йому та ковтав у себе слабий згук людського голосу. Аж зупинився на веранді перед входовими дверми і вже підіймав руку, щоби застукати, коли нагло погадав собі, що хто йде на лови, сей не полохає звірини зразу, а щойно опісля. Тому обійшов двір і по хвилі стояв уже в будуарі, тому самому, де так недавно мав розмову з Анєлею. Сим разом не було тут, одначе, нікого, але і тепер чути було з-поза дверей голос. Хвильку наслухував Гнат і швидко розріжнив голоси Стася і Анєлі, а врешті і його, того самого, кого бажав бачити.
З тріском розпахнув двері й увійшов у кімнату напругим вояцьким кроком.
 — Добрий вечір панству! — сказав грімко. — А де-то пан Кшискі?
В оден голос закричали всі присутні, а було їх троє. Пан Кшискі стояв біля дверей, перед ним Стах Вєнявскі, а Анєля сиділа на канапі за столом.
 — Добрий вечір! — повторив, здіймаючи засніжену клепаню. — Вибачайте мені, що не впору приходжу, але гадаю, що набув собі на се право...
 — Ох, без сумніву, без сумніву! — поспішив впевнити Стах.
Він збілів, як крейда, і дармо силкувався опанувати сліпий страх, який огортав його при виді тої самої людини, що сказала йому там у лісі, як суддя злочинцеві: «В виду сього рішаюся пустити вас на волю»... Без руху сиділа також Анєля. Факт, що Гнат увійшов через її будуар, давав усім знати, що він добре знає дорогу сюди. Се було несмачне і злостило її, але цікавість перемогла, і вона пильно стежила за ходом дії, що розгравалася на її очах.
Оден пан Кшискі не втратив «резону» і, надіючися найти у Гнатові союзника; хоч би і силуваного, відповів свобідно:
 — Ось я тут, пане Бибельскі, і саме при інтересній розправі, яка обходить і вас. Я, як знаєте...
 — Так, знаю. Ви хочете від панів Вєнявскіх дукатів і, очевидно, мали на се право, бо були сподіваним зятем пана Вєнявского старшого. Тепер, коли ваші обставини змінилися, гадаю, що ви втратили на се право. Я приходжу саме сю справу роз’яснити, бо бачу, що тут ніхто не має потрібного хисту, щоби розв’язати сей гордіїв вузол.
 — Я втратив право? Як-от? Куди? Чому? — поп’ятився Кшискі. — Напротив, я набув ще більше право на майно, про яке йде річ, бо дізнався точно про всі його жерела... зі самого жерела, бо від вас.
 — Саме про се хочу говорити' Марія, яку ви колись увели й кинули, ставши дідичкою чималого майна, бажає купити собі ваше ім’я для дитини, яке є плодом ваших зносин. Ви, як чоловік чести, обов’язаний вчинити се, чого вона хоче, а як зруйнований маєтково, мусите згодитися на її проект, щоби урятувати від загибелі себе. Тепер я, як опікун пані Марії, приходжу до вас з третім аргументом. Ось він! — Тут поклав на стіл два набиті пістолі. — Оден вам, другий мені! — додав.
Настала мовчанка. З острахом відступився Стах до дверей будуара, Анєля встала й, опираючись на стіл, вдивлялася в лице Кшиского. З піднесеною головою стояв Гнат серед кімнати, ніби полководець перед битвою, а його геройська стать різко відбивала від худощавих осіб обох панів. Пан Кшискі кліпав очами якийсь час, наче у сонце глянув, а там знову його звичайний старечий усміх розпусника завітав на його уста.
 — Не забувайте, пане Бибельскі, що ми не в снігах Росії, тільки дві милі від міста, а чотири — від циркулу, не забувайте, що я не сам та що у вас нема сили примусити мене до двобою. Ви не здібні дати сатисфакцію чоловікові чести, раз ви покриваєте злочини других мовчанкою. Видко,
ви партиципували у зисках мойого «недошлого» шурина. Ха-ха!
 — Смійтеся далі, пане Кшискі! — заговорив хрипло Гнат, на вид спокійний, та блідий, як стіна, від несказанної, скаженої люти. — Смійтеся до трьох. Раз, два...
Тут витягнув руку з пістолем просто в голову Кшиского.
Сміх закінчився нагло ніби гикненням, а там і зверещав Кшискі на все горло:
 — Стій, не стріляй! Послухай мене!
 — Слухаю!
 — Бачите, пане Бибельскі, треба завсіди подумати, що застрілити людину — се кримінал.
 — За самогубство нема кого карати криміналом! — тихо, але виразно сказала Анєля і, взявши з рук Гната пістоль, стала приглядатися рисункам на срібній оправі ручки.
 — Як-то? — спитав блідими устами та замираючим голосом Кшискі.
 — Як? Звісно як! Не я стану свідчити, що ти погиб не з власної руки! — закликав Стах.
Він нагло зрозумів, до чого гне його сестричка, і вмить доспіла у нього гадка: не пустити Кшиского живим з дитятинського двора.
Підійшов до сестри і шепнув їй щось до уха.
Тим часом Гнат зневажливо махнув рукою.
 — Се байдуже! — заперечив. — Я сам зголосився б у суді, бо ніколи не стидаюся сього, що роблю, хоч би мав за се й поплатитися життям. Та тут іде річ про Марію...
 — Ох, пане! — поспішив заявити Кшискі. — Про неї подбав я вже, що краще годі. У торговлі її батька був свойого часу диспонент, який поміг був мені раз... та се неважне. Він знає її і вже раз казав, що радо перейме на себе тягар мішка бл. пам’яте купця Федоровича враз із його внучкою. Та старий и і його, і її прогнав із хати. Тепер... Порозумійте мене, добродію!
Чи ви проміняли би отсю кралю на якусь там покритку? Се смішне! Я шляхтич з антенатів — і така собі міщаночка, фі! Ge quelque chose d’impossible. Vous voyez...1
 — He цвенькайте по-французьки, пане, бо воно в ваших устах звучить, як собачий лай! — врубав Гнат. — Ваші плани мене зовсім не обходять. Я домагаюся від вас експіяцїї злочину, а якщо її не діждуся, то позиваю вас перед дуло! Якщо ви не захочете станути до двобою, то стрілю вам в лоб, як скаженій собаці. Поняли?
 — Послухай, Стасю, пана Бибельського. Він добре тобі радить, — з диявольським глумом дораджувала Анєля. — Ти знаєш, що я такого здохляка не хочу...
 — Ба, мусіш! — гримнув Кшискі, який у сю мить з’ясував собі, що висовгується йому з рук і Анєля, і її придане. Його вхопила пасія.
 — Мусіш ти, кохане, не я! — закпила між тим Анєля.
 — Я? Ха-ха-ха! Певно, дорожче мені життя від свободи, се правда, але не забудь, що такою ціною окуплене життя стане прокльоном твойого! Гадаєш, що я виречуся своїх грошей задля примхи якогось там опікуна? Ні, я лишу йому і свою славетну жінку, і дитину, а ти і гроші мусять-таки бути моїми. Одно моє слово, а всі ви, скільки вас є тут, з мотузком на шиї...
Не скінчив. Наглий гук вистрілу та клуб вонючого диму наповнив кімнату, і з ломотом звалився Кшискі на долівку.
 — Що ви зробили, пані? — кинувся до Анєлі Гнат.
 — Убйла злодія! — була спокійна відповідь. — Злодія, який грозив погубою не тільки мені, але й вам.
 — Мені? Чому? Я ж бажав, прецінь... — начав Гнат, але замовк і безрадно заложив руки.
Анєля, сміючись, махала руками, наче зацитькувала його, а там і сказала одно слово: Марія!..
Гнат відвернувся і прикляк біля Кшиского, та сей не давав уже признаків життя. Дивним дивом куля попала в само серце, так що навіть крови не було на долівці. Справді, Марія мала на світі уже тільки його...
 — Я завсіди казав, що пан Кшискі має перед собою тільки одну альтернативу: багате подружжя або кулю в лоб. Все-таки шкода, що молодий чоловік скінчив так трагічно. Брр! Не бажав би я такої смертні!
Гнат підняв голову. Над ним стояв молодий Вєнявскі зі збиточним усміхом на устах. У сусідній кімнаті Анєля розказувала схвильованим, істеричним голосом батькові, як-то вони троє, сидячи в будуарі, почули вистріл, а ось і найшли Кшиского мертвим.
Надворі між тим втихла буря, та сніг не уставав...
Лист Кранцберга до Гната Бибельського.,
Любий Товаришу!
Цікаві часи переживаємо оттут, у Лембергу, і надіємося з весною взяти діяльну участь у найбільшій війні всіх часів. Тінь велетня, яка аж досі падала на схід Европи, тепер паде
на захід. Ся війна — се останній подвиг Бонея [Так називають Наполеона англійці. — Авт.], бо другої такої армії, як ся, що згинула на московському шляху, не було, нема й, мабуть, не буде у світі так швидко. Щоби утворити таке зборище вишколених воєнних людей, на се треба сотні баталій та двадцятилітньої війни з усім світом, а, що найважливіше, таке військо мусить вийти з революції. Наші масони сказали би загадково-високолетним стилем: «Революція повстає, коли на народне живло паде тінь велетня, осяяного промінням філософії». Та се була би неправда, бо революцію підняли пігмеї, а велетень вбив Ті довбнею, чи, pardon, своїми легітимістичними претензіями.
Аж дивно! Людина, яка виросла з революції, стала синонімом всемогучости товпи над жменею шляхти та пралатів, вилазить на звишку і шкірить зуби у вивченому усміхові графа Нарон, нічим малпа!
Маю вражіння, що і сим разом через саму звичку й інерцію пірве Наполеон за собою масу і витовче ще не раз і не два наших приятелів москалів та пруссаків. Ми тішимося зі сього, бо небезпека для Австрії може прийти не тільки від заходу, але й від сходу, а той від півночі. Тому, коли всі ті три потентати новітньої Европи пооббивають собі гарненько носи, аж тоді ми устромимо свій у цілу авантуру і доїдемо кінця... побідженому! Се найновіший стиль нашої віденської політики, впрочім, дуже схожий на політику хитрого мужичка, який юдить на себе двох сусідів, щоби під час процесу викупити за песі гроші добро обох. Що ж? Ми не французи й не німці, ми держава, яка держиться тільки династією. Тим-то й не здобудемося ніколи на розмах, на самостійну, державну думку, на яку здобулися в Таврогах пруссаки всупереч волі суверена. На такій безконфенсійности ми виросли ще з 1805 року, від неї, мабуть, і помремо.
Розуміється, що про поклик до народів, як у 1809 року, нема й помину. Вправді, добродій Шлєгель виробив і написав цісареві щось таке, але се, що є в ньому, се гадки самого Шлєгеля, а не імператора Франца, який, певно, не стане числитися зі зобов’язаннями якогось там професора. Се подекуди й оправдане, бо, розбурхавши живло народу, ніколи не можна сказати, куди саме звернеться його могутній зрив і чи не сі стануть його жертвами,. що дали йому перші бажану волю. Цікавий я, що зробив Гарденберг після війни зі своїми розполітикованими пруссаками. Хіба не додержить зобов’язання по добрій волі! У нас буде в кождому разі краще, бо де не було одушевления, обітниць, надій, не буде й заводу. Страшно підла потіха! Правда?
Все-таки шкода, що Тебе тут нема. Гадаю, що за гроші, які заплатив Тобі Кольоредо, Ти обзавівся недвижимим майном і господарюєш на славу, отже, Ти вже не звичайненький собі офіцир чи урядовець, а шляхтич гербовий і маючий. Такі роблять у нас кар’єру, а ще й під час велетенської війни, яка заповідається. Подумай над проектом і, якщо рішишся, прибувай пока до нас, до Львова. Саме вчора приїздив сюди від Шварценберга генерал Клєнав. Війна Франції з Росією неминуча. В Таврогах прусський генерал Иорк перейшов на московський бік, а се значить боротьбу a I’outranceV Або побіда або... ешафот! Весна принесе страшні, але й незвичайно цікаві події.
Натомість не тішать мене вісти про Тебе, яких так скупо уділяєш мені від нашого розстання. Бачу з жалем, що у Твоїй вдачі є якась, нічим не оправдана м’якість, якась кислість у світогляді — ні то сентимент, ні то романтика. Таки добре казав Кольоредо, що Ти фантаст. Бачу вже, як-то Твої аналізовані почування скінчаться подружжям, а там Тобі й амінь! Може бути, що се краще, доцільніше, миліше, але се, по-мойому, надто вже в’яже діяльну людину. Бачу се в Наполеона, у його маршалів та генералів, а побачу ще й у Тебе. Рутен у Тобі вб’є майбутнього генерала чи яку другу визначну фігуру. Пишеш, приміром, що гадаєш стати гречкосієм для добра поневоленого люду. Се дуже гарно, чутливо, старий Гете прислав би Тобі за се рішення том руссівського Еміля у розкішному переплеті, — але я, позволь, забавлюся в романтичну іронію і скажу: — Гм! Карі очі (правда, що .карі?) та круглі точені плечі — безумовно, понадна і цінна аквізиція для нашого брата... тільки що воно в Тебе інакше називається.
