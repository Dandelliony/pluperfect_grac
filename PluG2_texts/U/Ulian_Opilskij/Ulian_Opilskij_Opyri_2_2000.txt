2. Чорним шляхом
Старий Попель був незаможний чоловік, та, проте, мав чимале значіння між дрібною подільською шляхтою задля свойого великого досвіду та вродженого розуму. З небіжчиком князем Острозьким він на всі «потреби» ходив і, певно, й тепер радо «татарським процедером» був би бавився, коли б не те, що його жінка померла. А померла вона від зарази, коли несла поміч недужим у селі, про яких ніхто не журився.
По її смерті перейняла її обов’язки дочка Галя, а й сам батько не забороняв сповняти заповіту помершої. Господарство пана Попеля було невелике, та все-таки молода дівчина опинилася перед чималими труднощами, коли сама стала господинею. Швидко перемогла вона сі труднощі, причому помагав їй брат словом і ділом. Вона сама споважніла над міру і протягом двох літ стала з дитини тямущою, зрілою людиною.
Тоді-то находила вона часто свобідні хвилі, щоби брати участь у науках хлопців, і тоді пізнала Юрка… Любов прийшла незамітно, як незамітно прибували роки, досвід, і як незамітно кріпилася вдача тихої, на вид покірної дівчини. Вона сама зразу не стямилася, але коли почула вперше слово «люблю», пробудилося її серце, і ось появилася йому ціль – осягнути щастя. І вона заховала сю любов у глибину своєї душі, бо з глибин душі вона зродилася, і на запитання батька сказала одверто, що любитиме тільки Юрка і більше нікого!
Була се любов, яка ломить окови і стіни, сідає керманичем на чайку життя і гине хіба разом із ним. Се була любов, яка буває тільки раз у житті, в душах чистих, святих, що блистять, мов жемчуг, серед життєвого бруду.
Старий батько бачив се і засумувався. Він глядів на світ іншим зором і бачив перешкоди, які ледве чи можна було побороти. І він заговорив про се з молодятами, та, на диво, вони відповіли йому: «Ми знаємо, що пан Василь буде противитися, але ми від свого не відступимо». Отець Андрей зрадів, коли про все дізнався, і відповів, що «яже Бог сочета, чоловік да не розлучаєт», поблагословив молодят і радив ждати.
 
Аж приїхав старий Угерницький і розлучив їх. Приїхав із двірнею так, що старий Попель мусів його аж святими іконами від гніву відводити. Юрко пішов у світ, а Галя остала сама. Але ні Юрко, ні дівчина не покинули своїх задушевних бажань. Старий Угерницький бажав було, щоб Галя віддалася за якогось там шляхтича, обіцяв навіть придане. Галя відказала, що за нікого іншого не піде, а Юрко втік.
І ось по трьох місяцях сиділи батьки при меду у світлиці, але їх лиця не були грізні, на дворі не було галасливої двірні, пахолків, ні гайдуків, тільки оба старі – козак, пан Цебрівський, та Іван. Галя при полиці з блискучою циновою посудою держала в руці збанок із медом. Вона ждала приказів гостей та споглядала час від часу на Юрка, що аж дрожав увесь, сидячи на лаві. Він не смів зразу до неї наблизитися.
Між присутніми залягла мовчанка. Ні старий Попель, ні Галя не знали ще, чого саме приїхав Угерницький до Іванівки, і ждали вияснення. Аж ось старий попив меду та почав.
– Галю, дитино! Ходи-но сюди до мене!
Галя спаленіла, але послушно підійшла до пана Василя. Сей узяв її за руку і усміхнувся. Дівчина прийшла швидко до себе і спокійно глянула в очі старому.
– Чи дуже гніваєшся на старого? – питав Василь дальше.
 
– Ні, батьку! – відповіла дівчина, називаючи старого «батьком» по давньому звичаю.
 
– Ось бачиш, я обидив тебе, а у нашому народі не слід і молодшого обижати. Чи не проклинала ти коли мойого кам’яного серця?
– Ні, батьку! – повторила дівчина. – Ти батько мойому Юркові, і проклін сей упав би на мене, коли б його висказала або хоч подумала. Усе, що з Юрком в’яжеться, се для мене святе, бо ми обоє належимо до себе, і не розділить нас ніяка обида, ні сила – хіба смерть!
Юрко зірвався та почервонів, мов грань.
А дівчина говорила далі.
– Коли хочеш, батьку, насилу нас розділити, то нехай, але не присилуєш ні мене, ні його продати себе проти нашої присяги.
Старий Василь слухав поважних та рішучих слів дівчини усміхався, а старий Попель гладив сиву бороду, коли чув, як розумно говорить та думає його дочка.
– Не бійся, дитино! – сказав вкінці зворушений Василь і погладив похилену голову дівчини. – Не бійся! Нехай Всевишній Бог дає долю та щастя тим, кого злучив, а простить мене, що я сій злуці противився.
Старий Попель зірвався з місця, а Юрко підійшов до Галі, взяв від неї збанок, поклав його на стіл і станув поруч неї. Усі присутні повставали також, а старий Василь звернувся до Попеля і сказав:
– Ходім, любий свате, поблагословимо наші діти!
Юрко і Галя клякли, а батьки поблагословляли по закону молодят.
– А тепер, – крикнув Угерницький з охотою, – подавайте меду для князя і княгині!
Іван метнувся живо за медом, але батько здержав його і сам вийшов з кімнати. За хвилю вернув із шовковою платиною та великою, мохом порослою пляшкою. Добувши затичку, розвинув платину, і очам усіх показався прекрасний, щиро золотий кубок старогрецької роботи з горорізьбами, – давнє споконвічне добро родини Попелів. Хто знає, якими шляхами дістався він у руки родини та яким чудом передержався у її руках серед нахабної польської «браці». Цілий берег був висаджений карбункулами і бірюзою, а старий Угерницький зчудувався, коли побачив під убогою стріхою такий скарб. У кубок налили блискучого меду, і по цілій хаті розійшовся чудовий аромат.
 
– Сей мід, – замітив Попель, – ситив ще мій небіжчик дід, і йому буде поверх сто літ. Се буде остання чарка сього меду, нехай же вона освятить нинішній день, щоб ще других сто літ цвіло щастя у нашому роді. Напийтеся, діти!
Галя випила дещо з поданої чарки, а Юрко випив решту.
– Ну, а тепер поцілуйте, діти, себе та нас, старих!
Юрко поцілував Галю, і аж очі загорілися в обох. Відтак старі обняли молодих і пили по черзі з чарки, доки стало меду. Коли Остап Цебрівський узяв з руки чарку, вийшов на середину хати і поклонився старому Угерницькому в пояс.
– Простіть мені, батьку! – почав. – Коли нині день весілля для всіх, у мене тим дужче болить серце, що моє щастя ховається за хмари… Не тільки вашому Юркові, але й мені дав Бог «возраст», у якому всякому пора пошукати собі дружини. Тому я й прибігаю до вас та прошу: при розділюванні щастя не забувайте і за мене! Віддайте за мене Марусю! Я раз уже просив вас, та ви висміяли мене. Чи й тепер не найду ласки перед вашими очима?
Бадьорий тон, яким начинав Остап свою мову, тратив звільна силу і змінявся у покірну просьбу. Голос високого та, мов дуб, кремезного парубка задрожав і, певно, був би скінчився плачем, коли б Остап не перестав говорити та не впав із ломотом до ніг пана Василя. Усі засміялися, бо ніхто не сумнівався у відповіді пана Угерницького супроти його попередніх натяків, а ціла подія була дуже забавна. Старий батько сміявся також і по хвилині дав бажаний дозвіл.
Тим часом сонце клонилося до заходу. Гості розпрощалися та сіли на коні. Юрко лишався в Іванівці, зате проводив їх Іван. Коли попрятано посуд, старий пішов у поле, а молодята остали разом у садку на камені, який стояв під величезною грушею. Було тихо й любо, тільки на заході вкривали небо хмари, що стояли низьким валом на овиді.
 
– Бачиш, Галю! – почав Юрко, а вся стать його аж сіяла з радості. – Перебороли ми лихо, і вже ніхто не розділить нас на віки! Ось і уловили золоту пташку, та вона нам співатиме, поки нашого життя.
Галя усміхнулася, але якось сумно.
– Дивно мені, Юрку! – сказала і провела рукою по чолі. – Розвіялася хмара, та чи назавсіди? Мені чомусь не видиться, і якийсь біль давить серце. Чомусь і батько невеселий…
– Бачив се й я! – замітив Юрко, і нагло почув сам, як щось підсувається до серця, мов зрадлива гадюка. Він обняв Галю, а її русява головка впала йому на груди.
– Поцілуй мене, мій соколе! – сказала. – Я не хочу, щоби ти сумував: сум – се ворог душі.
Юрко поцілував її, приговорюючи ніжними словами:
– Моя ти перлино чудова, мій самоцвіте, мій ангеле Божий…
Дівчина відповіла на поцілуї одним довгим та щирим, а у відповідь на слова сказала:
– Слухай, Юрку! Коли б якась люта рука ще раз розділила нас, покинь мене!
– Галю, дитино, що тобі? Як же ж ти можеш таке балакати? – Юрко аж відсунувся, збентежений до краю.
– Бачиш, ти не знаєш, скільки крові пролило моє серце, коли твій батько розділив нас. Він тоді бажав тобі багатої польської панянки, і мене не раз гризла совість, що я саме перешкоджаю тобі до значіння та достоїнства. Один Бог, перед яким я день у день сповідалася, знає, що витерпіла я тоді. Але коли б щось інше нас розлучило, то не знаю, чи змогла би остати стійкою. Мені видавалося, що саме небо не хоче нашої сполуки.
– Галочко, серце! – крикнув молодець і зблід, як смерть. – Невже ж ти не любиш мене?
– Люблю тебе, козаче, більш душі моєї, більш життя та сонця, і не раз здається мені, що моя любов – гріхом проти любові Бога. Але, бач, я люблю тебе, щоби дати тобі щастя на весь вік, а не сльози!..
Юрко увесь спалахнув та здавив Галю в обіймах, що аж віддиху бракло їй у грудях.
– Дівчино! – крикнув. – Хоч би все пекло відкрилося та всі його чудовища простягли кігті по тебе, хоч би ти сама не бажала нашої злуки, не віддам тебе нікому, нікому! Чорт чи чоловік захлиснеться кров’ю, коли стане мені в дорозі, Хіба самого мене роздавить судьба, – аж тоді умре моя любов та присяга враз зі мною!
Галя усміхнулася.
– Так нехай нам поможе Господь у всіх допустах, хоч би й найстрашніших! Знай тільки те, що коли не стану твоєю, то можеш мене сміло вписати у пам’ятник своєї родини, бо тоді не буде мене вже в живих.
І Юрко усміхнувся…
Весело доїздили гості пана Попеля до Лошнева. Коли, одначе, під’їхали до хати, застали браму отвором, двері також, а ніде – ні живої душі. І, нагло скочивши з коней, подалися всі прожогом у хату. Нікого!
– Що се? – спитав пан Василь зміненим голосом, впав на лаву, мов без сил, і, витираючи піт з поблідого лиця, водив переляканим зором по присутніх. Вони мовчали, бо вправді не могли найти відповіді на се просте питання. Уся хата мов вимерла, на поклик не обізвався ніхто…
 
– Чи повтікали, чи що? – крикнув знов пан Василь і зірвався. – Шукайте їх!
 
Пани Цебрівські розбіглися, а Іван пішов до городу. Не застав і тут нікого. Аж ось у куті городу, біля валу, побачив товпу людей. Рівночасно углядів і козака, як біг, придержуючи шаблю. Бігом подався туди й Іван.
Уся двірня стояла товпою при отворі у частоколі, який виломано сокирою та пилою. На валі лежала наймолодша донечка Угерницького з розваленою головкою, а мізок оббризкав палі кривавою масою. Над нею клячала мати з закритим лицем, непорушно, мов надгробна статуя. Пан Василь надбіг і, розділивши товпу, найшовся усередині. Коли, однак, побачив сю страшну картину, обімлів. Його очі розкрилися широко, лице поблідло, відтак посиніло, а він став бити руками повітря, мов поцілений кулею в груди.
Нагло загудів страшний, дикий голос Олекси.
– Гей, гайдуки! Щезайте відси до чортової матері пильнувати статку! Геть відси!
Хлопи й жінки розлетілися, мов горобці перед яструбом, а козак прискочив до старого, що упав був у рамена Івана, і потряс ним, мов билиною.
– Що ти, старий, Бога не боїшся? Схаменися, отямся!
– Се кара! Кара за відступство, – прохарчав старий, переводячи дух, мов у агонії.
– Живо, хлопці, вина або горілки! – гукнув козак, і два Цебрівські скочили до хати.
Козак обернувся до матері.
Але, на диво, підняла вона бліде, мов полотно, лице мучениці і сказала:
– Лиши мене, козаче! Я стара, до горя звикла, шукай Марусі!
– Господи, де ж вона? – крикнув Остап.
У тій хвилі принесено вино, і насилу влив Іван старому спорий лик у горло. Лице з синього стало поволі червоне, віддих звільнів.
– Мамо! Скажіть, де вона? – благав Остап.
– Бог вість! – відповіла пані Марта. – Тому дві години був Зглобіцький з двома прислужниками пана Корніцького і питав за тобою. Маруся пішла з Ганнусею в сад, а Зглобіцький заговорив зі мною.
– Зглобіцький! Га, злодію! – заревів пан Василь. – Гей, хлопці, ну же на коні!
– Тсс! – спинив його козак. – Куди хочете їхати?
– За ним! Не тратьмо часу! Гай!
– Еге, дядьку! То ви хіба з глузду теє… Хіба знаєте, куди саме сей чортяка попхався? Ось пождіть, почуємо, то й поїдемо.
– Кажіть, мамо, далі! – додав, звертаючись до пані Марти.
– Я вислала людей, щоби розпитали в селі, чи не було де більше опришків, але дізналася, що ні, тому не «політикувала» зовсім, і коли спитав, відповіла йому, що Маруся заручена. Тоді Зглобіцький встав і мовчки вийшов з хати. По годині стала я кликати дочку, але ніхто не відзивався. Я стала прочувати щось недобре. Усі кинулися шукати і найшли… ось що.
Тут Марта ухопила себе обома руками за серце і нагло вибухнула плачем. Старий водив непритомним зором по зібраних, а козак став видавати прикази панам Цебрівським.
– Зберіть, панове, так до двадцять мужа на добрих конях, та й самі, коли ласка, їдьте зі мною!
– Ласка? – гукнув Остап. – Ми йому язик вирвемо!
– Кіньми розірвемо! Злодій! Собака! – В млі ока всі приготувалися до походу, а двадцять лошнівських драбугів, здорових, знаменито уоружених а, що важніше, вправлених в уживанні зброї, ждали приказу.
Сонце вже зайшло, і хоч було ще доволі ясно, то все-таки ніхто не вірив, що Олекса найде слід.
А він підійшов до дірки в паркані і побачив, що її вирізано звичайною пилкою та що роботу виконали люди зручні й вправні. Се пояснювало й те, що пан Зглобіцький пірвав дівчину підступом. Він не мав, бач, достаточної сили, щоби заїхати рійну, оружну і укріплену субстанцію пана Василя. Пам’ять воєн іще не забулася, а лошнівські хлопи – се не були іванівські піддані, загукані та зголоджені. Пан Зглобіцький знав се і взявся до справи хитрістю.
Олекса вийшов крізь діру в частоколі в рів, перейшов на другий бік, але гайдуки та хлопи затоптали всі сліди. Тому пішов здовж рову на віддаль кількадесяти сажнів, а відтак став обходити місце злочину широким півкругом. Іван пішов за ним, не розуміючи, чому козак тратить дорогий час.
Але Олекса знав, що робить; він терпеливо йшов далі, вкінці спинився і показав на землю.
– Бачиш, – сказав, – се сліди чотирьох коней!
– Відки знаєш? – спитав Іван.
– По відтисках копит.
– Де ж вони?
– Ба! Ти, брат, вперед навчися, потім журися! Сі собаки їдуть поруч себе замість один за другим, то й прочитати легко.
І справді замітив Іван по хвилі якісь відтиски у зеленій мураві луки.
– Підемо тепер за слідом! Гей, хлопці! – гукнув Олекса, і громада їздців під’їхала з гомоном.
– Як же ж ти найдеш сліди поночі? – спитав Іван, що замітив з подивом зміну, яка зайшла в поведінці козака.
Його худощаве лице неначе загострилося, очі блистіли, мов у вовка, а ціла стать стала немов живішою та гнучкішою. Подоляки не бачили нічого, лиш око козака розрізнювало серед сумерку загнену травичку, кождий зірваний листок, кождий, хоч би найменший відтиск. На слова Івана засміявся.
– Ха-ха-ха! До чого бик навик… Бачиш, Зглобіцький бував у степу, я його знаю, то мені й дивно, що він так необережно їде. На Україні кожда дитина найшла би його слід напомацки. А тут ще й місяць…
– Ну, пане Зглобіцький, попрощайся на той раз зі своєю добиччю!
– І життям! – закінчив Остап.
На краю неба стояв великий червоний місяць. У лузі було вогко, довкола пахло сирістю. Комарі раз у раз дзвеніли над ухами їздців жалібною музикою. Коні відмахувалися хвостами, хвилями бряжчали вудила коней та шаблі їдучих.
Усі мовчали і поволі зближалися до ріки.
Нагло почули за собою тупіт коня. Іван занепокоївся.
– Хто се може бути? – спитав.
Похід здержався, й усі вслухалися в темряву. Від ріки подував легенький вітрець та перепинював хвилями гомін, який плив із противної сторони.
Перед їздцями чорнів ліс. Тут кінчалися лошнівські поля, й годі було надіятися, щоби промені місяця могли продертися крізь густе склепіння дубів та вільх і освітити сліди. Олекса оглянувся й указав рукою в сторону Лошнева.
– Ось там двір, – сказав, – там, за лугами. Правда?
– Так, – відповіли хором гайдуки.
– Злочинець їхав, отже, просто сюди в ліс.
– Авжеж, – сказав Танас Цебрівський. – Дорога до Теребовлі за нами відти наліво, до Іванівки якраз по противній стороні, а направо – дорога до Тернополя.
– В такому разі Зглобіцький їхав у ліс! – замітив козак. – Що ж там є в лісі?
– Як-то? Звісно, що, – відповів Микола. – Серет, за ним дерева, корчі, ягідник, а вкінці Стрипа.
– Пусте говориш, брате! – махнув рукою Олекса. – Я питаю, чи там є де яка хата?
– Є арти! – замітив один з парубків.
– Арти? А багато?
– Три.
– А де саме?
– По лівій стороні, від Теребовлі…
– Ага! – крикнув Іван. – Дальше у тім самім напрямі лежить стара лісничівка. Коли в лісі були арти, то там сидів старостинський побережник.
– А тепер?
– Тепер нема там нікого!
– Є туди яка дорога?
– Дорога була! – відповів другий парубок. – З Теребовлі до лісничівки, але вже заросла.
– Гм!
Козак задумався.
– А віднайдете її?
– Чому ні? Ми всі їздили сею дорогою, – сказав Микола. – У нас були зі старостою справи за ліси.
У тій хвилі над’їхав чвалом їздець, і всі пізнали в ньому Юрка. Він пробрався через стоячу юрбу і під’їхав до Олекси.
– Ти, Олексо, ведеш погоню? – спитав.
– Я!
– Спасибі тобі!
На лиці молодця закаменів вираз болю і лютості. Лиш в очах миготіли іскорки гніву, і ні словом не згадав він сього, що побачив дома по повороті.
– Ти певний того, що їдеш за злочинцем? – спитав.
– Так! – відповів Олекса, дивлячись зі співчуттям на молодця. – Так, – повторив, – і зловимо його, хоч би й під землю скрився. Він, певно, в лісі сховався або держить у нім коні. Все-таки когось найдемо, а щонайменше – нові сліди. Ану! Вперед!
Всі з’їхали вділ до Гнізни та в’їхали, не шукаючи броду, в річку. Вона була не глибока, лише дуже болотиста. У світлі місяця було дуже добре видко пообриваний копитами берег, куди їхали втікачі. Але по тім боці ріки починалася діброва, і там губився всякий слід. Молодці стали розглядатися, коні раз у раз потикалися і падали, галуззя било їздців по лиці, а пітьма була кромішна.
– Далеко ще до тої лісничівки? – спитав козак Юрка.
– Миля!
Олекса став поганяти коня швидше.
– Ти відки знаєш, що Зглобіцький там? Мені не видається, щоби він так близько задержався. Він, певне, утік аж до Бережан або ще десь дальше! – сказав Попель.
– Еге ж! Ти думаєш, брате, що мене такий бісів шляхтич виведе в поле? – розлютився нагло козак. – Почисли лише: Зглобіцький в Микулинцях не може бути, бо там чимало знакомих, так само в Тернополі, Теребовлі і Струсові. Правда?
– Так!
– Отже, він їхав через ліс, десь від Бережан. Дві милі такої дороги, як отся, і то туди й назад, – се зовсім вистане, щоби помучити коні до останку. Отже, Зглобіцький мусить мати в лісі коні до переміни або сховок з хатою. А хата є лише одна.
– Чому ж саме хата?
– Адже він не сам. Хто знає, чи він не держить де у лісі якого духовника, щоби таки зараз взяти шлюб, і тоді буде забезпечений до певної міри перед пімстою, бо вся католицька шляхта стане за ним!
– А не діжде він, собачий син, вінця! Хвороба зжерла би його скоріше, чим стане перед аналой, – проворчав Остап. – Ба, пусте твоє, козаче! Коли б його Маруся лише раз рукою, то би дрантя полетіло. Не така вона, щоби датися…
– Ба, коли зв’язана!.. – сказав козак, і молодець замовк.
Перед його очима майнула картина зв’язаної дівчини та гидкої тварюки Зглобіцького. Він зціпив зуби, закляв чортами, і картина зникла, наче чорна тінь. Його нагай свиснув у воздусі, а кінь, зірвавшись, напер на кущі груддю…
– Поволі, козаче, бо спізнишся! – крикнув Олекса. – Коли скрутиш карчило або розіб’єш голову, чим думатимеш?
Усі замовкли, але кождий підганяв коня скоріше, і чимраз швидше просувалися їздці крізь гущавник. Козак приказав їхати всім гусаком, так що лише один кінь мусів поборювати перешкоди, а інші поступали вже протореною стежкою. Зразу їхав передом сам, відтак пустив Юрка, Юрко – Івана, а сей – Остапа і так дальше. Сим способом не потомлено так коней. Аж ось по двогодинній їзді виїхали молодці з лісу.
– Серет! – крикнув парубок, який їхав на чолі. – Отут буде й дорога на лісничівку попри чорторию.
Їздці з’їхали з берега на підмоклий луг, що купався тепер у срібному місячному світлі. Легесенький мрак простягся понад річкою, яка недалеко під берегом вирила чималу яму. В сю яму плили хвилі, відбиваючися від берега та звалених деревних пнів, і шуміли, мов на лотоках. Густий шувар сріблився у світлі, а пасмуга води блистіла, наче викута з металу. Комарі цілими роями дзвеніли у воздусі, а віддаля серед рахкання жаб почувався раз у раз голос чаплі, а з другого берега гуділо хвилями грімке «гуп! гуп!» птиці пугала.
Хвилинку спочивали їздці, любуючись сим казочним, мов вимріяним, раєм природи. Кождий згадав сі чудові ночі, коли-то ходив на лови водяної птиці та вишукував співаків нічного хору Поділля. Але хвиля, в яку вслухувалися в сю музику ріки, минула.
– Де тут брід? – питав козак.
– Тут всюди переїде в сій порі, – відповів Іван, – лише, щоби не поплисти у чорторию.
І, тонучи в болоті по черева, полізли коні у воду понижче чорториї. На середині ріки втратили коні грунт під ногами, але лише на малу хвильку, а відтак усі виїхали щасливо на той берег і стали спинатися на правий берег, який стрімко піднімався вгору. Зараз на горі замітили вузьку стежину, зарослу до половини травою та лозами, і при ясному світлі місяця вказав Олекса на неї.
– Бачите? Зглобіцький їхав у ліс простою дорогою, у лісі скрутив наліво, хто знає, чи не завадив Струсів, але відтак доріжкою поїхав знову в ліс, бо думав, що ми підемо аж завтра рано просто за слідом. Слід зовсім свіжий, не минуло й години, як сюди переїздили коні, – се вони.
Всі були очаровані такими певними висновками степовика і голосно висказували йому приймання.
– Тут нема нічого дивного, кождий найде слід, треба пише роздумати, як належить, куди міг поїхати втікач, а куди ні, ось і все!
– Доволі балакання. Вперед! – крикнув Юрко.
І всі чвалом погнали стежиною.
Було ясно і свіжо. Від ріки подував вогкий легіт і відривав від легкої мряки, яка лежала над Серетом, малі клаптики та устелював ними стежку. У глибині лісу, праворуч, ясніло сріблом порохно, та блистіло у світлі місяця вогке листя.
Коні, які вирвалися з поплутаного коріння, гниючої верстви торішнього листя, обламаного галуззя, вибоїв, вирв та яруг, їхали скоро й охоче, форкаючи раз у раз на добру ворожбу та розглядаючи довкола. Раз у раз підіймали уха, надслухуючи на нічні гомони птиць та шуму вітру, або скакали на боки, стривожені якимсь незвичайним, чужим собі предметом. Се все вказувало, що їзда не потомила їх.
Лошнівські хлопи говорили шепотом між собою, згадуючи виправи пана Угерницького на козацьких ватажків, які колись брали участь у королівських війнах. Тепер ось явилася нагода урядити лови на одного з сих мості панів, які й носа не показали були на війну, а зате загорнули всю її користь. Воєнне життя та добробут дома виробили у сих мужиків чимале розуміння політичних та суспільних справ часу. Вони розуміли добре ріжницю, яка ділила православний світ від польського, та у нічній виправі бачили нагоду заплатити ворогові таки його власним грошем.
Тихо та без слова на устах їхав Остап Цебрівський, але зате дуже обережно пообвивав прядивом замки двох широких турецьких пістолів, які висіли при сідлі. Його зморщене чоло та стягнені брови не віщували нічого доброго. А самі очі, сі завсіди лагідні очі залюбленої дівчини, стали грізні, на їх дні проблискувало щось дике, люте, наче у освоєного ведмедя, якого подразнять псами пахолки. Він терпить і позволяе себе мучити, коли діти їдуть на ньому верхом, тягають за уха та ніс. Але коли наблизиться пахолок… гей, як не ревне тоді, а лагідні, вогкі очі розіскряться, запалають страшним огнем, довгі, острі, клеваки блиснуть з-під викочених губ, – тоді блідий страх огортає влізливого пахолка. Лише діти сміються…
 
Юрко мовчав також. В його умі помішалися страшні картини, які бачив через весь час своєї мандрівки, з картиною розбитої головки дитини. І маляр його душі кинув на полотно величезну, безвидну стать опиря Польщі та її ладу, а на сім тлі бліде личко Галі і її слова: «Покинь мене!» Із завітного спокою сільського життя, науки та молодої, щасливої любові вирвав його сей опир та вселився в батька, в Бялоскурського, в Залушковського.
Усіх сих вражінь було стільки, та всі вони були так сильні, що ні одно з них не взяло верху в його уяві. Вони оплели його душу звідусіль так, що молодцеві здавалося, немов йому душно, наче бракне йому місця у світі, воздуху до віддиху. І тоді з живловим розмахом зірвався у його молодечій душі великан – сила. Незломна, непопсована, непродайна сила чуття, яка бореться проти кождого зла, кождого ворога, яка навіть опришкові не дає спати уночі, кажучи: «Ти злодій!», почуття права, слушності, невіддільного від сеї душевної сили, яка ломить мури та кайдани, зриває народи до святої боротьби за волю та з карликів творить великанів.
 
«Діл! Діл!» – кликала душа молодця під страшною вагою гніту, ненависті, жалю, любові.
 
І незчувся молодець, коли козак спинив похід та заявив, що тут їм прийдеться пождати. Він наче збудився зі сну, а бачучи, що Остап оглядає замки пістолів, зчинив мимохідь те саме і підсипав на панву свіжого пороху.
Всі стояли непорушно, навіть коні надслухували у пітьмі. Здається, що вроджена бистрість звірят зраджувала їм гомони, та коні, недоступні людським змислам, лише раз у раз стригли ухами та втягали у теплі ніздрі холодний нічний воздух. І, певно, за хвилину залунало би хором іржання, коли б не спинювали коней їздці.
Аж ось зашелестіло перед ними галуззя.
– З коней! – приказав півголосом Олекса, який успів за сей час підкрастися й розслідити положення.
– Є, є? – питали Іван і Остап.
– Є всі! Стоять біля змучених коней, нема лише Зглобіцького. Видко, він у хаті. Поміж пахолками є і ксьондз.
– Ксьондз? – крикнув Остап. – Га, злодію!
– Ти не кричи!
Між хлопами, які позлазили з коней, запанувала метушня. Вони голосно нахвалялися розірвати на шматки «свяченого лисого стадника». Бач, латинські духовники, яких вони шали, не визначалися аскезою… Але козак спинив їх.
– Тихо, товариші! – сказав. – Вони близько!
– А скільки там їх? – спитав Юрко.
– Коней є дванадцять. Один ніс ксьондза, один дівчину, отже, Зглобіцький має дев’ять пахолків. Коли їхав з нею на одному коні…
– А, собака! – проворчав Остап.
–…то має їх десять. Треба їх, отже, окружити. Ти, Іване, зажди тут з половиною, я з другою обійду їх, а коли почуєте тричі голос малої сови, тоді всі просто на хату та Порозганяйте коні. Се одна хвиля… Відтак хапайте і в’яжіть усіх, хто попадеться, а хто тікатиме, сьому кулька в лоб, і то зараз. Краще вбити, чим лишити, бо полетить у світ та наведе на нас усякої сволочі, заки справимося зі Зглобіцьким.
Коршун узяв з собою п’ятнадцять хлопців та повів їх у ліс, збочивши з дороги. Юрко, Іван, Остап, панове Цебрівські й інші хлопи остали на дорозі.
– Їдьмо! – сказав Остап, коли Олекса зник у лісі.
– Пожди! – здержав його Іван.
– Але ж він може через сей час…
Оба стали сперечатися, аж під’їхав до них Юрко.
– Не сварися, Остапе. Тут не лише твоя кривда, але й наша, і то кривава кривда!
Важко дишучи зі здавленої злості, стояв Остап. Очі вийшли йому з оправи і набігли кров’ю, а в руках держав добуту вже шаблю. Її ясне вістря заплило вже росою. Аж ось почувся далеко у гущавині проти них голос сови-пугутьки. Усі здригнулися. Іван стиснув ручку шаблі, Остап і Юрко похилилися вперед усім тілом, як сі, що думають бігти навздогін і ждуть знаку.
 
– Полишіть піхви при конях! – порадив Іван. – Ще хто з вас спотикнеться і впаде.
 
Усі послухали мовчки, і промені місяця відбилися сріблом на ясній сталі. Сова озвалася вдруге, відтак утретє, і всі рушили з місця.
Ліс кінчився нагло низькими корчами ліщини, грабини та калини, і їздці побачили малу поляну з хатиною на середині. Місяць освітлював її старий, подертий дах та пообдирані стіни. Біля хати видко було огорожу, з якої, одначе, тільки що кільканадцять палів сяк-так держалися. При сих палях стояли коні, а поміж ними крутилося кількох людей.
Звільна підсувалися молодці, криючись за корчами, та уважали, щоби ніяким гамором, ні шелестом не сполошити ворога. За хвилину опинилися при останніх корчах, і від хати ділило їх тільки кільканадцять кроків.
Нагло серед нічної тишини залунав у хаті крик, видко, якоїсь до крайності розбішеної людини, відтак ломіт, вкінці – вистріл. А рівночасно, наче куля з півгака, влетів Остап між занепокоєні гамором коні.
А тоді ожили корчі, і півкругом пустилися до дверей хати лошнівські хлопи. Туп, туп, туп, – дудніли їх ноги по землі, а голосний віддих добувався з могутніх грудей.
– Бий! Лови! – гукнули панове Цебрівські, вже біля коней.
Наглий вибух крику та громадна поява чужих темних постатей наполохали звірят. Хроплячи з переляку, стали одні спинатися та рвати поводи, інші, всадивши голову між передні ноги, били задніми довкола себе. Спорохнілі палі ломилися або, виважені, воліклися за кіньми та били їх по ногах. Очі ошалілих від переляку звірят вийшли наверх, уха лежали на головах, зуби блискали з отворених писків, а проймаюче іржання глушило всі інші гомони. Один із пахолків кинувся втихомирювати коні, але копито вдарило його в груди. Він підняв руки, мов поцілений кулею в голову, отворив широко очі та рот і впав під копита інших коней, які й потратували його до смерті.
Аж ось хтось стрілив ухналями між коні, й вони нестримним бігом помчалися в ліс, де зникли з ломотом і тріскотом.
Тим часом на гурток пахолків наскочили панове Цебрівські, Іван, Юрко та лошнівські хлопи, і з тридцяти грудей посипалися градом прокльони та невиразні оклики скаженого гніву, а вслід за сим забряжчала зброя, і почувся хляст шабель, що вдаряли плазом о м’яке тіло, свист острих ударів та зойки поранених.
Притьмом кинувся Остап до порохнявих дверей, але двері були зачинені й засунуті. Молодцеві замигтіли перед очима іскри, а коли зникли, їх місце зайняла кривава плахта. Тоді Остап розігнався й усім тілом гепнув об одвірок. Не вдержали напору двері і з голосним ломотом, серед хмари пилу, порохна та обламків упали на долівку, а Остап влетів у хату, потикаючися та вдаряючи собою об вистаючі ломаки.
З посинілим лицем та очима, набіглими кров’ю, станув укінці посеред сіней чи світлиці, яка займала одну половину лісничівки. Посередині лежала купа дощок та порохнявого ломаччя, видко, останки поторощеного стола. У куті видніла струнка стать Марусі з піднятою рукою, в якій держала шаблюку. На долівці лежав саме вистрілений пістоль, а з дула добувався ще гризький дим. Проти неї у поставі зачаєного кота стояв похилений муж із червоним волоссям та рижим заростом. Скажена злість викривляла черти його лиця, очі горіли пристрастю, пальці рук були закервавлені, мов кігті хижої птиці.
 
На комині палахкотів огонь і кидав на цілу картину ярке світло. У другому куті на малому стільці стояв хрест і дві свічки, щойно запалені.
 
Молодець в сю хвилину відгадав усе. Зглобіцький, бач, розв’язав дівчину, щоби прикликати ксьондза, але вона вхопила пістоль і вистрілила до нього. Тоді кинувся він удруге зв’язати її, але вона вихопила йому з піхви шаблю й ударила його рукояткою в лице. На його чолі виднів чималий кривавий синяк, а по землі валялися шнури.
Все те окинув молодець скорим поглядом, а відтак крикнув лише хриплим голосом і, мов ранений тур, скочив на Зглобіцького, що зблід з переляку і звернувся лицем у сторону ворога. З тріском та ломотом упали оба між порохняві обломки стола, а по хвилі піднявся Остап над лежачим без пам’яті ляхом. Його руки давили шию злодія, а уста з трудом вимовляли слова:
– Га, маю тебе, скоте, хробе плюгавий, антихристе проклятий! Ти берешся панни плюгавити, ріжеш діти, мордуєш скрито своїх другів? Ось я тобі виплачу все, що заробив, злодію, єхидно анахтемська!
І він, певно, був би задушив його, коли б Маруся, прийшовши до себе, не кинула шаблі та не здержала його.
– Не вбивай, Остапе, ти не лупій! Ось краще зв’яжи його!
Зглобіцький не рухався, його лице було чорне, а коли Остап відняв руки від його шиї, став віддих зі свистом протискатися крізь гортанку. Молодець зв’язав шляхтича так цупко, що аж кров виступила на руках та ногах зі здертої шкіри. А відтак піднявся, відітхнув і підбіг до Марусі, де перше стояли свічки та хрест.
В його раменах вибухла дівчина плачем, а Остап став успокоювати її всіма найніжнішими іменами, які лише тямив. Він знав, що геройство не є прикметою жінок і являється в них лише, мов цвіт весною, коли на холодну землю падуть проміння сонця – любові.
Довго хлипала Маруся, але звільна втихомирилася, успокоєна ніжною ласкою молодця.
– Не побивайся, зіронько моя! – говорив він. – Не плач, голубонько, не виплакуй своїх зоряних оченят! Ось побачиш, я при тобі, ворог побитий, а страшна кара його не мине. Чого ще дрожиш, рожечко моя? Не бійся вже тепер, вже й я тебе підіпру, обороню, а в мене сили доволі, ніхто не важиться піднести рук на твої цвітучі платочки. Но, цить, дитинко!
І Остап цілував дівчину, а вона звільна отворила очі.
– Я не за собою плачу, Остапе, лише за Ганнусею. Бач, я вийшла з нею до саду, і ми збирали квітки. Я думала саме про тебе, коли нагло з частоколу випало без тріску і ломоту кілька палів…
– Вони їх заздалегідь підрізали пилою, – пояснив Остап.
–…І нагло обскочило мене кількох гайдуків, вхопили мене, заткали рота і зв’язали хусткою. Ганнуся стала кликати о поміч. Тоді Зглобіцький вдарив її п’ястуком в лице, але се не помогло, і дитина стала кричати не своїм голосом. Зглобіцький впав у лють, вхопив Ганнусю за ніжку і вдарив головкою об частоколи… Головка розскочилася. Я втратила пам’ять, і що далі діялося, не тямлю. Збудилася вже аж у лісі.
В очах дівчини змалювалася тривога, а лице її стало бліде, мов стіна. На землі харчав зв’язаний Зглобіцький, а Остап глядів на нього з німою, але тим страшнішою злістю. Хвилями стрічалися їх очі, та тоді так огні займалися в очах Остапа, що Зглобіцький замикав чимскоріше свої. Все тривало лиш коротку хвилю. Тим часом знадвору долітали до хати крики, стони, вистріли, тупіт коней та метушня мужиків, що боролися між собою. І все те – брязкіт шабель, сама боротьба, прокльони падаючих і вмираючих утихло дуже скоро, саме тоді, коли Маруся скінчила своє оповідання.
При дверях почувся грімкий голос Олекси:
– Всі є?
– Всі, але п’ятьох, здається, пішло «ідіже ність болізни», – закпив Іван. – Варто би їм до товариства післати ще і їх духовного провідника.
– Давайте свяченого! – крикнули голоси.
– Де лисий? – питали другі.
– Остапе! – крикнув Юрко.
– Я тут! – відгукнувся Остап. – Ходи, Марусю, – сказав, підіймаючи дівчину, яка тим часом знов стала плакати. Вона старалася побороти зворушення, але проти її волі текли по личку сльози, а грудь підіймалася хлипанням. Вона заслонила лице рукавом і вийшла, а Остап вхопив Зглобіцького за руду чуприну і потяг по землі, мов зарізаного кабана. Шляхтич став верещати, але молодець не зважав на се і виволік зв’язаного перед хату.
Тут Маруся привіталася з Юрком, та коли він побачив її сльози, нагло нагадав собі втрату любої сестрички і заридав сам.
Один з хлопів копнув Зглобіцького і приказав йому бути тихо. Сей замовк, і в цілому зборі запанувала мовчанка. Посередині стояли Маруся, Юрко й Остап. Побіч них лежав Зглобіцький, довкола – п’ять трупів у калюжах крові, сред повириваних палів та поритої землі. Здовж хати валялось п’ять пов’язаних та поранених пахолків, а між ними видніла оголена голова ксьондза з виразом переляку на худому, мов у лисиці, загостреному лиці.
– Творім суд! – гукнув Олекса. – Панове браття! розступіться і розведіть огонь!
Парубки метнулися одні за дровами, другі – за кіньми. Вкоротці палили перед хатою великі ватри, а попутані коні спочивали або гризли високу, буйну траву. Панове Цебрівські, Юрко, Іван, Остап і Маруся посідали на застелених коврами колодах та радилися. Дівчина прийшла вже до себе, а, чуючи плече і руку Остапа, набрала відваги, і зворушення уступило місце жадобі пімсти над ворогом.
– Пахолків пов’яжемо і полишаємо, а з Теребовлі пішлемо кого, щоби їх порозв’язував, – радив Юрко.
– Пощо? – замітив Іван. – Зглобіцький мав лише двох власних людей, а я постараюся, щоби ні один з них не оглядав вже броду. Інші – се люди пана Корніцького, а сей хіба не признається, що брав участь у пірванню дівчини…
– Так, се горлова справа! – закинув Микола.
– Можемо їх, отже, пустити на чотири вітри, – докінчив Попель.
– Так! – крикнув Олекса. – Але не завадить дещо їм доложити. Ану, хлопці, влупіть їм, сим собачим хвостам, по п’ятдесят буків!
– Добре, добре! Ось ми їм усолимо, – почулися голоси.
З-поміж хлопів вийшов молодий парубок, який був постійно при пану Василю під час походу і тішився його особистою ласкою.
– А що буде з голеним? – запитав.
– Повісити! – гукали деякі.
– Для гонору… сто буків! – предложив хтось.
Козакові блиснули очі, і хто знає, як було би се все скінчилося, але Юрко прийшов за сей час до себе і отямився.
– Стійте! Пожди, Петре, – сказав, звертаючись до парубка, – хоча він голений, але се духовник…
– Так, а попа у Зборові вбив п’яний лях на вулиці, – гарячився парубок. – Ми тут сього кабана не пустимо!
– Не пустимо! Смерть йому! – закричали усі і метнулися до зв’язаного ксьондза.
Але в Юрка збудилася залізна воля, приспана хвилево горем. Очі заблистіли, шабля вискочила з піхви.
– Стій! – гукнув так, що найближчі аж подалися взад. – Хто його діткне, упаде трупом. Ми не мордуємо, лише караємо. Геть відсіля!
Відразу потух огонь в очах хлопців на сей смілий виступ молодця. Щось неначе встид здержало їх, лише Петро запитав несміло:
– Певно, пане, що се ваша панська воля… мужик слухати мусить… але як? Без кари за погань… за смерть?
Лице Юрка стягнув знову судорог болю. Він протяг рукою по чолі, зціпив зуби, але відповів:
– Я не говорю до вас, як пан. Ви мені тут не піддані, а товариші. Але подумайте: польське право вас нищить, правда?
– Ой, правда!
– Мій батько і я – шляхта, правда?
– Авжеж, авжеж! Що шляхта, то шляхта!
– Ну, а нищить він вас? – питав далі Юрко.
– Паночку! – відповів за всіх Петро. – Хто таке сказав би, то щоби з пекла не виглянув!
– Бачиш, отже! Хоча є на світі всякі скоти, то се не ми. Розумієш? Коли ти вліз у грязь, то я за тобою не полізу!
Парубки замовкли. По хвилині пішов поміж ними говір одобрення. Але про Зглобіцького ніхто й не згадував, наче боявся.
Нагло заговорила Маруся.
– Прив’яжіть Зглобіцького до коня, а ксьондз хай його поведе! Се буде для нього кара.
– Еге ж, поведе хіба на кладбище! – промовив Остап.
– Він до кладбища не доїде! – докинув Юрко, а лице його наче скам’яніло в сій хвилі.
Усі мовчали. Ніхто не думав навіть ставати в обороні Зглобіцького.
– Чому ти не вбив його, Остапе? – спитав Іван. – Що ж ми тепер з ним зробимо?
– Вб’ємо! – відповіли всі в один голос. Але ніхто не подавав способу. Кождий чув себе в праві пімститися на злочинцеві, але ніхто не мав охоти мордувати безборонного. Присутні гляділи по собі, тим часом пан Зглобіцький пильно приглядався усьому. Він слідив за ходом розмови і визнався дуже скоро, з ким саме має діло.
– Мості панове! – начав…
Усі глянули в сторону, де лежав шляхтич, стогнучи, обірваний, окервавлений. На лицях усіх малювалося зчудування і безмежне обурення, що така людина в такому положенні може ще що-небудь говорити.
– Мості панове! – повторив Зглобіцький. – Peccavi. Раз тому, що вчинив лятроцініум, другий раз – що дав себе зловити. Але ви не вбили мене in recenti, ergo, мусіте мене завести до гроду. Везіть, отже! Я вам не втічу, кара не мине мене, і ніхто з вас не буде мати на совісті, що вбив inarmen.
Але пан Зглобіцький перечислився. Юрко і Цебрівські не мали охоти вбивати його, але й не хотіли пускати живим.
– Мовчи, злодію! – відповів коротко Остап. – Мовчи і молися або сповідайся у свойого ксьондза. Я присягаю тобі на спасіння душі, що скоріше сам уб’ю тебе власною рукою, чим дозволю тобі втікти.
– Я не хочу втікати, – відповів шляхтич, – я не хочу пише гинути з хлопської руки.
– Моя сестра і Цебрівський згинули із злодійської руки! – відповів Юрко.
Пан Зглобіцький зблід з переляку.
– Панове! – заговорив шепотом Іван. – Сей скот хоче їхати до броду. Коли староста переведе контроверзу зараз при нас і скарає його на горлі, то добре. Коли ні, то ми самі справимо йому весілля. Позір треба заховати. Ксьондз міг би прокламувати і протестувати в гроді, а так не зможе, бо сам буде свідком усього, що сталося. Буде крик, але не буде процесу, а про се головно ходить.
– То їдьмо! – згодилися всі.
Попель пішов давати «напімнення» гайдукам, і вкоротці почувся свист буків і рев битих пахолків пана Корніцького. Присутність Івана була конечна, бо хлопи пана Василя були б, здається, ні одного не лишили в живих. Побитих і обдертих пущено в ліс, де вони скоро пощезали, кленучи й нарікаючи. Відтак усі сіли на коні, прив’язали Зглобіцького до кінського хребта, а поводи дали в руки ксьондзові, який мав іти пішки. І так усі рушили в дорогу до Теребовлі, до старости пана Струся.
Пан староста Струсь перебував саме у своїм замку, то якраз у правій вежі напроти в’їздової брами. Перед брамою на великих брусах тесового каменя та на повиношених лавах сиділи старостинські пахолки і власні єгомості пана Струся гайдуки. Вони курили люльки, пили принесену жидами горілку або спали. Деякі грали в кості та сварилися при сьому, проклинаючи себе взаїмно.
У брамі стояв також «опатшний генерал коронний», себто возний гроду – невеличка стать у шляхетській киреї, з величезними вусами та широким задертим носом. Він розмовляв саме зі сивавим уже, череватим шляхтичем у кармазиновому жупані зі шаблею при боці. Був се тотумфацький і alter ego пана старости, пан Вигживальський.
– Хе-хе-хе! – підсміхувався пан Вигживальський, – спокійний час, мертвий, правда, пане Задрипа?
– Но так! – відповів запитаний через ніс. – Круль єгомость лімітував усі процеси, тим-то й нових протестацій або прокламацій не оплатиться вносити. Починаються нуди.
– Хе-хе-хе! То, може би, час особистим афектам пофольгувати! Ви ще молоді, кровисті, а тут, намість за білими головами ганятися instar оленя або жеребця, шляхтич сидить дома. Се гріх!
Пан Задрипа аж почервонів від контентації, видко, розмова пана Вигживальського вельми йому подобалася. Покрутив вуса, взявся рукою вбік та відповів:
– Бачите, вельмостя, воно справді не увесь іще вігор виссала з кості королівська служба… Але все-таки…
– Пане Задрипа! Ходи-но, васть! Його вельможність кличуть! – закликав в сій хвилі покоївець старости.
 
Лице пана Задрипи, горде та веселе, спокірніло вмить. Він обернувся на п’яті, швидко почвалав за покоєвим хлопцем пана Струся до правої вежі.
 
Незважаючи на «сонсєдську беседу», яка відбулася минулої днини, встав пан староста бадьорий та веселий. Випивши кухоль сирівцю та вмившися холодною водою, пан Струсь велів пахолкам одягти себе від стіп до голови. При сьому кашляв і спльовував на всі боки, не кажучи, одначе, ні слова, бо загальний звичай викрикувати та проклинати при всякій нагоді не був його звичаєм. Коли пан Струсь брався, приказав подати собі грітого пива зі сметаною та велів покликати возного.
Увійшовши, зігнувся пан Задрипа до землі і побажав щастя та здоровля на весь день.
– Як маєшся, васте? – спитав пан староста. – Що там нового?
– Нічого! Майже всі справи лімітовано задля комісії на козацьке гультяйство, а сі, що на неї не йдуть, протестують, що се кривда – переводити над ними присуди, коли всякі лотрики безкарно гуляють.
– А як гадаєш, пане Задрипа, чи мають вони рацію?
– Звісно, що мають!
– Як-то? Як се, васть, розумієш? – спитав остро пан Струсь.
Пан Задрипа усміхнувся хитро.
– Так, що їм миліше тягнути вино та віватувати, чим горлати у трибуналі.
– Ага, правда. Проти права можна боронитися, але легковажити його non licet. Розумієш, васть?
 
– Святі слова вашої ясновельможності! – зігнувся до землі пан Задрипа.
 
– А чи шляхта з’їхалася, щоби екзекувати пані Дропновську? – питав староста.
– Ні, ваша ясновельможносте!
Пан Струсь підтягнув брови.
– Так? А оправдали себе в гроді?
– Всі до одного!
– Bene! Вважай, отже, і disce, domine Задрипа! Вони не можуть приїхати або не хочуть. Але, бач, їм вільно не хотіти, бо вони коронні сини. Не вільно їм, одначе, не оправдати себе у гроді, бо се було б згола не обивательське нехтування закону.
– Розумію, ваша світлосте!
– А що там з Гжесьом, розбійником? – питав далі пан Струсь.
– Гжесь утік, а коли тікав, то ще крикнув гайдукові, який його стеріг, що сейчас верне.
– Що ж на се гайдук?
– Сказав: добре, добре! Бач, злодій був уже за ровом.
– Ага! Бачиш, пане Задрипа, се дуже розумний гайдук, Гжесь дуже небезпечний чоловік, і тому ми його зловили. Одначе він утік, ані я, ні ти сьому не винні. Ба, ми й не обов’язані пильнувати очей духів.
– Певно, певно, не було навіть проти нього протестації.
– Так, так, domine Задрипа! Ми маємо в руках закон, а в головах знання. Але силу має «браця шляхта». Усе, чого вона бажає, діється по правній формі. Одно – се порох, друге – се куля.
Пан Задрипа не розумів вправді, чи кулею є закон, а порохом шляхта, чи навпаки, але не признався до сього. Ба, й годі було, бо в сю мить влетів у кімнату пан Вигживальський, забувши про належний пану старості «респект».
– Ясновельможний пане старосто! – крикнув, переводячи дух. – Прошу до трибуналу!
– Що сталося?
Вигживальський взявся за голову.
– Horrendum! Horrendum! Raptus puellae, vis armata та убійство – все зі сторони пана Зглобіцького, проти котрого чинять правом панове Цебрівські, Угерницькі й Попелі!
– Га, та ходім, eamus, – сказав неохотно пан Струсь, допивши пиво з кухля та з’ївши останній кусник сиру, який плавав у юшці, і пішов до брами.
 
Здалека вже було чути гамір та дикі оклики п’яних гайдуків, яких вид покервавленого Зглобіцького увів у захват. Нікому з них не прийшло навіть на гадку взяти в’язня під опіку або здержувати оружний та войовничо настроєний гурток шляхти, який, наче приступом, пер на сходи.
Марусі не було, бо Остап повіз її враз із ксьондзом під охороною майже всіх драгунів пана Василя до Лошнева. Боявся, бач, що теребовельські поляки нападуть на злочинців, які безчестять святість духовної особи. Тільки молоді панове Цебрівські, Юрко, Іван та чотирьох хлопців волікли Зглобіцького перед старосту.
Кілька кроків перед паном Струсем біг Задрипа, махаю чи руками, наче вітряк.
– Мості панове, утишіться! Silentium! Прошу направо до салі!
І, відчинивши двері до одної з більших кімнат, впустив туди прибувших, а сам став покликувати гайдуків та трибунальських пахолків, щоби йшли берегти поваги королівського суду. Але пахолків відстрашили грізні й дебелі постаті Олекси Коршуна та оружної челяді. Один кільки подався туди, але кілька рук вхопило його ззаду за обшивку та відтягнуло в сторону брами.
– Ти чого? Здурів? – почулися голоси. – Видиш? Запорожець.
– Запорожець! Запорожець! – пішов говір поміж гайдуками, і всі вони кивали лише головами на розпучливі оклики та рухи пана Задрипи.
Тим часом пан Струсь увійшов і собі до салі та, не сідаючи на своє трибунальське крісло, підійшов до низької решітки, яка ділила кімнату на дві половини. При бічному столику засів писар із гусячим пером за ухом та роговим каламарем перед собою.
– Чолем мості панам, чолем! Що ж нового? Як здоровля? А й пан Угерницький minor? Як там едукація, покінчена, що? Summa cum laude? О, панове Цебрівські? Де ж старший брат?.. – Пан староста говорив те все, не звертаючи уваги на обірваного та покаліченого Зглобіцького, що, мов клунок, лежав зв’язаний у поросі, якого від десятиліття ніхто не змітав у броді.
Молодці привіталися з паном старостою мовчки і не відповідали на підлесні слова. Слова сі мали улагодити їх гнів, але викликали зовсім противний наслідок. Юрко почервонів від досади.
– Ясновельможний пане старосто! – начав різко. – Всі ми здорові, але не всі живі з вини того оттут вархола, нікчемника і збуя! Ось я…
– Пане Задрипа! – гукнув пан староста. – Присунь лави і подай кушімки та мід! Мості панове браця, певно, fatigati зі своєї перегрінації.
Попель почервонів і собі.
– Мості панове старосто! – відповів. – Ми не на мід до нашої милості приїхали, а задля святої справедливості, якої від вас petimus et desideramus.
– Ха-ха-ха! – засміявся пан староста. – Видите, вашмостьове панове, що гродський суд не зібраний як слід, тож годі брати річ так згаку. Треба поделіберувати, quae facienda, quae omittendo. Ви ще молоді, in rebus iuridicis imperiti, а я своєю експерієнцією радо вам послужу та, може, не одно вам виклярую, чого ви у своїй імпруденції та молодечій фурії як слід естимувати не можете.
 
В сій хвилі приніс Задрипа мід і подав його на срібному підносі.
 
– Здоровля вашмостів! – крикнув пан староста і випив чарку. – А дайте й сьому лежачому, нехай відійде!
Пан Задрипа підійшов до пана Зглобіцького, але в сю мить станув між обома Танас.
– Гарячої смоли дістане злодій, а не меду! – гукнув.
– Іди, вашмость, «на устем», – визвав його возний урядовим тоном. – Ясновельможний пан староста приказали, то так має бути!
Одначе ні пан Струсь, ні возний недооцінювали як слід настрою присутніх. Танас почервонів, як буряк, і, вхопивши Задрипу за карк, кинув ним у двері, мов грушкою.
– Проч, хаме! – крикнув хрипливим, придушеним голосом.
Але сей оклик пояснив настрій прибувших, і пан староста отямився вмить.
– Ну, коли, вашмостьове, маєте такі пильні новинки, то розказуйте!
Наперед виступив Остап.
– Ви, ясновельможний пане, знали або чували дещо про нашого небіжчика брата Григорія Цебрівського!
– Але ж так! – відповів живо пан Струсь. – Екстраординарійної фантазії був се кавалер, тільки чимало нам спричинював клопотів, бо гди повархолився з панами Вєльопольськими, багато деяких протестацій появилося у гроді.
– Панове Вєльопольські звісні всім! – замітив різко Іван Попель. – Збирали всяких лавенсів та розбишаків, допускали убійств та насильств за гроші, а раз навіть на православну церков в Іванівці, – найняті паном Корніцьким. За се пішов і спір з небіжчиком. А тепер, як зачуваю, вони у Криму потурчилися і торгують невільниками в Перекопі.
– До речі! До речі! – відізвався Олекса.
– Що ви тут, панове, вдаєтесь у розговори? – крикнув Юрко. – Ad rem.
Пан Струсь глянув з острахом на Юрка й Івана, відтак на двері, які були за його плечима, приблід дещо, але з повагою слухав дальшого оповідання Остапа.
– Гриць знався дуже добре зі старим жидом Дувидом з-під Микулинецької брами, а що сам майже ніколи не пив, тож, коли інші напивалися, він вдавався в розговори зі старшими. Старий Дувид нехрист, але по-свойому вельми учена людина, і він брався вчити Гриця по-турецьки, бо бажав втягнути його до торгівлі зі Стамбулом, до якої треба завсіди лицарських людей. Їхати Гриць не хотів, але по-турецьки навчився та невдовзі балакав із проїжджими вірменами по-турецьки, наче турок, усім навдивовижу.
Тоді жили мив приязни з паном Бялоскурським та з отсим оттут злодієм. Ми не раз з’їздилися то в пана Бялоскурського, то в Лошневі, то в Теребовлі. Зглобіцький приїздив до нас, бо мався до моєї судженої, панни Угерницької. Пан Бялоскурський з Білоскірки пиячив найчастіше в Теребовлі або нюхався з різними непевними людьми, які приїздили до нього з Волощини з молдавським вином, як казав сам.
І раз ось найшли ми нашого брата мертвим та безголовим у Микулинецькому лісі. Біля небіжчика найшли ми турецький ніж, який ще два дні тому бачили в Зглобіцького. При трупі був ще чийсь слід, чий, одначе, не знали ми зовсім і не могли догадатися… Ніхто з нас не надіявся убійства на нашому браті, тим менше, що в околиці всі вельми любили його. Опришки не могли се бути, бо все добро та одіж були ще на тілі, коли його найшли.
Аж старий Дувид пояснив нам дещо. Зглобіцький говорив по-турецьки з якимсь приїжджим купцем у коршмі. Саме увійшов туди Гриць, слухав хвилю, а відтак скочив нагло до Зглобіцького й ухопив його за груди. Прийшлося до завзятого спору, вкінці Гриць плюнув в лице Зглобіцькому, погрозив йому кулаками і вийшов. Про що вони погарікалися, Бог знає…
Тої самої днини вечором найшли ми Гриця без голови, до половини запорпаного в землю… Пан Юрко Угерницький приніс нам ось вістку, що спільником Зглобіцького був пан Бялоскурський з Білоскірки, пізніший дідич Коросна у Перемиській землі. Домагаємося, отже, щоби його милість пан староста зволили зараз перевести actum controversiae і названого пана Зглобіцького brevi manu на горлі скарати, як убійцю, якому доведено убійство.
Під час оповідання Остапа пан Струсь морщив чоло, покручував вуса, попивав мід та крутився на свойому оксамитному кріслі. Коли Остап скінчив свою бесіду, пан староста усміхнувся і спитав ввічливим тоном:
– А чи вашмость пан студіювали право посполите?
– До чорта з правом! – гукнув Олекса. – Яке тут у вас собаче право? Опришкові куля в лоб або мотуз на шию – ось се і право. Де право безсильне, рішає шабля. Що ви тут говорите про якісь розправи? Ось ми тут самі з ним розправимося краще, чим не один із ваших посіпак.
Вчувши се, пан Задрипа зблід і винісся нишком за двері. Сам пан староста скрутився на кріслі і хотів було щось відповісти, та Юрко перебив його.
– Так є, ясновельможний пане старосто, знаємо право не согірше вас, – відповів.
Пан Струсь усміхнувся знову.
– Ergo, – сказав поважно, – знаєте також, що шляхтича без actum controversia, без оборони і репліки на горлі карати non licet, а притім такі справи підлягають соймові. Звольте, вашмостьове, заждати, доки сойм не порішить вашого спору.
Юрко не видержав.
– За сто літ, – крикнув, – за сто літ хіба прийшла би на чергу ся справа! Ми суду домагаємось сейчас, сейчас, ви розумієте?
– Але ж я розумію, лише ultra formam juris, хоч і як бажав би я вашмостів контентувати, non possum. Та ось дам вам добру раду. Внесіть протестацію, справа піде дорогою цивільною, а, узискавши кондемнатку, можете її відтак екзеквувати manu armata.
Юрко озлобився.
– Що нам тут, ваша милість, дуби смалені плетете? Ми хочемо розправи сейчас, бо не бажаємо самі поганити рук бісовим стервом. Коли б не наше почуття святої справедливості, ми застукали би його таки в лісі, як він небіжчика Цебрівського.
Пан староста усміхнувся з незворушливим спокоєм а, запримітивши, що пан Зглобіцький не буде вже мати нагоди розказати за життя про його суд, відповів отверто й щиро:
– Знаєте, панове, я ось тепер сам in dubio, чи не було би воно краще так поступити, але ви розумійте самі, що actum controversiae переводиться сейчас над сим, кого зловлено in recenti.
– In recenti! – гукнув Юрко. – Ми ж його зловили in recenti. Ось послухайте, ще й не такий crimen поповнив гей опришок, але ми гадали, що й тамтого вистане, щоби спричинити розправу в суді.
І, запинюючися, червоніючи, то бліднучи, став розказувати про звірський злочин пана Зглобіцького та про участь у сьому пахолків пана Корніцького й латинського ксьондза. Коли скінчив, настала у зборі мовчанка, а пан Струсь встав із крісла.
– Дзіви оповідаєте, вашмостьове, засьби смів слуга Божий до подібного latrocinium admittere manus. Се неможливе. Коли б се була правда, я мусів би мати й сього ксьондза й сих пахолків, заки міг би справу розсудити і віддати її канонічному судові. Се справа аж надто пахне акатолицьким духом, і подібного гріха я на свою совість брати не можу. Проте можу вам лише віддати підземелля замку до розпорядимості, щоби ви там in fundo пана Зглобіцького на власному харчі, амікії та кустодії держали, доки не покличу всіх свідків. Бо, repeto, в подібний crimen духовника римської церкви і пана Корніцького – першої підойми католицизму в повяті, безумовно, не можу вірити.
– Як-то не віриш? – крикнув Олекса. – Чи ми не християни, чи ми гірші від сего опришка? Ми тобі на хресті присягнемо, ми землю їстимемо, що кожде слово – се свята правда!
Пан староста розвів руками.
– Audiatur et altera pars, – сказав поважно і звернувся до лежачого. – Пан Зглобіцький, чи правда се, що з вами був римський духовник та пахолки пана Корніцького?
– Неправда, – відповів Зглобіцький спокійно, глянувши визиваюче на Юрка й Остапа.
Всі замовкли на малу хвилину, так нечувана була безсоромність опришка. Коротка се була хвиля, і крізь голову Зглобіцького майнула гадка, що ось удасться йому відтягнути виконання належної кари на якийсь час. У душах молодців були, однак, інші гадки та почування, чим се припускав зв’язаний шляхтич. Там гуділа і кипіла страшна, безпощадна лють, що пожирала всю розвагу та милосердя, безоглядна злість та жажда крові, не здержувана ніяким сумнівом. Лиця присутніх прибрали синю краску скаженості, затиснулися п’ястуки, а з-під запінених губ заблистіли стиснені зуби. Юрко зціпив їх так сильно, що аж кров виступила на уста і двома краплями сплила по бороді.
– Ждати? – ревнув не своїм голосом. – Ждати на справедливість? А чи ждала його злочинна рука, щоби Гриць поєднався з Богом? Ні, ми ждати не будемо, ми…
– Пусте городиш! – крикнув Іван. – За слова – слова, а за кров – кров.
– Око за око, зуб за зуб, – крикнув Олекса. – Давайте його!
Остап відчинив двері, і кількох пахолків пана Угерницького вбігли до салі.
– Брати його! – приказав Юрко.
– Не можна, ваша милість, – сказав один з гайдуків, – надворі багато пахолків та гайдуків, є і кількох зі шляхти, могли б перешкодити.
Важко дишучи, здержалися молодці, але Остап отямився перший і вхопив Зглобіцького за чуб.
– Га, коли так… – прохрипів, – то ми ось тобі…
І залізною рукою розірвав сорочку й жупан на шиї злочинця. Відтам переволік його через високий поріг салі так, що лежав на порозі. В руках Танаса блиснула шабля, і нагло порозумів пан Зглобіцький, що його жде.
– Бий, Танасе! – гукнув Остап.
І в сій хвилі почувся хриплий, просто звірячий рев, відтак короткий свист шаблі – і фонтан крові бризнув на салю, аж кілька крапель упало на нові чоботи пана Струся. Гайдуки вхопили голову і трупа і поволікли їх далі сходами, щоби викинути в ріку. За ними послідували молодці, пан староста остав сам. Він глядів на велику криваву пляму на порозі салі, а на його лиці не видко було надто великого зворушення. Та в сій хвилі порушилося щось біля дверей, і пан Струсь здригнув. Одначе не був се ніхто чужий. Позеленіле зі страху лице єгомості, пана Задрипи, а за ним і цілий пан Задрипа показався в салі.
– Я-я-ясно-ясно-ясновельможний пан староста, що на се? Треба би їх пахолками…
– А чи хто протестує? – запитав живо пан староста.
– Ні! – відповів зчудований возний.
– Трупа найдено?
– Ні, ніхто його й не шукав.
– Порозумієш, отже, вашмость пане Задрипа, що ні тобі, ні мені його шукати non licet. Коли ж нема трупа, нема і прокламації, а nemine instigante res absoluturo. Затям собі і те і tace, domine Задрипа, бо будеш битий.
Ні в сих, ні в тих остав пан Задрипа в окервавленій кімнаті, а пан староста вийшов з повагою і подався в свої покої.
Початок липня приніс чимало змін у лошнівський двір. По зловленні та покаранні пана Зглобіцького запанував тут, як і в Цеброві, рід понурої радості. Слізну згадку про померших прислонював собою кривавий, безголовий труп опришка. Та не була се справжня радість, бо ж лихо ніколи лихом не направиться. Вже таки у довершеній месті бачили месники руку вічної Божої справедливості та доказ опіки Всевишнього над пригніченими.
Та хоч пан Василь і його рідня оплакували люту смерть маленької Ганнусі, у дворі роблено приготування до весілля Марусі з Остапом. А причина сього була ось яка.
Коли по всій околиці рознеслася вістка про безпримірно скорий вимір справедливості у теребовельському гроді, стали всі розвідувати, хто, кого, чому і за що убив, позивав чи карав. У справу вмішалися старостинські пахолки, вірмени й жиди, а вкоротці вийшло все наверх. Услід за сим почала польська шляхта, до якої належали мало не всі села Теребовельського повіту, буритися, лютувати проти Угерницького та складати на нього всю вину, буцімто він велів убити пана Зглобіцького задля релігійних непорозумінь. Шляхта збиралася у гроді, розпитували пана Задрипу та писаря про перебіг екзекуції та ладили чимало протестацій і позовів.
Крім сього, пан Корніцький збирав усяку сволоч, наймав її за гроші та поїв горілкою, щоби «по-лицарськи» протяти сей «боляк на здоровому шляхоцькому тілі», як називав панів Угерницьких. Злість пана Корніцького, який був найбагатшим дідичем у всьому старостві, надала також напрям напастям других. Бач, панів Цебрівських не чіпався ніхто; шляхта навіть боялася чотирьох молодих, мов медведі, сильних, а з роду загонистих хлопців. Пан Василь зате був доволі багатий та робив свого часу якнайкращі надії, що виховає сина на католика й поляка. Сього сина знала шляхта дуже мало, а тим-то й гадала, що його нічого боятися.
 
Бач, усякий шляхтич, який лише дещо визначався силою, показував її залюбки по коршмах, ярмарках, з’їздах та пиятиках. Так-то надіялися сусіди без труду розхапати між себе товсту субстанцію пана Угерницького з нагоди подій зі Зглобіцьким.
З усіх сих намірів не вийшло, одначе, нічого, бо пан староста Струсь вияснив позовникам, що у справу вмішані ксьондз і пан Корніцький. Шляхта знала своїх людей аж надто добре, тому й не сумнівалася, що вістка правдива, і позови не вплинули до гроду. Ніхто не бажав мішати церкви у «сусідські непорозуміння» або наражувати собі повітового потентата.
Зате чимраз більше левенців, опришків, загонової шляхти, гайдуків, пахолків, відправлених жовнірів, угорських сабатів стало показуватися по теребовельських коршмах та розпитувати про Лошнів.
Ось се була найбільша небезпека, і на неї мусів пан Василь придумати способи. І він найшов їх.
Перш усього приїхав до Лошнева старий Цебрівський, і, завізвавши попа таки з лошнівської церковці, оба батьки веліли повінчати Остапа з Марусею. Другої днини взяли зі собою двадцять «драгунів», Юрка, Олексу, Івана та братів пана молодого і «конно та збройно» заїхали до теребовельського гроду, де пан Василь переписав Лошнів на дочку й зятя.
 
Перед заїздом на Микулинецькім передмістю, куди заїхали саме прибувші, зчинилося вкоротці чимале збіговисько. Питання та відповіді летіли, мов град, і зі скорістю лискавки рознеслася новина по місті. Вона збентежила всіх, бо всі зрозуміли, що втратили, властиво, підставу до наїзду. Можна було вправді й не питати про причину, але все-таки інеквитація без ніякої причини – се річ немила.
Лошнів належав ось по закону до Остапа Цебрівського і позискав кількасот дужих оборонців у незголоджених, здорових, охочих й добре узброених підданих з Лошнева та Кровінки. Хто зачепився з Лошневом, сей стягав на себе месть Цебрівських, і тому, коли зібрана у Теребовлі шляхта та найняті посіпаки знюхали письмо носом, запал остиг відразу. Кождий бачив власними очима справний, неначе правильне військо, вишколений відділ «драгунів» пана Василя, а поруч них задзєржисті міни панів Цебрівських, і кождий утратив охоту почути на собі їх силу.
Одні за другими стали виноситися з міста, щоби де у затиші стравити свобідно наїдки га напитки, заставлювані їм паном Корніцьким та його ренкодайними. Поміж юрбою крутився Іван Попель, наставляв уха на всі боки та радів зміною в умах і замислах «брації». Укінці зустрів жида, який позичав гроші пану Корніцькому, і сей розказав йому, що «повятовий потентат» велів йому заплатити рахунок у теребовельських коршмах, але не купувати вже ні меду, ні пива, а сам поїхав домів.
 
З тою веселою вісткою вертав Іван до коршми Дувида, де, полагодивши правну формальність, батьки й сини запивали могорич. Коли входив до заїзду, побачив нагло перед собою чорну, обгорілу шию та порослі темним волоссям уха, які належали до високого, стрункого, шляхецьки одітого парубка.
– Івашко! – майнула думка в Івана. – Відки він тут узявся? Він чи не він?
Іскрою дігнав ідучого попереду, саме коли той відчиняв двері до кімнати, де сиділи приїжджі.
Відчинивши двері, глянув усередину і, видко, пізнав тих, що сиділи за столом, бо кинувся взад. Іван опинився око в око з Івашком.
В першій хвилі підняв сей руку, щоби силою отворити собі дорогу до втечі. Але Іван вхопив його за руку і стиснув так сильно, що Івашко аж скрутився.
– Як маєшся, Івашку?! От бачиш, ми потребуємо тебе! Ходи до нас, побалакаємо!
Івашко тим часом отямився.
– Радо би я слухав вашмості, але часу в мене дасть Біг. Я слуга, не пан.
– Ба, йди, слуго, коли пани просять! – засміявся Іван і кинув Івашком до дверей так, що сі розчинилися, а гайдук, заточуючись, влетів у кімнату.
Всі позривалися.
Мало не всі присутні знали Івашка ще з-перед кількох літ, коли він був звичайним пахолком пана Бялоскурського. Вже тоді не любив його ніхто за хитрість і скритність, і не один підозрював його о зносини з опришками та жидами. Коли Юрко приніс відомість, що пан Бялоскурський грав при убиттю Гриця Цебрівського роль спільника, не раз прогомоніло на устах і ім’я Івашка. Коли ж тепер побачили його всі посеред кімнати, подумав кождий, що, певно, і його пан недалеко…. І гурмою кинулися молодші до Івашка. Але Івашко не втратив відваги. Одним скоком найшовся за столом біля вікна і, вхопивши стілець, кинув ним у найближчого пахолка так, що той покотився під стіл.
– Геть! – гукнув і лівою рукою висадив з оправи невеличке вікно, заліплене звіриною оболонкою, щоби собі відтворити дорогу до втечі. Але нагло просунувся хтось, мов лискавка, поміж присутніми, і, заки хто міг отямитися, лежав Івашко у куті з закрученими взад руками. Перед собою бачив червоне, грізно насуплене лице Олекси.
 
– Еге, братіку, – процідив крізь зуби козак, – видко, в тебе не дуже чиста совість, коли так полегшали ноги.
 
Рівночасно підійшов до нього Юрко і витягнув йому з піхви шаблю та ніж з-за пояса. Відтак сказав до Олекси:
– Пусти його! Якщо він винен, то не добровільно, ми його карати не будемо, лиш розпитаємо.
Почувши се, Івашко відзискав холодну кров в одну мить а, освобождений від залізних обіймів козака, поклонився присутнім.
– Здорові були, ясновельможні панове, і вибачте, якщо я вас зворохобив. Але ось у нашій Річі Посполитій ніколи не можна знати, з ким мається до діла, тому, хоча і з панами говориш, краще мати за плечима відкрите вікно.
– Не бійся, Івашку, – заговорив старий пан Цебрівський. – Ми тобі нічого злого не вдіємо. Але, бачиш, ми недавно покарали того, хто вбив у Микулинецькім лісі мойого сина. Тямиш се, правда?
Тут старий зморщив брови, щоби укрити гнів і зворушення, які огортали його завжди, коли згадував небіжчика.
– Чому ні, але ясновельможний пан знали вже тоді, що се учинив Зглобіцький, а не я, ані пан Бялоскурський. Я про сам злочин нічого не знаю. Коли ж ви мене напали, немов опришка, я подумав, що сумної пам’яті пан Зглобіцький втягнув і мене у пиво, яке наварив, щоби себе оправдати. Панове завсіди складають на підданих не лише працю, але найчастіше і вину за власні злодійства. Не дивуйтесь, отже, що я волів з вами не стрічатися.
Старий Цебрівський хотів відповісти, але Іван випередив його і, присунувши лаву, сказав:
– Пождіть-но, панове. Ось бачите, люди на нас зглядаються. Сідайте знов спокійно, сідай і ти, Івашку, а ти, жиде, давай, меду!
Івашко сів, хитро поглядаючи з-під ока на присутніх та поправляючи на собі одежу. Коли все успокоїлося, говорив Іван дальше.
– Ти, Івашку, помилився, але не зовсім. Єгомость пан Зглобіцький сповідався перед смертю і обвинив співучасть у свойому злочині вправді не тебе, але твойого пана Бялоскурського. А де ти, там і він недалеко. Де ж він?
Івашко усміхнувся.
– Ви, панове, помиляєтеся. Пан Бялоскурський зараз другої днини по нападі на Сянок покинув Коросно з ріднею і зі всім готовим грошем та домашніми достатками поїхав до Перемишля. У нього було тридцять пар коней, і він, певно, вже тепер у Тернополі або ще дальше. Свої достатки, попродав львівським вірменам, передягнув жінку і дочку у козацьке плаття і махнув що сили в конях з чаушом татарського хана до Криму. Тоді я покинув його.
– Добре, братіку, – замітив Юрко, – але ми знаємося не віднині, і так само знаємо, що пан Бялоскурський ніколи не довершував своїх подвигів без твоєї світлої ради. Бач, ти був мудріший від нього. Мусиш, отже, знати, як се сталося, що Бялоскурський помагав Зглобіцькому. Сей бідняга не мав вже часу всього розказати, бо поїхав здавати справу до найвищого хана усіх злодіїв – сатани. А й ти, – тут засвітилися грізно очі молодця, – підеш туди за ним, коли без викрутів і брехні не розкажеш нам про все, що знаєш.
 
Івашко глянув на Юрка і на Івана, а відтак засміявся голосно.
 
– Як-то, панове, ви, шляхта, домагаєтеся від мене правди, грозите сатаною, а навіть буком, а самі хочете мене, сліпородженого сина хама, обманути?
– Кпиш, хаме? – гукнув Микола, який сидів проти Івашка.
– Ні, – відповів спокійно Івашко, – лише Зглобіцький вам сього не сказав…
– А хто ж би інший? – спитав Остап, чудуючись, як Івашко міг догадатися підступу.
– Проста річ, – засміявся свобідно гайдук. – Єгомость пан Бялоскурський не оглянув дверей, коли розговорював із жінкою. І ви підслухали його. Ви зате не оглядалися назад себе, коли вели розговори, а я був недалеко. В мене ухо доволі бистре. Бачите, отже, що я міг би вам сказати першу-ліпшу брехню, і ви увірили б у неї, то я скажу вам правду, бо не бачу у брехні для себе ніякої користі, противно – навіть шкоду. Мені навіть жаль, що не можу вам видати пана Бялоскурського. Мені дуже придала б ся його дочка…
– Міркуй, хаме, з ким говориш! – крикнув Танас і вдарив кулаком об стіл, аж склянка підскочила і мід вилився.
– А ти, сину, не начинай сварки при батьках! – упімнув Танаса батько. – Беззаконності сього чоловіка нас не тикаються!
Івашко поглянув з-під ока на старого.
– Вашмость панам ніякого діла до моєї совісті! – сказав понуро. – А я знаю, кого чіпаюся, а кого зраджую! Я за гріш не продаюся, і ждіть, коли говорю, бо коли мені говорити відхочеться, то ніхто мене до сього не примусить, навіть смерть. Слухайте, отже.
Грізне лице Івашка випогодилося знову. Він спер лікоть на столі, щоби рухами надати притиску словам.
– Як уся справа началася, не знаю, бо я щойно шість літ тому вернув був з трилітньої неволі в Анатолії. Тут служив я кільком панам, та вони поводилися зі мною далеко гірше, як турецькі шмагальники. Аж ось стрінувся я з паном Бялоскурським, і ми припали собі до вподоби. Було се саме тоді, коли пан Зглобіцький посварився з небіжчиком паном Цебрівським. Тоді саме побачився він на ринку в Теребовлі з паном Бялоскурським та зі мною. Оба панове довший час гуторили про те, що то буде, коли пан Цебрівський розкаже усім, що він дізнався про пана Зглобіцького. Тоді пан Ян велів мені попросити пана Цебрівського до себе. Пан Ян запросив його поїхати в ліс, щоби переловити татарського післанця до пана Зглобіцького, про якого знав пан Цебрівський. На ділі в означеному місці серед ліса чатував на нього пан Зглобіцький. Коли ми під’їхали, вхопив пан Бялоскурський небіжчика за одну руку, я за другу, а пан Зглобіцький вискочив нагло з корчів і стрілив йому в плечі з пістоля. Відтак поглянули ми, чи рана смертна, відтяли небіжчикові голову, а його самого почали запорпувати в землю. Та ось почулося здалека іржання коней, і ми, покинувши все, утікли в ліс.
Старий Цебрівський закрив лице руками, і з старих грудей вирвалося старече хлипання.
– І чому ж ти, – спитав пан Угерницький Івашка, – чому ти не остеріг Гриця, що йому грозить небезпека?
– А що ж мене обходять спори та забави благородної шляхти? Коли б я хотів кождого остерігати, кого лише міг, певно, вже давно порозтягали б мене круки по полі. Чи є в Річі Посполитій хоч десять праведників межи шляхтою, які не вбили би в своїм життю одного хлопа? Або покажіть хоч одного шляхтича, якого за таке убійство повішено?! Ха-ха-ха! Швець знай своє шевство, а в кравецтво не мішайся!
Сміх Івашка залунав прикро серед сумовитої мовчанки.
– Воно правда, – сказав крізь зуби Юрко. – Відповідно до польських звичаїв Івашко не міг інакше поступити.
– Певно, – відповів Івашко, – що ж ви сказали би, якби хто був остеріг Зглобіцького перед вами?
– Мовчи, злодію! – гукнув Іван. – Як смієш рівняти нас із собачим кодлом свойого пана?
– Не альтеруйтеся, вашмостьове, – усміхнувся гайдук. – Такого собачого накорінку є ціла Річ Посполита, а люди, як ось ви, – се виїмки. Я тримаю з тими, хто сильніший, а ви – вийняті з-під права схизматики… Ну! Думаю, що не будете мене здержувати. Бажаю вам добра і здоровля…
– Пожди ще! – сказав зломаним голосом старий Цебрівський. – Не знаєш ти, за яку саме справу погиб мій син?
Щось немов милосердя блиснуло в очах Івашка.
– Знаю, ваша милість, – сказав. – Пан Зглобіцький і пан Бялоскурський давали татарам списки сих дворів, де були більші достатки, кращі дівчата або більші пани, які могли викупитися. Ваш син підслухав розмову пана Зглобіцького з одним висланцем аккерманських купців, що забезпечують убогу орду зброєю і кіньми та висилають на грабіж. Він загрозив Зглобіцькому, що розголосить те всюди, тому Зглобіцький вбив його. Саме тоді, як їхмость панове Угерницький молодший і Іван Попель були у Коросні, приїздив знову такий післанець від самого Джанібека-Герая до своїх спільників. Се ж зовсім звичайна річ!
І заки онімілі з зачудування мужі могли отямитися, взяв свою зброю та шапку, яка лежала на лаві, і вийшов. Ніхто його не здержував. Усі були придавлені вагою злочинів, про які ось дізналися.
– Сину мій! Бідний сину! – говорив, викиваючи головою, старий Цебрівський. – То ти за віру Христову боровся супроти супостатів? Така смерть – се також причастя св. Тайн. Легким буде тобі супочинок, легка земля, а не мине тебе Боже Царство за правдиве життя та мученичу смерть!
– Амінь! – закінчили присутні.
Старий закрив очі руками.
– І подумати, – начав по хвилі пан Василь, – що се приятелі пана Корніцького, шляхтичі заслужені, як кажуть, у війнах, то справді аж страшно глянути в будуччину.
– Не дивуйтеся, тату, – потішав Юрко, – ми не підемо за ними, а, може, колись зі сходу прийде спасіння до нас.
Але пан Василь продовжав висловлювати свої думки:
– Чим ближче приглядаюся сим, з якими колись був пов’язався, тим більший гнів огортає мене, тим тяжче каюся свого засліплення. Уся ся шляхта зі своїм ляцьким правом лежить на нашім народі, володіє та каверзує ним. Де ділися наші права, достатки, землі, де наші пани, свобода віри… Все пропало, а на нас лежить страшною вагою… Польща.
– Опир! – додав, мов відгомін, Юрко.
– Так! Се справді опир, який ссе сердечну кров хлопа, міщанина, а навіть шляхтича, якщо не хоче кинути каменем на всі свої святощі, на мову, на звичаї та благочестиву віру, щоби стати самому таким опирем, як і вони…
Пан Василь замовк і похнюпився. Молоді мовчали, лише Остап висунувся нишком з кімнати, бо задумав дременути до молодої жінки у Лошневі.
Олекса поблід, слухаючи слів старого. І коли пан Василь замовк, заговорив нишком:
– Там, на Сході, чигає на нашу кров другий опир – татарва. Нашою кров’ю годує він турків, персів, генуезців, весь світ. Тепер подали собі руки оба опирі, а поміж ними опинилися ми, мов між молотом а ковадлом. Та нам годі тратити духа, – тут підніс звільна голос, – годі плакати! Що пропало, то пропало! Але не пропала козацька воля, козацька сила і слава, вона перетривае сі злидні і засвітить опирям на погибіль кривавим заревом пожежі. У неї є ще надія на подвигнення нового ладу. Тому ми туди повинні йти гуртом, щоби скріпити собою ряди борців за віру та волю. Козак опирає вже тепер свою стопу о Перекоп. Він опре її і о Кафу, а за сей час польські пани нехай стануть без підданих та погинуть, покинені нами.
– А що буде, як пани попхаються за нами на Україну? – спитав несподівано Попель.
Олекса спалахнув.
– Га, тоді почервоніє Чорне море, і хоч би прийшлося і згинути, то, падучи, роздавимо й Польщу.
– Амінь! – сказали вдруге присутні.
Старі успокоїлися звільна і стали вести гутірку про козацькі відносини та вольності, а тим часом стало сонце заходити за ліс. Місто опорожнилося з приїжджих, які повезли по всьому воєводстві вістку про зміну дідича в Лошневі. Ізба Дувида опустіла також, а вкінці вибралися і пани Угерницькі та Цебрівські домів.
Вийшовши з ізби, удався Остап до стайні, біля якої відпочивали гайдуки пана Василя, узброєні від стіп до голови, в нарядних одягах. Угорські магерки та дольмани сяяли від золотих та срібних шнурків, а збруя мало не вся була німецької або й турецької роботи. На приказ Остапа вивели вони коня, а двох з них взялися його супроводити. Їдучи через місто, бачили вони, що товпи, які залягали ринок дниною, вже кудись пощезали, і життя йшло своїм давнім руслом.
Жидівські родини сиділи на підсіннях домів, немов у себе в Палестині, шварготіли щось та числили гроші. Коли під’їздив Остап, вони низько кланялися і уступали з дороги найбагатшому дідичеві з околиці. Кількох підозрілих та дещо підпитих парубків стояло при долішній брамі, але і вони вступилися перед дідичем, не зачіпаючи його. На брамі лежав мертвецьки п’яний сторож, а в поблизькій коршмі ревіли не своїми голосами старостинські вояки та нічні сторожі. Кількох псів волочилося понад Гнізною, немов шукаючи чогось, а один з них, сівши на задні лапи та звернувши голову до ріки, вив жалібно, немов прочуваючи смертьабо заразу. Вкоротці пішли за ним також інші пси, і серед їх виття в’їхав Остап на місто.
«Цікаво було б знати, – подумав собі, – чого саме виє проклята собачня. Невже вони вітрять утопленого трупа?»
– Брр… – здригнувся Остап. – Во ім’я Отця і Сина і Святого Духа!
Він зіпнув коня острогами і переїхав чвалом через міст, немов боявся, що з сеї каламутної води протягнеться рука топельника і потягне його зі собою.
– А щоб вас хороба, а щоб ви повиздихали, а щоб вам на жидівський день прийшлося, – проклинав один із гайдуків, занепокоєний проймаючим виттям псів. Другий не говорив ні слова, лише раз у раз спльовував через голову коня та шукав під сорочкою свяченого хрестика. Ніч була доволі холодна, західний вітер проганяв по небозводі пірвані дощові хмари, дерева, що росли при дорозі, свистіли чогось, наче порожнє гілля восени. А собаки вили. Невпинно та безперервно голоси їх то заводили високо, то опадали до нижчих тонів, деякі нагло уривали, а заки ще умовкли, починали інші.
 
– Що до лиха? – кликнув вкінці Остап. – Гей, хло!..
 
– Слухаємо, прошу ласки пана, – відповіли оба гайдуки і присунулися ближче кіньми до пана.
– Який се чортяка вселився сьогодні в собачню, що так погано виє?
– Се, прошу ласки пана, – відповів один із гайдуків, – коли має прийти зараза або війна, то пси завсіди виють. Але ось зараза є, та і війна так якби була, хоч і не у нас… Се, за перепрошенням вашої милості, або татарва десь недалеко, або вони жалують за своїм братом.
– За яким братом? – здивувався Остап.
– А ось за сим стервом, що ми кинули в Гнізну…
– Не верзи чого-будь! – розгнівався Остап. – Доки він жив, то був стервом, а тепер він небіжчик. Нам лише молитися треба за нього.
– Та вже, прошу ласки пана, – відповів гайдук, – усе, що прикажете, зроблю. Але, хоч би мені язик у роті покрутило, то, бігме, за таку собачу душу і плюнути не зумів би.
– Еге, – піддав йому другий гайдук. – Хіба до чорта поломалися. Але сей, бач, сам знає, хто йому рідня: той, певно, сам одною лапою держав опришка за карк, коли ви йому так справно відчесали маківочку.
 
Остап бачив, що гайдуки мали охоту розговоритися таки надобре, а що у нього на се не було охоти, тому поїхав швидше і швидко опинився в лісі на дорозі, яка вела у Лошнів. Його ум займався тепер тим, що жде його далі. Він бачив любе, затишне життя серед сільської обстановки, при боці дорогенької Марусеньки.
Він бачив перед собою дні тихої, пожиточної праці, зі своїми підданими, які відносилися до своїх панів з любов’ю та вірністю. Бачив чудовий спочинок дома у липовім садочку, прикрашенім веселими оченятами його єдиної та її сріблистим сміхом. І не буде вона, як досі, гніватись за кожде щиріше слово та за кождий поцілуй, а й сама прийде й покладе на його груди свою дорогу головку. І йому буде так любо, так любо, неначе у Бога!
А вечорком, коли червоне зарево кидатиме дивні тіні дерев на широкий майдан, коли старий Дрогомирецький принесе відомість, що брами позамикано і розставлено варти, тоді і вони підуть у своє солов’їне гніздечко, а сверщок, що загніздився під печею, заспіває їм пісеньку про відраду домашнього раю. І так буде довго-довго, доки повагом, звільна та незамітно не прийде старість, не покриє їх голов снігом проминулих зим.
Молодець потонув усею душею в сих чудових картинах будуччини, а кінь, не чуючи над собою руки їздця, ішов поволі, відмахуючись від комарів, і повільною ходою спинався на горбок, що лежав поміж Теребовлею та Лошневом.
– Адіть, ваша милосте, горить! – крикнув один із гайдуків, і голос вирвав Остапа з задуми.
– Де саме? – спитав і розглянувся.
Поміж деревами лісу просвічувало місцями рожеве світло, наче зарево при сході сонця, але що ліс був доволі густий, не видко було, відки се світло береться. Остап пустив коня вчвал, щоби виїхати на вершок горба, відки отвирався доволі широкий вид на полудневий схід. Він перший виїхав туди і нагло зупинив коня, так, що сей копитами зарився в землю.
– Ісусе Христе! – крикнув. – Се орда! Орда в Іванівці.
 
– Нехай один з вас їде чвалом назад, що сили в коня, ми – до Теребовлі.
 
Один гайдук звернув коня на місці і пустився чвалом, Остап насунув на очі шапку і, свиснувши коня нагайкою, пігнав, мов вітер, щоби заздалегідь забезпечити свою Марусю від небезпеки та зарядити тимчасову оборону двора перед можливим нападом орди.
Гайдук, який вернув, не доїхав до половини дороги, коли побачив панів з усією двірнею, які чвалом їхали дорогою. На чолі – Олекса, Іван і Юрко. Виїхавши нагору, поглянули вони на широку луну на полуднево-східному виднокрузі. Не було ніякого сумніву, що се орда, бо лише при її нападі могло горіти ціле село одразу. Юрко вхопився за голову.
– Матінко Божа! – крикнув у розпуці. – Як же ж се могло статися? Їдемо туди, може, ще урятуємо з пожежі хоч декого. Моя Галочка! Боже! Боже! Ходи, Іване, поїдем передом.
Але Олекса вхопив за поводи Юркового коня і сказав суворо:
– Не дурій, вашмость, бо і нікого не врятуєш, і сам даси шию у татарський аркан. Ось гляди! Іван теж боїться про своїх, а тямки не тратить. Поїдемо всі три поволі і обережно, зробимо, що буде можна, а не вдасться, то на те допуст Божий. Адже годі лізти самому у пащу татарви, де їх мов муравлів у муравлищі та де розжеврілі крокви та солома падуть на голови. А ви, панове, – тут звернувся до товариства, – їдьте домів та ладьтеся до оборони. Се не може бути ніяка орда, бо про се були б вісті. Се, певно, лише один загін.
– Ба, тому два дні, – сказав Танас, – чув я вістку, що величезна орда показалася на Покутті, але певних відомостей нема, бо в гетьмана Жолкевського нема ніякого війська, то ж ніхто не думає боронитися.
– То добре, – відповів Олекса, – але ось татари нізащо не пустилися б всією силою на Поділля, коли в нас на Запорожжі всі дома. Бо тоді, здається, і не було б їм до чого вертати. Зладьте зброю, скличте хлопців, роздайте самопали й луки, а баби з дітьми та товаром нехай зберуться на двірському майдані. Ми три поїдемо звідатися, що сталося.
Їздці розділилися. Олекса, Іван, Юрко поїхали стежкою до Іванівки і швидко побачили на своїх лицях кривавий відблиск пожежі. Вони не говорили ні слова. Юрко та Іван у найстрашнішім неспокою та в лютій тривозі про долю своїх найдорожчих у світі осіб, а Олекса знав, що всяке потішання було невмісне та марне, неначе крапля оливи проти розбуреної хвилі Чорного моря. Він не говорив ні слова, тільки пильно уважав на обох молодців, щоби котрий з них не втратив розуму з розпуки та не полетів у село на очевидну погибіль. Вони їхали з лісу, і нагло очам їх показалося село.
Але не була се та сама картина, яка так любо вражала всякого, хто приїздив в Іванівку. Не було вже білих, соломою критих хатчин, що цікаво виглядали з-поміж галуззя садків, не було товару, що вертав з пасовиська домів, та веселої дітвори, яка бігала по лугах, не було легкого диму, що з-під курних стріх синявою хмаркою випливав у небо. Усе село гуділо, ревло та тріщало зловіщим гомоном пожежі. Неспалені дерева садів чорніли на кривавому тлі огню, немов огорожа пекла. Горі летіли у небо плахти полум’я та вибухи іскор або чорні, сподом червоняві клуби диму, які хвилями прислонювали собою стіну пожежі та під крилом вітру летіли на схід, несучи вістку, про загибіль села, про смерть та неволю соток людей, про знищення добра та надій тисяч. Хвилями, коли притихав гук огню, почувалися страшні, пронизливі зойки та плач або дикі оклики, подібні до вовчого виття: «Алла! Алла!»
 
Всі три їздці позлазили з коней і стояли, мов скам’янілі, дивлячись на страшне видовище. Серце Юрка обізвалося нагло і раз у раз повторяло безрадне та розпучливе питання: що се таке? що се значить?.. Іван глядів понуро на пожежу і слухав плачів, стону та татарського реву і почув нагло у своїй душі якусь дивну порожнечу. Він знав, що тут нема ніякої ради, ніякого рятунку. Коли татари зуміли зовсім ненадійно напасти на село з усіх сторін, то не було найменшого вигляду на се, щоби хто-небудь урятувався. Коли б хоч на хвилю перед тим дізналися мешканці про ту небезпеку, то все-таки можна було надіятися, що хоч дехто спасся.
Щоби тепер кого-небудь врятувати, на се треба було щонайменше кількасот вправних і добре озброєних їздців, а сих не було навіть у самого гетьмана, а не то в повіті. Всі східні воєводства були віддані на поталу татарам. У всій Річі Посполитій не було нікого і нічого, щоби стримати загибіль і руїну кількохсот тисяч людей. Іван знав се, і коли Юрко, кинувшись на землю та, добуваючи зі себе невиразні слова, гриз землю у безмежному болю та розпуці, Іван стояв понуро, зложивши руки на грудях, немов уосіблення народу, який глядить на власну загибіль завдяки безсовісності заведеного ладу.
А лад сей, відібравши йому збрую, сам до оборони проти ворога мав лише одно – соромну утечу. Тим часом запримітив Олекса, який на свойому віку бачив уже немало подібних картин, що огонь став у декотрих частях пригасати. Він скинув з себе жупан і кирею і звернувся до молодців:
– Коли присягнете, що ні один з вас не відізветься словом та не учинить нічого без мойого дозволу, то позволю вам іти з собою. Поглянемо, чи багато татар, та дізнаємося, куди вони вертатимуть.
– Присягаємо на Спаса та Пречисту! – сказали молодці, отямившись вмить. Перед ними явилось ось діло – одинокий вихід та одинокий рятунок від страшної душевної муки, рм видалося нагло, що, будь вони в селі, не сталося б нещастя, а коли тепер туди підуть, то, може, ще дещо і врятується. Вони швидко поскидали зі себе верхню одіж, і всі три пішли берегом потічка, який плив у село і вливався вже селі в Іванівський потік.
По боках потоку росла осока та високі трави, росло збіжжя, так що швидко дісталися всі три до згарищ перших хат, які вже були пригасли. В сім місці росло кілька верб, з яких витинано пруття на плоти, і тому кожда з них мала немовби велику голову, з якої виростало цілим корчем густе, на кілька пальців грубе пруття. На знак, даний Олексою, молодці повилазили на верби і звідтам, серед горячі та гризького диму, глянули на головну вулицю села та на все, що там діялося.
Коли хто зумів би зобразити собі пекло, всі його страхіття та всю погань, сей побачив би якраз таку саму картину, яку ось побачили Юрко, Іван та Олекса.
Село горіло. Деякі хати стояли в огні, неначе смолоскипи, а гук полум’я мішався з ломотом перегорілих дахів та зі сиком іскор, що вибухали вгору. Разом з хатами горіли також і дерева, а сі, в яких було більше води, стояли обгорілі та чорні, і лише менші галузки тліли від страшної горячі. Довкола них на обійстю лежали чорні, звуглені вже вчасті тіла – се трупи людей та звірят, яких не могли або не хотіли татари брати зі собою. Головно горіли або вже й попеліли крайні хати, які зразу запалили татари, щоби відтяти мешканцям дорогу до втечі. На других щойно горіли стріхи, а далі ледве указувалися по рогах та углах перші язики полум’я.
 
Побіч сих хат розгравалися страшні сцени. Озарені кривавим сяєвом пожежі, неначе справді чорти, увихалися десятки татар довкола хат. Одні виганяли товар на головну вулицю і гнали ошаліле з переляку стадо повз потік за село. Другі серед дикого реву та реготу ловили мешканців, що з руками над головою утікали перед ними, потикаючись та падаючи. Ярке освітлення огню надавало сим лицям якогось страшного вигляду смертної розпуки та перестраху.
Зловивши кого-небудь, татарин придивлявся, кого саме зловив. Старі жінки та чоловіки і всі малі діти діставали ножем по горлі й конали у калюжах крові серед вулиці, топтані ногами татар, коней, товару та власних земляків, що утікали. Коли татарин зловив молодицю з малою дитиною при груди, виривав дитя з рук матері та кидав ним об найближче дерево, стіну або у найближчу звалену хату, а остовпілу матір, що заводила нелюдським голосом, тягнув за собою туди, куди товариші гонили товар та виносили достатки.
При хатах, до яких можна було ще приступити, товпилися татари цілим роєм, виносили щонайкращу одіж, посуд та знущалися по-звірськи над господарями домів, щоби дізнатися, де вони поховали гроші. Їм обпалювали ноги та руки, відрізували уха та носи, жінкам – груди, випалювали очі, а вкінці різали і полишали трупа огневі та собакам.
Усе спішилося, гнало, верещало, деякі бранці пручалися, боронилися та заводили, інші тупо гляділи перед себе на кров, огонь та розпуку інших, але їх грудь не мала уже ні стонів, ні жалю, їх очі – сліз. Татари гонили до поспіху, хрестячи всіх дротяними нагайками, ремінями, плазом шабель та прокльонами, а від часу до часу вибухав серед їх товпи проймаючий рев: «Алла! Алла!» – на знак, що все те діється не лише для наживи татарського люду, але і на славу Аллаха.
Татари спішилися, бо огонь, який самі вони розвели, зближався чимраз більше, охоплював чимраз ближчі хати, й пройти вулицею ставало неможливим. Далі стали погасати перші хати, а по них оставала лише купа обгорілого румовища. Ліплені з глини печі торчали поміж спопелілими згарищами, наче нагробні камені. Головна вулиця села, що вела повз потік, опорожнилася від людей і звірят, остали лише трупи та почорнілі у жарі калюжі крові. Воздух став нагріватись чимраз більше і більше, він дрожав від жару, мов у хлібній печі над розкиненим вугіллям, вкінці одна хвиля – і всі останні хати бухнули огнем, а його вибух приглушив на хвилину всі інші гомони.
– Боже, Боже! – стогнав Юрко, глядячи на все те у якомусь отупінні, яке прийшло на нього після першого вибуху розпуки.
«Пропало все, – подумав Іван. – Помолімося за душі всіх, що погинули. Коли б хто хотів виявити хоч крихітку свого жалю, той мусів би хіба стрімголов кинутись у се пекло…»
Олекса, що весь час глядів на страшну картину знищення з затисненими губами та грізно стягненими бровами, отрясся також зі задуми і сказав:
– На жаль та плач буде час опісля. На се остається вам ціле життя, а коли і сього замало буде, так монастирів на Україні доволі. Тепер треба нам учинити все, що лише можливе. Злазім з дерева! Тут нам нічого робити. Сюди й так зараз над’їдуть татари, щоби поглянути, чи хто де не сховався та не втік ще в останній хвилині.
Мовчки услухали молодці приказу і вернули до коней. Якраз думали на них сісти, коли побачили кільканадцять татар, що під проводом якогось старшого над’їхали від противої сторони села.
– Чвалом! – крикнув Олекса, і всі три пігнали щодуху в сторону лісу.
Татари запримітили їх і, видавши дикий оклик, пігнали за втікачами, розвиваючи по дорозі прикріплені до сідел аркани. Але коні татар були змучені, то швидко остали позаду майже всі. Лише сам старший зближався чимраз більше до лісу, в якому скрилися утікачі. Коли минули перші дерева, Олекса здержав коня і, відчепивши від сідла свій аркан, зіскочив з коня і пішов назустріч татаринові. Юрко та Іван вооружилися тим часом, палаючи жадобою хотяй одного ворога покарати за страшний злочин одноплемінників.
Але до сього не прийшло. Татарин боявся їхати в ліс сам-один серед пітьми, і то ще за невідомим ворогом. Тому здержався і оглянувся за своїми. Його стать відбивалася докладно на тлі кривавого неба, і Олекса не потребував його довго шукати. Сеї одної хвилі було доволі. Гук пожежі глушив собою всі гомони, отже, також і кроки Олекси. Він зблизився до татарина… аркан свиснув у воздусі, кінь станув дуба і, обернувшись на задніх ногах, пігнав до своїх. Зв’язаний татарин лежав на землі, але Олекса не мав часу з ним довго бавитися.
– Вставай, харцизе, і махай у ліс!
Татарин зірвався, мов ошпарений, а, знаючи, що небезпечно було б зволікати, побіг. Так довів його Олекса до Юрка й Івана. Тут приказав татаринові сісти на коня, а, висадивши його туди, сів сам за ним у сідло і поїхав у ліс. Коли вже від’їхали доволі далеко, Олекса зліз з коня, кинув татарина на землю, наче клунок, і приказав молодцям також злізти. Відтак, вхопивши ніж і нагайку, підійшов до татарина, що ще дотепер не міг ані одної руки освободити від справно закиненого аркана.
– Ти, скоте, – начав до татарина по-татарськи, – такий старий опришок, то ж знаєш, що тебе не помилують, коли не схочеш відповідати або коли збрешеш. Тому кажи правду і відповідай скоро, бо в нас нема часу. Відповіш на наші питання швидко і отверто, то виміняємо тебе або позволимо викупитись, коли ні, то згинеш, мов собака, таки сейчас.
– Питай, багадуре! – відповів, дрожачи, татарин, який в Олексі пізнав одного зі своїх найближчих ворогів – козаків.
– Хто ти?
– Я – Арслан-мурза.
– Начальник сього загону?
– Начальник хто інший. Таки ваш чоловік.
– Хто такий?
– По-нашому він зветься Абазе-бей, по-вашому – Івашко чи як там.
– Івашко! – кликнули оба молодці, хоч і не розуміли, про що саме питає Олекса.
– Так, – сказав Олекса, – але не Івашко навів на нас сю орду.
– Се ще справа Бялоскурського та Зглобіцького, – докинув понуро Іван.
– Кілько вас? – питав Олекса дальше.
– Лише один загін, ефендім.
– За чим же ви аж сюди пригнали? Адже загони так широко не йдуть.
– Ми прийшли сюди лише на осібний приказ калги-султана, якого до сього намовив один з ляхистанських бояр, якого очі відчинилися на світло правдивої віри. Ви ось перед хвилиною назвали навіть його ім’я.
Козак перекладав Іванові слова татарина.
– А що, не казав, – замітив Іван, – що се справа Бялоскурського?
– Так саме він називався, – сказав татарин. – Він тут у селі шукав когось, якоїсь дівчини для Чікалі-баші.
– А найшов її? – спитав Олекса.
– Чому би не мав найти? – відповів татарин. – Аллах завсіди ласкав на сих, що увірують в нього.
– Мовчи, псявіро! – крикнув Олекса. – Чи ти думаєш, що коли тебе зараз не вб’ємо, то не зможемо вбити пізніше? Де ваш кіш?
– По тому боці села, у липовому ліску, – була відповідь.
– А бачив ти сю дівчину?
– Бачив, – відповів татарин, а його очі аж засвітилися від згадки про се. – Вона справді гарна, наче гурія в раю Аллаха, і я бажав би, щоб ся, яка колись по смерті в раю подасть мені чарку розкоші, була б хоч через половину так гарна, як саме вона. Її і до султанського гарему не було б мало!
– Що вона за одна?
– Аллах знає, ефендім. При ній був лише старий батько, що дуже люто боронився, а навіть убив кількох товаришів при нападі. Він мав великі сиві вуса та глибокий кривавий зубець над правим оком.
– Де ж ти його побачив, що так добре тямиш?
– Я бачив його, бо я сам убив його ятаганом, зайшовши збоку.
Татарин розказував усе те спокійно, наче чванився своїм ділом.
Олекса усміхнувся люто.
– Чи ви знаєте, вашмость, – сказав до Івана, – що татари приходили лише сюди за вашою сестрою, щоби її пірвати для гарему турецького капудан-баші, а сей ось мурзака вбив вашого батька власною рукою.
Іван здригнувся увесь і нагло, неначе лютий звір, кинувся на татарина…
Поява татар викликала у цілому повіті та в усьому Руському воєводстві несказанний переполох. Коли б шляхта з усього краю з’їхалася була разом, то її, певно, набралося б більше, чим було усієї орди. У кождого посесіоната було чимало гайдуків, пахолків, оружних хлопів, а дрібної загонової шляхти могли на поклик явитися тисячі. Але поклику не було, а гадка про опір татарві навіть не постала в умах подільських вельмож. Саме ім’я татар пройняло їх страшною тривогою, немовби якась несамовита сила привела сюди сі дикі полчища та сама заступалася за них. Шляхті видавалося самозрозумілим, що татари непобідимі або безсмертні.
Тільки пан Угерницький озброїв своїх підданих, а так само деякі шляхтичі-пограничники зібрали потрібні сили, щоби оборонити себе від напасті. На жаль, татари дуже добре знали, що сі вибранці – се здебільшого українці, а їх ватаги складаються з козацьких зайдів та молодої убогої православної шляхти, тому-то й вони старанно оминали сі укріплені та боронені двори, а накидалися на безголове і трусливе панство.
Як при кождому нападі, так і тепер польська шляхта втратила голову зовсім. Усі невирубані ще ліси зароїлися від утікачів, по всіх городах і містечках вешталося чимало блідих із переляку мості панів, які покладалися на висоту міських стін та на хоробрість «ликів». На поталу татарському живлу остав лише бідний, працею та здирством і панським канчуком до снаги винищений подільський мужик. Пани, які відібрали йому свободу та збрую, покинули його тепер у хвилині небезпеки та казали своєю кров’ю заткати хижу пащу татарському змієві.
Зате саме Річ Посполита приглядалася бездіяльно, а може, навіть і задоволено загибелі тисяч українського народу. Не одному зі західних панів здавалося, що татари – се тихий союзник польсько-шляхетського правління. Коли, мовляв, татари пустять крові мужикові, то відійде йому охота до бунту, і він покірно похилить голову під панський нагай.
 
Одного тільки не передвиділи правителі – зміни у світогляді сього окраденого мужика під ударами долі. Утративши все, раб сей ставав знову собою і з раба ставав велетнем. Він виростав ось із крові й боротьби як герой і кидав слово визову всім, хто йому брався кувати кайдани. Та тільки брався… бо ні Польща, ні татарва не мали сили знищити здоровий та благородніший від них мужицький нарід.
В часі, коли шляхта покидала двори, достатки, землю, піддані гуртувалися у ватаги після кождого нападу, а в роздертих горем серцях, наче криваве зарево пожежі, сходила месть! І вони йшли шукати її, та не на захід, але на Запорожжя, де з мужика виріс козак, де тисячі справних та добре озброєних месників виїздили з-під низеньких курних стріх на кождий поклик рідного краю.
Страшно гостювали в сім році татари на Покутті та Поділлі, а за весь час своїх мордів, пожеж та грабіжі не побачили піднесеної проти себе збруї. Сотки сіл та містечок пішли з димом. Тисячі народу вигинули від огню та меча, а дальші тисячі пішли своїм доробком годувати кримців у Перекопі, працюючи на них власними руками, або власним тілом та кров’ю відновляти застиглу життєву силу розніженого у свойому гнилому спокою турецького велетня. І пішов, піднявся один великий плач по всій Україні, а йому відповів оклик гніву озлоблених месників.
 
Зате небагато шляхти згинуло від нападу, тому й гадки у неї були зовсім відмінні. Не один із панів, вернувши по нападі до свойого майна, не находив ні одної стріхи, ні одного Кріпака, бо всі, що уйшли з життям, відплили на схід під козацький присуд. Радо були б пани пішли за ними й собі, щоби оружною рукою погнати у свої стайні нового робучого товару, але що ж? І на се недоставало шляхті сили. Щоби піти у степи, у Дикі Поля, на се треба було відваги, а то більшої, чим до вбиття мужика на гумні…
Тим-то й гадки панів, що вертали, зайнялися чимось іншим. Немов вовки, що, замкнені в одній спільній ямі на голодову смерть, пожирають себе взаїмно, так голодна та обдерта шляхта почала між собою гризтися за останки майна, наїздити себе взаїмно з позбираною голотою та процесуватися по судах.
І ось, неначе маляр, який вогкою ганчіркою одним махом зітре з полотна щойно намальований образ, і ніхто навіть не вгадав би, яким був його зміст, так і тепер затер страшний, від десятиліть небувалий напад татарви всі давні свари, пригоди та ворожнечі з пам’яті сусідів пана Угерницького. Всі мали, бач, аж надто багато діла з новим укладом відносин.
 
Двір у Лошневі був неначе сим плесом, яке найдеться й посеред найбільше скаженого виру. Всі вороги потратили майна, а уцілілих засівів не було кому зібрати. Подекуди появилося вправді кількох мужиків або гайдуків та пахолків, але мужики збирали, що можна було, для себе і щезали опісля з виду панів, а гайдуки, покинувши голодне панство, грабили та нищили все те, чого не знищили татари.
Пан Угерницький виріс одразу до значіння одного з найперших мужів у повіті, бо се, чого не міг добитися довголітньою службою королеві, осягнув тепер кількома тисячами злотих. Він позичив їх на «поминай, як звали» деяким сусідам, які брали хоча здебільшого відбудувати зруйновану ворогом субстанцію, а за се обіцювали не інстигувати справи пана Зглобіцького.
Вправді єгомость пан Задрипа доручив, а радше підкинув пану Василеві кілька позовів, але на означений реченець позовники не ставилися. Через се упадала ціла справа за здогадний «гвалт», довершений на особі шляхтича та за обиду духовника. Одначе інше горе чорним крилом покрило лошнівський двір. Від сього горя не можна було відкупитися ніякими сумами, годі було не зігнутися, не схилити чола під його огонь. Воно гірко буває плакати за помершим, але стократ тяжче оплакувати живих.
Коли б Галя була померла від пошесті або загинула на пожарі, пожаліли б її брат та суджений, пожаліли б і перестали. Живий живе гадає, а час – се великий лікар… Але жити з сею думкою, що дівчина десь у степу волочиться з татарським кошем, щоби відтак доконати своїх днів у поганому гаремі бусурман, – се було просто страшне. Першої днини по нападі ніхто навіть не підходив до Юрка. Всі шанували його біль, бо знали, що потіхи не може йому дати ніхто, крім Бога. Цілу днину ходив молодець по саду туди й назад, змагаючись зі своїм горем. Воно виросло перед ним, мов велетень, та придавило його, немов вагою могильної землі. Мряка, чорна, непробитна мряка смерті, обдавала його відусіль, а її не можна було продерти ні руками, ні умом.
Безрадність!.. Юрко знав, що йти у степи за татарвою тяжко, майже неможливо. Ледве чи яка сила могла вирвати їм добичу насильно. Викрасти бранку з коша могли тільки люди так само зручні, підступні та вправні у підходах, якими були татари, і то тільки тоді, коли знали, де саме той кіш та бранці. А хто ж міг відшукати дівчину у сих тисячах, які вже за два-три дні мусіли бути зібрані у величезному таборі повертаючої орди.
 
Не було надії і на се, щоби при нагоді якоїсь битви жовнірів або козаків із татарами напасти на кіш та освободити полонених, а в їх числі і Галю! Річ Посполита не мала війська на оборону південно-східної границі, і тільки гіркий сміх поривав усякого, хто погадав, що найбагатший та найкращий край усеї держави кинено на поталу юрбі варварів.
Давніше було се Юркові байдуже – чи є, чи нема на окраїнах Річи Посполитої безпека й лад. Тепер, коли сам на собі збагнув наслідки сеї безсовісної недбалості та безсилля, якась нова, небувала, скажена лють на Польщу та її порядки хапала його за горло. Як у кождої людини в горі, так і в нього раз у раз виринало питання: хто винен? А найшовши відповідь, аж скреготав зубами бідолаха та хапав за шаблю у безсилі й злості і не знав, проти кого добути її з піхви.
Дарма! Юрко опинився перед непроходимою стіною, якої ні мечем протяти, ні перелетіти не міг ніхто! При вступі на Дикі Поля кінчилися всі змагання людей, а починалася власть темних, необчислених сил, і кождий, хто бажав у них що-небудь осягнути, здавався тільки на Бога та його ласку. Ні хоробрість, ні підступ не покажуть дороги на пустині, і ні сила, ні завзяття не дадуть людині можності полетіти за птахом.
Татари були і – щезли!.. Хто знає, якими шляхами чи стежками повели вони дівчину? Хто відбере її? Ніхто, хіба Бог, а без його помочі оставало молодцеві тільки одно – згинути! Піти в степи, наскочити на татарську ватагу, врубатися в неї та дорого продати життя…
Але що ж? Чи поліпшить він сим долю дівчини? Ах, у сьому-то й найбільша заковика, що, попри всю розпуку, біль та жаль, все ще десь у куточку жила надія або тінь надії, бліда, слабка, але несумнівна. Юркові невільно було гинути, доки Галя могла надіятися, що колись дійде до неї вісточка з Поділля, а може, може, явиться якась можливість викупити її з ганьби та неволі…
Ходячи по саду, Юрко не замітив, як запав вечір. Чорні хмари стали висуватися з-за овиду та затемнювати останні проблиски сонця. По сто разів передумував молодець одно й те саме, врешті порішив, що одинокий вихід зі скрути є: їхати на Схід. Бездіяльно сидіти і ждати, аж десь, хтось, колись поїде у Крим та, може, дечого дізнається про Галю, – се вбило б його або, по крайній мірі, лишило розуму. Він мусів їхати, куди й якими дорогами – байдуже, чи згине, чи ні – все одно! Завсіди буде мати чого жити, доки смерть не гляне в вічі, бо так і плакати не ялося, і помогти годі було. А подумати, що там з нею може діятися…
 
Юрко вхопив себе обіруч за голову і поволі поплівся домів. Аж ось перед ним зачорніла темна стать.
– Се ти, Юрку? – спитав голос Івана. – Що з тобою?
– Що ж? – відповів тихим голосом. – Думаю, міркую, розважаю та шукаю дороги рятунку.
Іван узяв товариша попід рам’я та пішов поруч з ним.
– Май Бога в серці, брате, – говорив, – не попадай в розпуку та зневіру, бо се злі дорадники! Все-таки і не надійся надто багато. Адже знаєш, що видобути кого з татарської неволі, а ягня з вовчого горла – се одно…
– Знаю, – відповів Юрко, – але, бачиш, я не можу сидіти з заложеними руками, коли вона там, може, кличе моєї помочі. І хотяй не врятую її, то бодай трудитися буду для неї, поїду за нею на край світа, а якщо згинути прийдеться, то згину з її іменем на устах.
– Ба, братіку, – потішав Іван, – усієї надії тратити годі! Знаєш, що Галя призначена до Кафи та що татари ушанують її по дорозі. Заки вернуть та розпаюють бранців, у нас буде доволі часу дістатися на Запорожжя або й у саму Кафу та викупити її з неволі. А не вдасться, то хотяй пімстимося за її сором та неволю на Бялоскурському або ж довершимо силою чи підступом сього, чого не купити за гроші. До відважного належить світ, а аж там на місці побачимо, що саме можна зробити в нашій справі. Не слід нам віддаватися надіям, що щасливо проб’ємося крізь татарські полчища аж до гарему турецького баші. Не можна впевняти себе, що поборемо усі перешкоди та спасемо її і себе. Хто знає, чи вийдемо живими з усіх пригод. Жде нас холод і голод, рани, муки, неволя, а може, й смерть. Але, бачиш, на небі живе Бог, то ж покладім на нього всю надію: а може, може…
Юрко не дав другові докінчити висказу. Обнявши його за шию, вибухнув нагло судорожним плачем.
Коли успокоївся, повів його Іван у хату. Тут сиділи усі довкруги стола, а Олекса розмовляв зі старим Угерницьким про якісь важні справи, бо живо розкладав руками, а усі присутні раз у раз кивали головами або ставляли питання. Коли увійшли Юрко й Іван, розговір замовк, а мати підійшла до сина й обняла його. На її лиці слідне було усе горе останніх днів. Волосся, яке ще донедавна заховало було первісну краску, посивіло майже зовсім, з-під очіпка висувалися в неладі сиваві жмутки на бліде, пооране лице; червоні, підсинілі очі та спалені уста – усе те складалося на сумну картину безпомічної старості. Одначе незламною була: сильна вона жінка.
У хвилі, коли її одинокий син потребував потіхи, опори та материнського співчуття, виступила пані Марта зі спокоєм та гідністю, неначе й не її торкало се найлютіше у світі горе – смерть наймолодшої дитини. При перших словах дрожав ще її голос, але швидко опанувала вона зворушення, бо знала, що в Юрка доволі власних сліз та власного болю.
– Здоров був, синочку! – заговорила. – Чому не прийдеш між нас поділити горе? Ділилися добром, поділимо й журу, а коли стало нам сили перенести один удар, то й сей другий допуст перенесемо на собі без ропоту, без скарги… Скажи, сину, як помогти тобі у твоїй розпуці? Ти ж знаєш, що тут поміч нелегка.
 
Юрко поцілував руку матері і відповів на вид спокійно:
– Годі, мамо, журитися! Плачем не добуду, а розпукою не направлю нічого. Перш усього мусимо погодитися з горем, яке нам зсилає Бог, та тільки на Бога покладатися не зможу ані я сам, ані не зміг би ніхто інший на мойому місці. Ось бачите, – тут дрогнув спокійний голос молодця, – я не бажаю тинятися по світі без хісна для себе та других. А якщо остану тут сам зі своїм горем, то ледве чи зможу отямитися та стати людиною, як другі. Я мушу покинути хату та йти у світ шукати діл, пригод, мушу хоч попробувати помогти їй, нещасній…
Тут щось здавило молодця за горло, немов кліщами, і він не докінчив своїх слів. Сівши на ослоні, спер голову на руки та прислонив очі. Усі мовчали, тільки воскові свічки, що горіли у ліхтарях на столі, прискали раз у раз. Вкінці заговорив старий батько.
– Так, сину, ми самі знаємо, що безділля убило би тебе. Саме був тут отець Андрей, і він також радив, щоби ти їхав у світ, бо при тобі добра не буде. Осаул Олекса каже, що знає, куди твою Галю запроторили. Тож ти поїдь з ним на Запорожжя, а там, може, вдасться викупити дівчину з неволі. Вона в руках Бялоскурського, а сей вельми ласий на гріш. Дай йому більше, чим даватимуть на торзі, а він, певно, віддасть дівчину. Я дам тобі доволі грошей, і то самим золотом, а, крім сего, постараюся в разі потреби, щоби Чамчан, вірменин зі Львова, написав листи до своїх земляків у Кафі, а сі, певно, порятують тебе, якщо бракне тобі дечого у чужині.
Коли Юрко підняв очі, лице його було знову спокійне, як перше.
– Дякую вам, тату, за добру волю! – сказав. – Спасибі і за гроші. Я візьму їх, але тільки тоді, коли віддасте Марусі усе майно, яке з Лошнева має припасти мені. З грішми постараюся поїхати у Кафу всіма можливими способами. Удасться, то верну до вас, не вдасться, а я остану ще в живих, то осяду на Тясмині у Чорному лісі, оддалік від людей, як у монастирі. Ось там скоротаю бездольний свій вік. Заселю пустиню втікачами, збудую церков на Божу славу, оживлю Вкраїну і вмру з сею думкою, що не даремно прожив на світі… Тому не бійтеся про мене. Я без конечної потреби не наражу свойого життя на небезпеку і не стану шукати смерті. Бажав я се було вчинити, але ось і на мене сплила частина доброї благодаті, яка осінила мене. Я отямився вчас, бо згадав, що життя потрібне моїм обездоленим, пригнетеним землякам, православній вірі та будуччині народу. Тож поблагословіть мене на далекий шлях, а що Богу угодно, те й буде!
Юрко підійшов до батька й укляк, а пан Василь поблагословив його твердим, спокійним голосом, хотяй сам став увесь блідий, мов стіна. Батько знав, що, посилаючи сина у татарську пащу, посилає його на ймовірну смерть, та ні словом не зрадив безмірного болю батьківської груди. Мати вийшла з кімнати, щоби помолитися, а Олекса пішов таки сейчас до стайні, щоби вибрати коні та зладити усе потрібне до дороги.
Другої днини з двора в Лошневі виїхали три їздці: Юрко, Іван і Олекса. Іван не думав так швидко вертати у Теребовельщину. Він віддав свою худопахольську субстанцію, що мав по батькові в Іванівці, пану Угерницькому, щоби господарював на ній по своїй волі, а сам поїхав з Юрком у світ, щоби помогти йому та берегти у всіх небезпеках далекої дороги. Опісля задумав іти на Січ і там проживати далі та шукати пімсти на ляхах і татарах за загибіль рідні. Не було, бач, у нього охоти до осілого мирного життя. Була се вдача, яка тільки у боротьбі та подвигах, у походах та боях бачить смисл життя молодої людини.
Всі три в’їхали у Микулинецький ліс, що лежав між Теребовлею а Тернополем. Вони бажали закупити у Тернополі ще дещо потрібне до далекої виправи. Вправді могли би були вже на третій день станути у Кам’янці, але Олекса не згодився на се, кажучи, що не можна так одразу, без конечної потреби томити коні. Радив навіть у Тернополі переночувати, а при нагоді докупити ще два подільські бахмати, які були необхідні до далекої подорожі у широких степах України. Ся порода надавалася найкраще до небезпечних походів, і кінь Олекси був саме сеї породи.
По дорозі у Тернопіль стрічали мандрівники кілька разів усяких підозрілих волоцюг, які їм пильно приглядалися. Одначе грізне лице запорожця та бліді, похмурі лиця молодців відстрашували харцизів. Ось так доїхали вони до Тернополя вже під вечір.
Як у Теребовлі, так і тут мав Юрко знакомого міщанина Михайла Гудза, що держав заїжджий двір для проїжджих купців. Шляхта туди не заїздила, але повно у нього збиралося міщан та вірменських купців, які їздили караванами на Схід. Михайло привітав гостей зовсім не унижено. Він любив, бач, показувати свою міщанську гордість навіть і перед шляхтою. Але тут робив він чималу ріжницю між поляками і православними русинами. Так і тепер, коли чимало шляхтичів потратило майно, пан Михайло сердешно зі сього тішився, наскільки се не торкалося православних. До них звик був говорити:
 
– Хотяй ви ніби шляхта, а я ні, то ми все-таки одного батька діти, та одна кормига нас давить. Тож хотяй ви мені пани, а я вам слуга, то все лише остільки, оскільки молодший брат служить старшому.
Видко, що пан Михайло, який був старшим братом при церковному братстві, таки добре розумів напрям польської державної думки, а до свойого світогляду пристосовувався не лише на засіданнях братства, але й у житті. Тому прийняв запорожця, як свойого найближчого друга, з отвертими раменами і віддав йому до розпорядимості всю хату. Так само щиро пожалів Юрка та Івана, як своїх, а вже не одно дісталося при сьому і королеві, і сеймові, і гетьманам. Він прирік вистаратися коней та ремінь, з якого Олекса думав скрутити два нові аркани, потрібні конечно всякому мандрівникові у степах. Він, бач, ніколи не купував готових арканів, але завсіди робив їх сам.
Відтак запросив пан Михайло всіх трьох до себе на обід, причому видобув все найкраще, що лише було в нього в кухні та пивниці. По обіді сиділи всі разом та, попиваючи молдавське вино, говорили про шлях, яким думали їхати у Крим.
 
Пан Михайло вельми дивувався, що молодці відважилися на таке небезпечне підприємство, і радив не робити сего на власну руку, тільки в власній силі. Олекса годився на се вповні.
– Тепер не можна буде їхати просто у Перекоп, – говорив, – бо годі сподіватися, щоби які-небудь купці або посли туди їхали, а самі, очевидно, не попхаєтеся, немов чортові їв зуби. Поїдете на Томаківку, а там, певно, найдеться якась нагода перебратися у Перекоп, а відтіля й у Кафу. Але Юрко, якому подорож вернула у значній мірі рівновагу духа, успів ще раз передумати всі можливості успіху і не згодився.
– Ні, Олексо, – відповів живо, – ти ж знаєш, що мені ходить головно о поспіх. Якщо мав би я приїхати запізно, то волів би був таки сейчас скочити за Зглобіцьким у Гнізну… Сам чи не сам, з купцями, послами чи без них – я мушу їхати слідом за бранцями, щоби прибути принайменше на сей час, коли будуть продавати невільників у Кафі.
– В такому разі, – відповів Олекса, – мусіте мати пернач від котрогось із татарських мурзак або від когось із ханської рідні, бо інакше не проїдете і гонів, щоби вас не зловили та не відвезли у Кафу, але не як послів або купців, лише у каторгу. Вашмостьове, майте на увазі, що від вашого життя та свободи залежить інше чиєсь добро. Вам невільно пхатися нерозважно в небезпеку. Тому послухайте і їдьте зі мною на Запорожжя, а там не трудно буде роздобути потрібне, хоч би й від самого Кантеміра. Його поважають усі орди, і хоч він з нами воює, то відси радо вволює просьбу лицарських людей.
 
– Добре, – згодився Іван, – але як довго се потриває?
– Щонайменше півроку.
– Півроку! – крикнув Юрко. – Ти погадай тільки, що за сей час може статися! Півроку!.. Господи милостивий! За півроку буде зима, опісля прийде весна, розтопи, негода, а з ними знову який напад козаків на Крим або Туреччину, і аж тоді пропаде остання надія найти кого серед воєнної завірюхи.
Тут вмішався пан Михайло.
– А якби так ви, панове, пристали до якої вірменської каравани, яка їде просто в Крим. Воно було б і швидко, і безпечно, і певно. Купці мають знакомих у Перекопі, Бахчисараї, Козлові і Кафі і знають усіх. Якщо певно знаєте, що суджена єгомості пана Угерницького призначена для Чікалі-баші, то вірмени, певно, найдуть її і того, хто її приведе.
– Ба, але чи каравани туди ходять, куди нам дорога? Вони звичайно їздять до Стамбула або Аккермана.
– Саме в сім році, – відповів Олекса, – підуть каравани у Перекоп або й у Кафу, але се не станеться так швидко. Вправді, по нападі найлегше зробити купцеві на татарській шкірі, та не кождий посягне на сей зарібок. По нападі буває у орди чимало гроша, тож вона радо купує поживу, сукно, кожухи, збрую. Небезпечна се дорога, тому такі виправи відбуваються найчастіше під нашою охороною, але є й такі, що їдуть туди просто Чорним шляхом на Брацлав, попри Нерубайку, Вись, Інгул, біля Білих Криниць у Кизикермен. Ледве, одначе, відважиться хто туди поїхати перед осінню. Сьогорічний напад був дуже великий, самої орди було по правді до сорока тисяч, так що Чорномор’я зароїться від чамбулів, чабанів та таборів і не заспокоїться аж десь за два-три місяці. Се, бачите, наче вистрілити вечірньою порою на степовому озері. Уся пташня, яка збирається на ньому ночувати, зірветься, як пестра хмара, та довго ще відтак кричить та підлітає, хоч стрілець давно пішов уже домів… А у татар такої птиці доволі. Від одних відкупишся – прийдуть другі, відіб’єшся від них – появляться треті, а не відіб’єшся, то поминай, як звали, хоч би ти мав ферман від самого султана або ярлик від хана. Завсіди найдеться хтось, хто його не пошанує, а ніякий чортяка не зможе відтак такого злодюгу відшукати та покарати за злочин… Ось чому треба ждати, аж татарва осядеться; поки що мусімо їхати на Січ, а не на Дикі поля. З Запорожжя скоріше чи пізніше діб’ємося у Крим; а чи нам се удасться відсіля, Бог знає…
 
Саме в сю хвилину застукав хтось до дверей, і в кімнату увійшов високий, худощавий чоловік з чорним заростом та кривим носом, у високій смушевій шапці. На перший погляд можна було в ньому пізнати вірменського купця.
– Здоров був, пане Михайле! – поздоровив він, входячи, господаря.
Пан Михайло усміхнувся приязно та привітався з прибулим сердечно.
– Вітаємо, вітаємо та просимо у компанію!
– Хто зач? – спитав Іван.
– Се львівський торговець сукна Кіркор, вельми багатий чоловік та мій давній знакомий. Він мало не щороку їздить на Схід, та й сего року був би, певно, туди поїхав, якби не орда… Чи не правда? – звернувся пан Михайло до вірменина.
Сей усміхнувся хитро.
– Може, правда, може, ні, – відповів обережно. – Може, я тільки припізнився…
– Ах, то ви сього року також збираєтесь в дорогу? – спитав живо господар.
– Не знаю, не знаю! – звинявся купець. – Годі ще щось певного сказати.
– Шкода! – розвів руками пан Михайло а, звертаючись до гостей, додав: – Мали би, панове, неабиякого провідника та друга у своїй подорожі.
– А вашмость панове, куди вибираєтеся? – спитав вірменин, сідаючи за стіл та беручи в руки налиту чарку.
Олекса розказав купцеві про наміри Юрка й Івана, а Юрко показав йому листи до кафинських вірменів. Кіркор переглядав написи на листах, попивав вино та слухав оповідання, а від часу до часу гладив свою чорну бороду. В міру оповідання поважніло його лице чимраз більше, вкінці відповів:
– Хоч не знаю особисто пана Угерницького, але багато чув я про нього від Гошовича, і мені жаль вашмості, що попав у такі терміни. Одначе, чи подумали ви, як важке та небезпечне ваше підприємство?
 
– Я роздумав усе як слід! – заявив Юрко спокійно. – А якщо я раз рішився, то ніяка сила не відведе мене від постанови, хіба Бог, на якого поклав я. всю свою надію.
Лице купця дрогнуло.
– Так, на Бога надійтеся, панове! Може, він потішить вас у вашому горі та проведе щасливо крізь сей страшний край, сю геєнну християнського народу та виведе здоровими зі страшної пащі опиря, який від віків ссе живу кров руського племені. Гей, чи знаєте, панове, що татари забрали в ясир поверх двісті тисяч усяких бранців, а кільки товару та достатків, то й не зчислити. Але ось я не про се… Чи, панове, знаєте, напевно, що пан Бялоскурський приложив руку до пірвання панни Попелівної?
– Так! – пояснив Іван. – Ми зловили й убили татарського мурзаку, який зарізав мойого батька та був при її пірванні. Він зізнав, що його чамбул тільки за те напав на Іванівку, щоби її пірвати. Вправді мені не дуже хотілося вірити, щоби який чамбул запускався так далеко задля одної дівчини, з другої сторони, одначе, гарно, що навіть татарин не збреше перед смертю.
Кіркор усміхнувся знову хитро й відповів:
– Перш усього ви добре вчинили, що не оставили Арслана в живих, бо досі ніхто з татар вас не бачив і не знає. Виміняти його також не було можна, бо дівчина не належала до нього, лиш до Бялоскурського, а сей, певне, не віддав би її за життя Арслана. Видко, вона мусить бути вельми гарна, коли він за нею так побивається.
– О так! – вирвалося у Юрка.
– Що Арслан казав правду, то зовсім ясне, тільки ви, панове, не знаєте турецько-татарського світа та всіх його тайн. Ви не знаєте, якими шляхами доходять там до цілі та добиваються успіху всякі люди. Там не зважає ніхто на спільне, прилюдне добро, на заслугу хоч би на користь володаря, держави чи якого одного стану. У нас, у Польщі, міриться все користю шляхти, а там – тільки користю одиниці. Всякий має на оці тільки власне добро та власну вигоду й усіми можливими чи неможливими способами старається дійти до значіння, щоби опісля безоглядно давити нижчих та ссати їх кров. Якщо Бялоскурському потрібна була ласка великого візира Насуха , Чікалі-баші чи кого іншого, то він мусів добре розвідатися, яким робом зможе її найлегше осягнути. А таких способів є, властиво, тільки три. Старшим достойникам платять за ласку готовим грошем, молодшим – дарунками, а наймолодшим – дівчатами. Чікалі-баша – молодий чоловік, а до жінок вельми ласий. Тому, певно, Бялоскурський постарався про вибір красавиць а, вибравши найкращу, пішле її баші, щоби одержати яке місце при дворі або флоті, що завсіди стоїть у Кафі. І пан Бялоскурський, і його посіпаки довгий час розглядалися, заки найшли декілька потрібних дівчат, бо бачимо, що аж так далеко на захід за ними їхали. Видко, в судженої пана Угерницького неабияка краса, коли завдав собі задля неї аж стільки труду. Якщо він знає турецький світ так, як я, а він знає його, певно, то він і власної дочки не пожаліє, щоби задоволити башу, і нагороди доб’ється певно. Коли знаєте, то навіть жінка великого Солімана була дочкою українського попа. Тому-то я й гадаю, що, крім гроша, треба буде вашмостям іще більше хитрощів, якщо бажаєте по-доброму видобути дівчину з рук Бялоскурського.
Молодці мовчали, бо справді годі було їм що-небудь відповісти на таке вияснення справи.
 
– А чи не могли б їхмость панове, – спитав пан Михайло, – взяти зі собою листів до котрого з польських потурнаків, що сотками сидять по пристанях та торжищах Чорного моря і торгують невільниками? Нехай би вони намовили Бялоскурського віддати їм дівчину.
– Еге ж! На се вони самі ждуть! – відповів Олекса. – Вони возьмуть гроші, опісля скажуть, що не одержали їх або хто забрав у дорозі, та зажадають удруге або й утретє тої самої суми, аж вкінці бранка умре в неволі або напропаще щезне десь у якомусь гаремі. З гарему не видобуде її сам падишах, не то хто! Відтак вибрешуться, панове, що дівчину вбили при повороті татари або що вмерла на заразу.
Настала мовчанка.
– Що ж хочете, – докинув по хвилині вірменин. – На те вони й потурчилися, щоби добитися наживи та віддатися опісля безкарно найпоганішим та найдикішим оргіям, які можливі тільки на Сході під тайною гаремів.
– Тьфу! – сплюнув з досадою пан Михайло.
– Що ж ви нам, отже, радите? – спитав Юрко.
– Я раджу їхати чимскорше на Запорожжя, і коли не трапиться яка інша нагода, поступити саме так, як каже Олекса. Я від себе дам вам листи до кількох купців у Перекопі та Кафі, може, вони вам що поможуть, коли аж туди заїдете. Іншої ради не можу вам дати, помогти особисто також ні, бо ще сам не знаю, чи в сім році складеться яка каравана, чи ні. На всякий випадок раджу вам їхати на Брацлав. Може бути, що мене не розумієте, але як послухаєте моєї ради, то і зрозумієте пізніше.
Під час дальшої розмови привели коні, і Олекса оком знавця став приглядатися їм. Вони були справді гарні та палкі, а що важніше – оба сивої масті, так що всі три їздці мали однакі коні. При торзі показалося, що пан Михайло знаменито уміє торгуватися та що має між купцями велику повагу. Коні були дешеві, так що важкий мішок Юрка мало що зменшився.
Кіркор лишився також у пана Михайла на ніч, бо під вечір приїхало ще п’ятьох інших купців, і всі вони аж допізна вніч радилися над якоюсь важною справою. Про що, одначе, говорили, не знав ніхто, бо зараз другої днини на зорях виїхали Юрко, Іван та Олекса з Тернополя на схід сонця, супроводжені листами Кіркора та бажаннями старого Михайла, який аж сплакнув зі зворушення та не хотів і чути про ніяку заплату.
Їхали зразу лісами, серед яких лежали місцями полоси отвертих ланів та сіножатей. Ліси були густі й доволі великі, а вечорами почувалися з їх глибини голоси звірні. Бач, важко було відтіля вивозити поташ до Гданська, бо до балтійських рік було доволі далеко. Тому-то й не оплачувалося панам випалювати ліси, а зате з року на рік більшала кількість панських фільварків, а меншало число населення, яке вимирало від нужди, праці, побоїв, зарази або тікало з душею на схід.
А ось тепер і сей побідний похід великопанських обшарників підтяла поява другого ворога краю і народу – татар. Усі оселі, крізь які їхали мандрівники, світили пустками. Зі сих, що лежали на окраїнах лісів або в отвертому полі, не остало і головні. В інших, до яких не заглянули татари, не було й живої душі.
 
Наче крізь якесь дивовижне кладовище їхали їздці, кладовище, на якому поховано цілий народ. Ще заки показувалися перші згарища, з сумом спочивало око на здичавілих нивках та ланах, зарослих бур’яном. Витолочила їх орда кіньми, випасла здичіла худоба, перерили дикі кабани. Ні плуга, ні воза, ні мужика на всьому просторі! А ось там уже показалося руде або окіпчене гілля дерев. Легкий вітерець підіймав цілі хмари сірого попелу і, граючись ним, <идав то сюди, то туди або вертів ними, наче водою у чорториї. Опісля появлялися по обох боках шляху згарища…
Купи румовищ, попелу, головень, серед яких торчали лише виліплені з глини комини, неначе нагробні камені. Перед появою їздців раз у раз тікали зі згарищ собаки, які збігалися з усієї околиці, щоби спільно з вовками поживитися непохованим трупом. Тільки що вони одні живилися уднину, а другі вночі. Але для всіх старчило бажаної страви, а місце, де вона лежала, вказували цілі хмари гайвороння, круків, галок, що кружляли над ним. Віяло з нього страшним, прегидким ропухом трупів, а людьське око з відразою відверталося від нього, як звичайно відвертається людина від горя, якому не годна зарадити.
Мовчки, не оглядаючись, переїздили мандрівники крізь таке село. Та дарма! Не раз траплялося і на шляху побачити якусь безвидну, обгорілу та криваву масу, порозтягану на всі боки собаками, вовками та птицями. Якнайшвидше минали їздці погане місце, але ще довго-довго неслася навздогін за їздцями, неначе спомин страшної сонної мари, гидка-прегидка воня зарази…
Посеред усіх тих понурих появ у пустині, покиненій татарами, не видко було й живої душі, немов усі, що врятувалися від смерті та неволі, покинули сльозами та кров’ю насяклу землю і переселилися ген, на край світа. Аж виїхавши з лісів, під селом Качанівкою побачили їздці якихось людей, що крутилися по полях та луках. Вони підійняли похилені голови, як зачули тупіт коней, а, побачивши людей, покинули все і вмить щезли в найближчих корчах на окраїні лісу.
Не дивно! Хто ж знав, що се за люди їхали? Може, татари, а може, що гірше, гайдуки дідича, який шукав у пустині пропавших кріпаків!.. Аж коли постаті їздців пропали у гущавині за закрутом шляху або за хвилями поземелля, з куща ліщини або калини вихилялося лице мужика, яке краскою нагадувало землю. По хвилині сей чоловік вилазив з укриття і гарячково брався знову за роботу: зібрати з поля дещо збіжжя чи городини. Він спішився та добував останки сил, щоби спасти від голодної смерті !хоч сі незначні останки населення, що залишили татари. Бо вслід за татарвою ступали ще завсіди два товариші: пошесть і голод…
Через усю дорогу не стрічали їздці нікого, з ким можна б було поговорити про події, які тут скоїлися. Тому, переїхавши через Збруч, стали підганяти коні, щоби якнайшвидше минути полосу, обняту татарами. Одначе аж другої днини з полудня найшли кілька осель, неспалених, та, проте, пустих. Дідичі повтікали у Тернопіль, Збараж або і Львів, а мужики не мали ще відваги вертати до хат, де в кождій хвилі міг загостити якийсь спізнений загін. Тому крилися по лісах, печерах, доки не впевнилися, що бодай їх життю не грозить небезпека.
Коли звечоріло, їздці опинилися знову на краю великої діброви, що простягалася від села Медведівки аж до міста Бару. Властиво, дорога відклонювалася раз у раз то вправо, то вліво від простого напряму, одначе Олекса й не гадав їхати селами. Ще їдучи на Поділля як гетьманський гонець, намітив собі шлях, простий, мов лет стріли, та найкоротший. В його пам’яті лежав сей шлях зовсім ясно, так що осаул провадив Юрка й Івана швидко, певно, без надуми та вагання.
Часто приходилося з’їздити на манівці, але завсіди так, що се не спричинювало труду ні людям, ні коням. Так вміли їздити тільки запорожці. З неймовірною скорістю, серед найтяжчих умов поконували вони простори та через день-два відбували подорожі, на які хто інший потребував дві неділі часу та багато-пребагато труду.
Діброва була велична, стара, поважна. Рідко стоячі дуби-велетні чорніли на тлі неба, неначе склепіння якогось величезного храму. Широчезні, розлогі крони дерев спліталися зі собою вгорі у непробитну крівлю, а сподом вкривала землю грубезна верета напівзбутвілого листя. Воно накопичилося тут від десятиліть. Спіднє утворило м’яку підстилку, що враз із верхнім, торішнім листям розвернулося, неначе м’який ковер. Верхня підстилка, висушена продувом, шелестіла під ногою мандрівника, але зберігала завсіди вологість. Ось чому посеред сухого листя виростали гриби та губи й виводилися мільярди хрущів або нічних мотилів. У галуззях, на дуплах гніздилися цілі рої співучих птиць, а десь високо, немов орел на скелі, оддалік від усіх інших, осідав цар ночі – пугач.
Під захисним склепінням дубів находило прибіжище багато-пребагато всякої лісної звірні, що над потоками та на ясних прогалинах, порослих травою та зіллям, находила безпечну і обильну страву.
Опинившися біля перших корчів, що росли на окраїні ліса, зміркували молодці сейчас, що се більший та старший ліс, чим усі, які переїздили досі. Корені росли тільки з берега, а далі стояли лише зрідка грубезні пні столітніх дубів, на яких опиралася смарагдова кровля діброви. Молодці спитали Олекси, а сей відповів:
– Не бійтеся, товариші, ся діброва не урветься вже так швидко, як попередні. Ось ми вже минули осілі сторони. Тут, у лісі, нема вже ні хуторів, ні сіл. Аж біля Бару та Брацлава є села, але ті вже напів- або зовсім під козацьким присудом. Тому й татари пішли, здається, не туди, а на Кам’янець, щоби не зачепитись о наші уходи. Коли б ми не мусіли їхати на Брацлав, то поїхали б просто дібровою на південний схід і швидше були б на Запорожжі, чим татари у Перекопі. На жаль, нам треба у Брацлав, а я раджу вам слухати Кіркора. Ну, а тепер ходіть за мною, поведу вас у козацьку хату.
– Хату? Яку хату? – питав Іван.
– У сій хаті, – відповів осаул, – сам Бог поклав зелену стріху та устелив пол м’яким листячком. На місці сволока – столітній дуб, а на місці стіни – ліщина.
Зліз з коня і, взявши його за поводи, подався у гущавину. Молодці послідували за ним. Добру хвилю пробиралися крізь гущавник ліщини, калини та рябини, а там підшиття ставало чимраз нижче, вершилися дуби, аж корені уступили зовсім, а коні ступали нечутно по м’якому підложу праліса. Олекса виглядів місце, куди пропливає невеличкий потічок, а на прогалині росла буйно трава. Отут задержався і, оглянувши, сказав:
– Ось тут спічнемо!
Всі три поздіймали кульбаки з коней а, повитиравши звірята свіжим дубовим листям, пустили їх на пашу. Олекса поприпинав їх на аркани, щоби другої днини довго за ними не шукати, а відтак стали всі три збирати та зносити сухе гілля, якого немало пообломлювала буря з дерев, і воно валялося під ногами. Розвівши ватру, розстелили молодці покривала на коні та поклали кульбаки під голови. Потім попоїли, що Бог післав, позакурювали люльки і полягали довкруги ватри.
Недалеко чути було жування коней, що гризли траву на березі потоку, часами трісла у вогні вогка галузка, а хвилями проходив легіт понад лісом та нашіптував мандрівникам якісь незрозумілі, чарівні казки. Було тихо та спокійно і здавалося, що вся та гаєнна плачу, крові, стонів, смерті та неволі – се лише якась чорна змора, що давить груди крізь сон.
Якось дивно було пригадувати собі серед сього справжнього раю сю неймовірну вагу горя, яке звалилося на всю землю та її населення, і аж тепер порозумів Юрко, чому зажурені та нещасні тікають у пустиню. Тут душа пристає лише з Богом та природою. Вона говорить лише зі собою і звільна перестає вірити, що поза самотою та спокоєм є ще щось більше, що поза деревами є ще й хати, в сих хатах – люди, а в серцях сих людей – люта, кривава рана.
Неначе робітник, який утомився і вечором протягає змучені члени, так і тепер спочивали мандрівники, передумуючи події дня. Юрко глядів у огонь. Він чув довкруги себе безмежну тишину, а над собою бачив чорну безодню нічної темряви. У сю пітьму поринали звільна страшні картини, якими займалася уява молодця. Замовкло й горе, заснуло, уколихане до сну втомою тіла та навалою вражінь. Бач, і радість, і терпіння вичерпують свою силу і слабнуть з часом та зі зміною окруження. Хоч і яка гарна пісенька, хоч яка страшна картина, обі зуживаються, і душа ставиться до них, як до чогось знайомого, звичного… І молодець почув, що тут, серед сеї тишини, зумів би дух його віднести утрачений спокій, хоч би й утратив усе інше… Тут зумів би погодитися з долею та, обтерши останні сльози, сказати Богу: «Да будет воля твоя!»
– Скажи, Олексо, – спитав по хвилині, дивлячись усе ще недвижно у палаюче полум’я, – скажи, чому-то нам у світі так погано живеться? Здається тобі не раз, що ти ся пташка, яку пташник прив’язав, щоби на неї ловити шулік та соколів. Ось-ось із синього неба паде стрілою лютий грабіжник і розірве тебе, ще заки успієш зітхнути до Бога за свою грішну душу. Чи який проклін тяжить над нами та нашою землею, чи нам уже ніколи просвітку не буде від сеї лютої степової саранчі? Чи вже ніколи не розживемося у спокою, але завсіди плакатимемо по сьому, що добром називається? Чому воно так? Коли-то вже Бог змилується над нами та освободить нас від лихої години? Гей! Чи я кому яке лихо вчинив, чи согрішив важко перед Господом? Коли сам подумаю, то, їй-Богу, не находжу у свойому житті ніякої погани та ніякого гріха, за який так тяжко треба б покутувати.
Козак мовчав зразу і хитав головою. Іван, що лежав при огні з головою на кульбаці, підняв чоло і також глядів на Олексу, ждучи відповіли. Ватра звільна погасла, а сірий сріблистий попіл покривав звільна недопалені галузки. У коронах дубів вів легіт довгі-предовгі розговори, неначе сам бажав дати відповідь на питання молодця словами: зрости високо, як я, то нікого не боятимешся…
Одначе слова Юрка порушили в душі Олекси якусь дуже живу струну, бо по лиці його пролетіла якась тінь, а брови зморщилися грізно.
– Так, – відповів, – люта і страшна судьба нашого племені, і коли б ми знали та бачили все те море сліз та крові, яке рік-річно спливає на нашу родючу землю, ми умерли би таки зараз, а ще й на нашім трупі виросла б калина, і вирізана з неї дудка заводила б невпинно ту саму важку та сумну пісню жалю та скорбі.
І справді, над усією нашою землею висить, як каже наш гетьман, страшний проклін. Від віків стікає вся земля кров’ю, а сушить її пожар. Народ у голоді, нужді та неволі. Хто ж тому винен? Один каже – татари, другий каже – ляхи, і правду каже і один, і другий, але не всю правду.
Коли б ми не допустили були ворога у наше житло, він не розжив би ся в ньому. Коли б у пас була давніше єдність, – не ми усього світу, а весь світ нас бояв би ся. Мені розказував батько, що тому п’ятдесят піт гуляли невпинно по Україні татарські загони, а лише тут і там горнулися останки людей по городах та королівських замках. Коли ж козацтво зібралося докупи, коли народ посунув великою силою у свої давні землі в степах, розлетілася татарва, неначе пісок під подувом вітру. Ніхто не стримав того нашого походу на полуднє.
Татарва, розбита та знищена, стала відступати чимраз далі і далі, аж у сам голодний Крим та приморські солончаки. Тепер висить вона, неначе важка, громова хмара, над Покуттям, Поділлям, Волинню, бо тут, бач, нема єдності та нема сили.
А сі, що мають володіти тою землею та боронити її, – се труслива дрянь без сили та совісті, яка дбає лише за грошем та розкошами, висисає з народу всю кров, якої не виточили татари, а відтак кидає сі обездолені та безоружні останки на поталу дикому кримському звірові.
Ось і тому терпимо ми всі, от тому і ви, хлопці, їдете у саму пащу того звіра, майже на певну смерть, щоби геройством та посвятою добути добро, яке пропало задля безсовісності та зради сих, що мали його пильнувати. Важке панування Річи Посполитої, але стократ тяжче се обезсилення та знеохочення народу.
Ти на Бога надієшся, Юрку, ти ждеш, щоби який святий осінив тебе та твоїх своїм надземним покровом? А від чого ж вродилися враз із тобою два здорові кулаки та тямуща голова? Встань, подумай, вхопи за шаблюку та полатай свою нужду шматками, вирваними з тіла ворога. Сагайдачний каже: нехай стане під нашим присудом уся Україна, нехай українські пани та шляхта відчахнуться вже раз від гнилого ладу та звичаю Річи Посполитої, а й вона сама і татарське дрантя розіб’ються о нас, мов хвиля о білий камінь на Чорному морі.
Годі вже нам плакати, жаліти та тужити за сим, що було. Хто плаче над минувшим та ломить руки над теперішнім, той ніколи не діждеться будуччини. Лише наша сила вирятує нас від погибелі, лише наша сила дасть нам просвіток у нашому горю, і лише вона дасть тобі потіху у своїй власній недолі. Знай і тям се, що за себе станеш лиш ти сам…
– І Бог, – вмішався нагло Іван.
– Так, – закінчив Олекса, – Бог, що помагав тямучому та відважному. Може бути, що колись було інакше, але тепер, у наші люті часи, сам Бог призначив всіх трусів, слабодухів і гультіпак на смерть так, як у діброві гинуть усі деревця, кромі коренастого та кріпкого дуба.
Бесіда козака вплинула дуже благодатно на обох молодців. Вони найшли серед лісної самоти сю стежку, яка вела до умової рівноваги і наповняла їх серця відвагою, завзяттям та довір’ям до власних сил.
Олекса підкинув ще на огонь всякого галуззя, щоби дим відганяв комарів, та перепняв коні з одного місця на друге, щоби мали подостатком паші. Відтак, обвинувшись у покривала, заснули мандрівники кріпким сном.
Прегарний ранок устав після спокійної, тихої ночі. Весь світ вийшов неначе з холодної, свіжої купелі і вкрився рожевою, перлистою росою. З блискучих зелених листків падали її крапельки на розбуджених мандрівників та проймали їх тіла свіжістю. Якась відвага та бадьорість оживляла їх уми після вчорашньої втоми. Вони гляділи на світ майже весело. Здавалося, що вони, забувши горе, заспівають радісну пісню втіхи та щастя, немов ті зяблики та синички у гіллі, які забули про вчорашню шуліку.
Одначе тільки зразу, у першій хвилі, витала радість на молодечих лицях. Якраз сей святочний стрій усеї природи дав відчути Юркові й Іванові усе темне горе їх життя. Вони споважніли вмить, швидкі, жваві рухи сповільніли, вкінці Юрко, який упорався перший з конем, опер голову на руку та, приклонившися до кульбаки, завмер у мовчанці, дивлячись у глибину лісу.
Ось так і молодий послушник, який вирвався з монастирського запертя і біжить у гай над воду, нагло спиниться, коли побачить у плинному зеркалі бліде лице і чорну рясу. «Стій! – скаже тоді до своєї душі. – Усе те не для тебе. Молися, читай писаніє, спасайся! А цвіти, зелень, гайок над річкою, а, може, навіть, десь у кущах і дівчина-ягідка… усе те суєта, мирська похіть, сатана!»
І меркнуть очі у послушника, і він вертає у келію зламаний, зневірений, нещасний. Ось і Юрко звернув вмить до свойого болю і потонув у ньому, неначе в темряві. Кінь, осідланий і заховстаний, оглянувся на свойого пана, а, бачучи, що сей не рухається, став спокійно скубати траву. При сьому потрясав раз у раз головою, видко, бажав позбутися залізного вудила.
Іван осідлав коня також, а опісля став викручувати набій з рушниці, бо забув її на ніч обвинути клоччям, то набій міг замокнути. Він також похнюпився і не говорив ні слова. Олекса глядів з-під ока на молодців, вкінці не видержав і гримнув на них:
 
– Чого похнюпилися, мов беззубий на празнику? Лихом об землю! Ми ж не на те їдемо між татарву, щоби дутися, мов сичі, але на діло! Нуте в дорогу весело і жваво!
Хлопці стрепенулися.
– Твоя правда, Олексо! Журою і мухи не вб’єш, – скочив Іван. – Їдьмо, Юрку!
Юрко скочив на коня за приміром товариша, і мандрівники рушили з місця. Їхали краєм ліса орішником та молодняком і минали одну за другою хвилі поземелля, з яких складається усе Поділля. Аж гульк! За однією з таких хвиль розвернувся перед їх очима величавий вид на околицю. У широкій багнистій долині протікала річка Плоска. Правий її берег поріс був молодняком, який належав ще до Медведівської діброви. Густа ліщина, калина, терен, вовчинець стояли тут щетинкою, а у самій долині поблискували зеркала численних ставків та баюр, оправлені в ясно-зелену раму шувару.
 
У віддалі біліли хати города Проскурова, а оддалік від нього, таки на правому березі річки, при дорозі, яка вела у Коржовець, кидалися у вічі чорно-сірі дими. Вони підіймалися над землею, наче над пожарищем або табором війська. Сонце обдавало усе те своїм ярким промінням, всі краски виступали виразно на голубому тлі неба, і тільки одна ся чорна пляма разила око мистця, наче діра у картині.
На перший погляд пізнав досвідний осаул, що се був кіш татарського загону, який, запустившися аж під Теребовлею та Тернопіль, вертав туди осібняком. Замітив також, що »се тільки обоз із бранцями та добичею, а властиво татарва пішла передом або мишкує ще у околиці. Видко, на чолі загону стояв хтось, хто добре знав, що на пограниччі нема ніякої оружної сили, та умів оминати місцевості, населені покозаченою людністю.
Осаул здержав коня і глядів через хвилину на дими табору. Юрко з Іваном намагалися пробити зором віддаль, щоби доглянути, чи нема там серед сих возів та коней тої, задля якої вони оба не вагалися лізти змієві у пащу… Одначе з-над огнищ здіймалися дими все новими клубами та стелилися по долині або чіплялися галуззя діброви, так що годі було що-небудь ясніше розпізнати недосвідному.
 
– От і найшли! – сказав Олекса. – Се саме ті татари, за якими шукаємо.
 
– А чи ти певний сього? – питав Юрко з блискучими очима та дрожанням у голосі.
– Зовсім певно! – відповів Олекса. – Тут у околиці нема іншого загону. Один загін легко може заховатися у лісі, два або більше чамбулів – ні. Ви знаєте, прецінь, татари, йдучи на виправу, діляться на малі відділи і розходяться на означені місця. Аж опісля, вертаючи, горнуть зі собою усе, що запопадуть, і аж тоді видко їх разом у більшому числі. Кількасот, а навіть тисяча татар перейде незамітно ніччю, особливо, коли йдуть лісами та відповідно розділяються. Зате п’ять чи шість тисяч їздців – не те! Ми знали б були про них уже за тиждень перед нападом. Купець Кіркор недаром посилав вас на Бар і Брацлав. Він знав або догадувався, що теребовельський чамбул туди вертатиме та що й він сам тим самим шляхом поїде у Крим. Се ж Чорний шлях…
Юркові й Іванові просто вірити не хотілося, що вони настигли саме тих татар, у яких в обозі мусіла бути Галя. Поволі минає час у горю та скорбі, і їм здавалося, що від пірвання дівчини минули віки… Не брали вони в рахубу сього, що запорожець провадив їх найкоротшою дорогою під час, коли < татари пустошили та розграблювали ще по дорозі ріжні села та хутори, йшли з обозами, ясиром, гнали товар. Поява коша під боком на шляху була для молодців несподіванкою.
– Кажеш, ми знали би про кождий другий чамбул? – питав Іван. – Як-то? Прецінь ніхто у селі тут татарським процедером не бавиться. Відки міг Кіркор знати, куди піде або куди пішов загін?
– А чи ти, пане Іване, – усміхнувся запорожець, – гадаєш, що гетьман Конашевич не має у всіх городах цілого Руського воєводства очей та ух та що ті очі та уха не знають про се, хто я, де я та що зі мною? А що ж було би, якби Жолкевський велів мене вбити на кіл? Гадаєш, що вони не знають, хто се Кіркор, ти або вашмость пан Угерницький та чого вони їдуть у Крим? Від того вони й є, щоби знали про все, та, що треба, донести гетьманові. Бо гетьман дбає не тільки про свій загумінок, а про всі землі православного руського народу.
– Як так, – не втерпів Юрко, – то їдьмо!
І, вколовши коня острогою, скочив вперед.
– Куди? За чим? – спитав козак, хапаючи за поводи Юркового коня.
– У кіш, у мене гроші, попробую викупити Галю. Пускай!
 
– Стривай, козаче! Зажди і послухай! – гукнув Олекса. – Чи ти сказився, чи що? Солі, мовляв, їдеш купити у просола… Отямся, схаменися! Се ж татари, не купці!
– То, може, пішлім кого! – налягав Юрко, силкуючись висвободити свого коня з залізних рук Олекси.
– Стривай, кажу, не дурій і не казися! Поїдемо, поглянемо, побачимо. Кіш не втіче. Се вози з бранцями, які їдуть поволі, бо нікому за ними гонити. Вечором поглянемо, де стануть, зловимо язика, а тоді можна буде й уложити все як слід. Ти, друже, десятьфунтову свічку з червінцями постав святому Миколі за се, що поміг тобі найти слід – познаку. Дякуй Богу, що нещастям проскурівських сіл поміг тобі, бо, поїдь вони просто на Кам’янець, пропало твоє, брате! А так хоч знаєш, за ким і куди їдеш.
Насилу успокоївся молодець. Правдоподібна близькість Галі та її гнобителів відбирала йому панування над собою. Усе єство молодця проймав огонь запалу, у серці ізривалося ніби хлипання скорбі, ніби оклики радості, радості-розкоші, яка запирає у груди віддих і, здається, ось-ось розірве її надміром почування. З трудом опанував себе вкінці, вмовивши в себе, що поспіхом тілько попсує справу. Всі три звернули тепер праворуч, щоби зблизька поглянули на кіш. Швидко в’їхали в молодняк і просувалися здовж з річкою та багном, щоби якнайбільш наблизитися до табору.
І нагло з кущів ліщини вийшло трьох мужиків і стануло на стежині, якою проїздили молодці. Одні і другі пристанули і змірили себе очима.
– Чолем вашмосте панам! – сказав один із них, низький, присадкуватий шляхтич, видко, ренкодайний якогось більшого пана, з червоним лицем та великими, як віхоть соломи, вусищами. Засунувши магерку на зад голови, загородив їдучим дорогу чеканом, який держав у руці.
– Чолем, чолем! – відповіли молодці. Вони по вигляді та поведінці незнакомого догадалися без труду, що се панський висланець, який збирає людей, утікачів, недобитків з погрому тощо. Не знали тільки, навіщо йому їх.
– А чого, вашмость, нападаєш на людей у дорозі? – спитав жартом Іван, який бажав відразу добути довір’я шляхтича та потягнути його за язик.
Червонолиций єгомость усміхнувся приязно.
– Ну, коли вашмостям кротохвілі в голові, то так, думаю, що і на мої пропосіта глянете ласкавим оком. От злізьте з коней, козак вашмостів їх подержить, а ми поделіберуємо дещо про матерію, яку вам зараз якнайдокументальніше виексплікую.
Юрко й Іван переглянулися з Олексою. Сей кивнув головою на знак, що годиться на роль, яку згори визначував йому шляхтич, іменуючи козаком, себто слугою обох молодців. На даний знак під’їхав і, похилившися, ухопив за поводи коні своїх товаришів. Оба «пани» позлазили з кульбак і привіталися до шляхтича, питаючи, хто зач та чого хоче. Шляхтич підкрутив з «фантазією» вуса й обізвався:
– Я-м єст Юзеф Остоя Кровінський, ренкодайний його милості пана Станіслава Тишкевича, старости барського. Що у сьому неспокійному, воєнному часі сповнювання агенд свого високого уряду є екстраординарійно утруднене, що вашмостьове під час своєї перегринації самі лацно могли вирозуміти, а praecepique се, що тенути ніякий чортяка не лише залеглої, але і на сей рік припадаючої платити non vult. Тому вельможний пан староста порішив дорогою реквізиції будь то у грошах, будь то in natura підняти належні суми з сих сіл і дворів, які заціліли по страшливій ворогів інкурзії. Позаяк, одначе, у згаданих дворах чимало гайдуків та інших continetur пахолків, тому і вельможному пану старості придалося б декількох резолютних кавалерів, з якими він і фруктом своєї виправи по честі і совісті поділитися обіцює.
 
Юрко й Іван не були б, певно, порозуміли, про що йде річ, або не повірили б у можливість подібного підприємства, якби не бачили були інеквітації у пана Залушковського та не знали подвигів пана Бялоскурського чи Зглобіцького. Також Олекса розказував їм, як то кресова польська шляхта любить користуватися татарськими нападами і, підшиваючися під татарську шкіру, наповняти коштом сусідів надшарпану розпустою фортуну.
Тому-то зовсім не здивувалися, почувши зазив Кровінського взяти участь у подібних вчинках. Зате Юркові прийшло на думку, що від пана Кровінського краще можна розвідатися про різні обставини, чим від переляканого татарського язика. Йому ходило тільки про те, щоби дізнатися, що діється в околиці, де діваються татарські чамбули, а головно, що се за кіш відстав так далеко від своїх. Він усміхнувся приязно до пана Кровінського і сказав:
– Будьте певні, вацьпан, що я і мій коммілітон уміємо як слід естимувати ціле lucrum вашої пропозиції і радо до всіх єгомості пана Тишкевичових дезідератів акомодуємося. Знаєте, одначе, що всякий, хоч би і як резолютний, кавалер розглядається на боки та на задні колеса, і так гадаю, що пан воєвода та їхмость панове гетьмани не дуже-то радо глядітимуть на такі експропріації, item timeo, чи татарський загін, який саме стоїть кошем перед нами, не обжене та не нападе на нас і не забере собі овочів нашої праці або ще й нас самих в додатку.
– Ха-ха-ха! – засміявся пан Кровінський. – Вацьпан, видко, з місяця до нас приїхав, коли не знаєш, що тут у нас, де нема козаків, ані інших непослушних гультіпак, у цілій повні процвітає золота свобода. У нас найкраща запорука фортуни та закони посполитого права ось де! – Тут пан Кровінський ударив по рукоятці шаблі і погладив рукою густі вуса.
– Так-то? – кликнув Юрко, удаючи здивування, а заразом вдоволення. – То тут у вашмостів просто рай для всіх резолютів, які на жаль, всюди так дуже урядом бувають опримовані. Хіба би ще татари…
Шляхтич підняв руку, наче бажав перервати Юркові бесіду.
– Не втручайтесь, вашмость, – сказав, – чи знаєте, може, хто проводить сей загін?.. Акмеші-ага, поляк з роду і з серця, повний не лише лицарського анімушу, але і добре свідомий справ українних. Се pro primo, а pro secundo, тут нема ніякого татарського комонника, а лиш кіш, обоз і бранці. Само військо пішло вже вчора вечором на Кам’янець чи Бар.
– Якщо так, – крикнув живо Іван, – то, зібравши годну компанію, можна б легко напасти на кіш та освободити бранців. Се ж була би вельми корисна імпреза. Багато всяких достатків награбили татари на Поділлі, була б нажива. Ну і заслуга се чимала – тільки нещасних liberare бранців із бусурманської неволі!
Три молодці глянули бистро на пана Кровінського, щоби збагнути, яке вражіння зробить на нього предложення Івана. Пан Остоя Кровінський задумався і, наче поражений влучною гадкою, витріщив очі та розняв рот. Одначе по добрій хвилі надуми замкнув його знову, аж клацнув зубами і махнув рукою, наче відганяв влізливу муху.
 
– Бач, – сказав, – се згола не шляхетська імпреза – наражати життя і здоровля і освободжувати кого? Хамів? А добича? І чорту на чоботи не пригожа. Трохи худоби та вошивих кожухів, а чи є там ще які гроші, то ще питання. Впрочім, яке діло нам, коронним чинам, до сього таналайства? Нехай подихає під татарським канчуком, коли тут своїх природжених панів і оборонців слухати збороняється. Крім сього, зважте, вашмостьове, що наше підприняття довершуємо за згодою і дискрецією могучого і достойного аги, а ласка його та опіка кримського царя більше значать, чим вдяка якихось там чорнописких хлопів.
– Рація, рація! – сказав Юрко, але мимо волі та панування над собою приязний усміх щез з його лиця. Олекса почервонів, а Іван задивився чомусь-то в ліс.
– Але, але… – спитав Кровінський, – скажіть ще, вашмость панове, з ким маю гонор трактувати, і якщо моя пропозиція вацьпанам по нутру, то приїдьте до трьох днів у Бар і привезіть зі собою товариство, Може бути, що удасться вам декого скаптувати для нашої імпрези.
Юрко усміхнувся злобно, але відповів поволі.
– Я-м єст Войцех Круковєцкі, а се мій товариш Януш Гарбовський. Оба маємо інтенцію послухати єгомості пана бажання, мусімо, одначе, ще дещо порадитися зі знайомими. Гадаю, проте, що до трьох днів привітаємо вашмость у Барі.
Юрко й Іван посідали на коні, які справно подав їм Олекса, а Кровінський звернув доріжкою, яка вела в ліс, видко, у хату побережника.
– А то сволоч! – не втерпів Юрко, коли ліщина закрила їх від шляхтича.
Іван закляв, а Олекса сплюнув з досади.
– Найгірше те, що всі вони знаються між собою, як лисі коні! – сказав. – Кождий пересічний шляхтич чи підпанок підшитий злодієм і завсіди найде у своїх піддержку, а ніколи відмови або кари. Гей! Показав би я сьому Остої, що се таке «резолютний кавалер»! Все-таки, – додав по хвилині, – спасибі й за се, що завдяки йому знаємо, хто перед нами.
Олекса засміявся весело, а навіть став собі під носом мугикати пісеньку. Видко, якась думка засвітила у його голову, і він радів нею. Всі три попрямували в сторону, в якій понад корони дерев підіймалися чорні клуби диму з татарських огнищ. Ліс, у якому знаходилися, складався здебільшого з молодняку та дещо дальше, в міру того, як їздці наближалися до річки Плоскої, переходив постепенно у високий чорний праліс. Стрункі ясени, гнучкі граби та кучеряві дуби ослонювали склепінням землю, а де листя пропускало хоч трохи сонячного світла, там буйно виростали кущі ліщини. Ветлина, лозина, вільхи та трепети виповнювали собою всі заглибини, у яких збиралася вода або де було джерело.
В одній такій заглибині Олекса зіскочив з коня, а товариші пішли за його приміром. За своєю природою став він їх проводатором, і вони слухали його без спротиву. Коні прив’язали на арканах в тіні двох величних осокорів та поприв’язували їм мішки з вівсом, а самі пішли далі пішком. Добру хвилю продиралися крізь гущавник, доки не станули на окраїні лісу. Він кінчився лозиною, бо підложе було підмокле. Дальше ріс уже тільки очерет аж до самої води. Легкий вітерець колихав ним, а смуги тіні пробігали по рівнині, наче гребені хвиль по морі. Сама річка та очерети лежали дещо нижче, чим ліс, і з-поміж кущів лозини могли молодці гаразд розглянути всю околицю.
Наліво у віддалі синіли стави та біліли хати города Проскурова, направо на вузькій смузі землі над рікою чорнів кіш. Туди і звернулися з напругою очі та уми видців. У коші кипіло та кишіло, наче у муравлищі. Татари вибиралися в дорогу. Перш усього розвіялися та щезли дими, які аж досі затемнювали вид чорною хмарою. Темна пляма у краєвиді змінилася у пестре скопище товару та людей. Зовсім добре можна було пізнати поодиноких людей, які бігали туди і сюди, зганяли товар, вантажили вози, а хвилями почувалися дикі оклики та вигойкування татарських чабанів.
По якомусь часі шляхом, який із Проскурова ішов до Бару на Коржовець, висунувся Довжезний змій – череда рогатого товару й овець. Поперед ступав рогатий товар, а за ним щойно збитою, чорно-сірою масою – вівці. Чабани з довжезними тиками, до яких прив’язано кінську щелепу, гнали череду наперед, помагаючи собі у сьому протяжними криками, сажневими батогами та арканами.
Коли вийшли череди, опустів кіш значно, і аж тепер замітили молодці, що поміж шатрами було одно нарядніше, з золотистою кулею наверху. Довкола нього вешталося кілька жіночих постатей. Здригнулося при їх виді серце молодців, і здавалося, що вони оба змінилися тільки у дві пари очей, які бажали угледіти, чи вона там, чи ні. Але з віддалі годі було розпізнати черти лиць або хоч би подробиці одягу.
Кількадесят темних постатей, імовірно, татар, бігали сюди й туди, розмахуючи руками. Вони носили на плечах всілякі клунки, жмутки, звої, ладували їх на двоколісні арби. За ними у одній збитій масі брудно-білої краски татарський ясир ждав хвилі виходу. Поза табором бігали коні у табуні, вибрикуючи з розвіяними гривами, а за ними вганяли їздці, які з дикими криками вимахували над головою ремінними арканами та закидали їх справно на шиї відсталих бахматів.
Се заняття прикувало до себе на часок увагу видців, і аж коли увесь табун, наляканий криком та батогами, попрямував у табір, вони знову глянули туди. Та ось шатра не було тоді уже, а з табору виїздила теліга з будою. Її супроводжало кільканадцять татар. За возом рушили бранці, а за ними арби. Аж виїхав останній віз, а на місці коша остали лише почорнілі недогарки огнищ, поломані колиби, які будовано наскорі з галуззя, кінський та товарячий навіз і декілька трупів. Були се бранці, які не мали сили йти далі. Один удар ножа освободив їх від дворічної каторги. Наче стерво, лежали вони на шляху, а над ними у синяві неба кружляли уже чорні точки хижаків: стерваків та вороння.
Олекса зітхнув важко, а його товариші поблідли, мов полотно. Та ні один із них не проговорив ні слова. Як усі сильні, усім єством потрясаючі почування, так і тут, жаль, обурення, непевність і надія не мали слів…
Цілий день їхали лісом у віддалі кількох тисяч кроків за кошем краєм пустим і безлюдним. Здавалося, що сам Бог покинув його, та тільки ватаги опирів остали, щоби скавуліти ночами по пустирях та пажерливо накидатися на усі прозябці воскресаючого життя. За рік-два позеленіє тільки Чорний роз’їжджений шлях, поля заростуть травами та квітками, а там і щезне останній слід людської праці на довгі-довгі літа…
Під вечір повернули татари направо під Коржовець. Над згарищами села не видко було навіть диму. Попіл уже простиг, зате цілі гори трупів валялися поміж обгорілими коминами. Видко, перетяжені добичею татари не брали вже так багато ясиру, а з черед вибирали тільки що кращі штуки.
Від Коржівця повертав шлях круто на південь. Оттут, на невисокім горбику, стали татари на нічліг у тіні малого проліску. Табуни та ясир станули від дороги з сеї сторони горбка, череди з чабанами та вартовими – над потічком, який плив у Буг по той бік горбка.
Сумно та понуро умирав день. Вечірній подув надніс з південного заходу чорні, скублені хмарюки. Наче олов’яне покривало обгорнуло сірий небозвід так, що навіть вечірнього зарева не було видко на ньому. Навіть водяна та болотяна птиця, яка звикла вечором оживляти лісні озера га степові балки, мовчала чомусь-то, і тільки від коша йшов гамір, а над ним на небозводі чимраз яркіше виступало зарево – сходив місяць.
По правому боці дороги росли високі трави, за ними рііс, а з-під ліса приглядалися укриті їздці усьому, що діялося у коші. Вітер кріпшав чимраз більше і вкоротці приглушив своїм шумом гомін табору. Він розвівав по просторі крики та гамір людей, рев товару, скрип возів. Темні постаті пережувалися на тлі огнищ, наче які тіні-привиди, чимраз неясніше, невиразніше. Ясне шатро світило якийсь час поміж другими, золота куля кидала миготячі проміння, аж погасли й вони, а ясне п’ятно розплилося у сірині окруження – западала ніч.
 
Чорна, аж густа пітьма відділила кіш від чатівників у лісі. Високо палаючі ватри потухли, щезло зарево на небі, остали тільки на тлі чорного гаю маленькі огники догасаючих кострів, наче святоіванські хрущики. Поза тим замовкло усе, і, хто б не знав, що на горбку за дорогою стоять татари, думав би, що він на самоті в пустині, де гуляє свобідно вихор, що ніде не видко нещасного та заразом і проклятого роду людей.
– Час і нам! – проговорив Олекса, який через увесь час не казав ні слова.
– Час, а до чого? – питали молодці, зриваючись.
– Підемо поглянути, хто саме сидить у сьому шатрі. Може бути, сам Бялоскурський.
– О, тоді хай Бог змилується над його душею, – проворчав Юрко, – бо я її не пощаджу.
– Хіба що віддасть Галю! – докинув Іван та стиха вдарив рукою по шаблі.
– Тсс! – псикнув Олекса. – Шаблі геть! Возьмемо тільки ножі та пістолі, а я ще й аркан, більш нічого. Нам прийдеться плазувати.
 
Повсідали на коні і мовчки їхали за осаулом. Сей здалека об’їздив табір від південної сторони, бо знав, що перед табором дорога певно свобідна, під час, коли на шляху, яким переїхало стільки людей та коней, могли крутитися відставші татари. Там лежали і згарища села, на яких вили пси, лежали трупи, і вже само те проймало душу дрожжю.
Без пригоди об’їхали табір та стали під’їздити до нього від півночі. Уся трудність була в сьому, щоби продістатися поміж чередами товару, возами і ясиром до дерев та кущів проліска. Знав, бач, Олекса, що там уночі, певно, ні один татарин не стане вештатися, і саме тому рішився пролізти туди з товаришами. Татари уміли вправді ходити і лісами, але їх не любили і тільки з конечності стали кошем під лісом.
Тепер мусів один із молодців лишитися при конях і в разі небезпеки підвести їх товаришам. Ся задача припала Іванові, бо він був спокійніший від Юрка, сей-бо діставав просто гарячки, як тільки погадав, що там перед ним ті самі вороги, що пірвали йому його щастя, а може, й воно само…
 
Олекса і Юрко швидкою та тихою ходою пішли передом, а за ними поступав Іван з кіньми, щоби держати звірята якнайближче їздців. У кущах та лозах над потічком велів йому Олекса остати, а сам з Юрком пішов далі.
Нічого не спинювало молодців. Від табору не було ніяких варт, бо татари знали, що їм не грозить ніяка небезпека. Перші козацькі оселі, населені свобідною людністю під козацьким присудом, лежали дальше на південний схід, у Брацлавщині та Уманщині. Тут були тільки панські маєтки, населені безоружними кріпаками та трусливими панами-шляхтою, яка давно спасла свої голови на захід, або… або була у порозумінні з наїзниками. Ось чому оставили татари товар без сильнішого прикриття та не розсилали роз’їздів по околиці.
У частині табору, де перебували бранці, вигоріли вже високі костри, а над вугіллям пекли татари цілі барани собі на вечерю. Бранці мусіли вдоволятися відпадками та ячмінними паляницями. Вони сиділи рядами повз арб, які окружали ту частину табору. Окремо сиділи жінки та діти, окремо парубки, яких для безпеки пов’язано ремінням.
Усе те розглянув Олекса вмить і усміхнувся.
– Їй-Богу, маємо щастя! – сказав до Юрка. – Я зроду не бачив ще так необережних татар. Двадцять козаків було б аж надто до того, щоби опанувати кіш. Піший татарин – неначе рак на суходолі. Заки поганці половили би коней, можна б їх витовкти до одного.
– Справді! – завважив Юрко. – Тут коло бранців нема їх і п’ятдесят. Що сам загін пішов передом, те знаю, але що сталося з прочими вартовими?
– Вони при огнях! Бачиш відблиски огню за ліском? Воно близько, але між ними і бранцями лежить темний лісок га потомлений товар, а коні чорт знає куди порозбігалися у темряві. Аж ранком позбираються докупи, а поки що зробимо, що вдасться. Бачиш, не раз лучалося, що бранці тікали, якщо додав їм хтось відваги та дав провід, а варта була лиха…
– Як-то, ти бажав би?..
– Не знаю ще, не знаю! – звинявся Олекса. – Але послухай, брате, що тобі скажу, а ти будь обережний і не зрадь себе ніяким движком ані криком. Перш усього підемо поглянути, що чи хто знаходиться в сьому шатрі під ліском. Якщо не найдемо там нікого, то ти вернеш до Івана, й оба поїдете під сам табір від протилежного боку. Під’їхавши, вистрілите з рушниць та пістолів, розуміється, не на вітер. Опісля чвалом тікайте на те саме місце, відки ми вечором виїхали. Заки татари спроможуться вас наздогнати, я буду уже при вас, а якщо ні, то ви тікайте далі, але не на Бар, а назад, в сторону Проскурова. Поняв?
– Твої поручення поняв, але всеї справи таки не розумію. Що ж буде, як тобі щось станеться? Ми ж тебе прецінь не кинемо татарві на поталу, хоч би й сам хотів. Разом виїхали, разом нам життя і смерть! Олекса усміхнувся.
 
– Не так, козаче, – відповів. – Знай, що де мені прийдеться загибати, там ви мені не підмога. Ми виїхали разом, то правда, але виїхали за Галею, а не погуляти в компанії по диких полях. Що ж з нею станеться, як вам що погане приключиться?
– Правда твоя! – відповів по надумі Юрко. – Все-таки…
– Доволі! – перервав осаул дальшу розмову. – Ти дав слово, що мене слухатимеш, отже, слухай і мовчи!
Юрко повинувся.
Хильцем, обережно ступаючи, підкралися Олекса і Юрко під лісок. На правому узбіччі горбка лежали збитою масою воли та вівці. Важкий стогін та сопіт потомлених звірят долітав з тої сторони всуміш із гризькою вонню. В кількох місцях у темній масі блимали вигорілі огнища чабанів та вартових. Вони, видко, спали, і ніхто не підкладав свіжих дров, бо лише вітер добував вряди-годи ясніші огоньки з-під попелу погасаючих кострів. З лівого боку панувала також тишина, тільки хвилями, коли стихав вітер, почувалися відти якісь звуки, наче тихе скавуління собак у місячну ніч. Олекса стиснув Юрка за руку.
– Чуєш? – спитав шепотом. – Люди плачуть!
– Плачуть! – повторив Юрко мимохіть, а в його голосі прозвучав тупий біль безпомічності.
І обом стало лячно серед тих відзвуків терпіння рабів, найбільшого терпіння, яке коли-небудь життя принесло людині. Над ними лягла важка, чорна, душна, беззвіздна ніч, і тільки погасаючі огні блимали, наче очі вовків.
Не кажучи більше ні слова, Олекса піднявся на весь ріст і під ослоною дерев та кущів пішов далі. Мовчки перекралися через лісок, аж вийшли з нього якраз напроти білого шатра, яке сіріло дещо яснішим п’ятном на тлі нічної пітьми. Оба поклалися ниць і поповзли ближче. Важка се була праця, зокрема для непривичного Юрка. Треба було, бач, підсуватися на руках та колінах без шороху та голоснішого віддиху, що вкінці Юрко зовсім вибився з сил.
 
Наблизившись, замітили, що крізь щілини у полотні добувається світло. У шатрі не спали… Олекса мусів ужити всеї сили, щоби вдержати при землі товариша. Якби не се, певно, Юрко був зірвався або хоч би поспішився і зрадив себе. Він і так намагався вирвати своє плече з рук запорожця, але безуспішно. Ще дужче здавила його залізна рука осаула, а грізний голос розгніваного мужа проказав слова:
– Не казися, гляди!
Олекса показав рукою на темну стать, яка кілька кроків дальше лежала на землі поміж ним і шатром. Був се татарський вартовий. На двадцять кроків перед татаром догоряв чималий костер, а при ньому сиділо ще чотирьох татар.
Вартовий спав вельми чуйно. Як тільки голова Олекси найшлася над його лицем, він розплющив очі, хотяй усі рухи запорожця відбувалися без найменшого шелесту. Здавалося, що татарин в одну мить підійме на ноги увесь кіш, бо на то вистало б було раз крикнути…
Одначе в останній хвилі Олекса спокійно, певною рукою ударив ножем лежачого в серце… Очі вийшли з оправи, великі та страшні, рот відчинився, і знову здавалося, що вартовий зверещить на весь кіш… Але з рота вийшло дещо кривавої піни, члени простягнулися, руки затиснулися у передсмертних судорогах, остання дрож прошибла тіло, і життя покинуло його. Лише очі остали відкриті зі застившим виразом страшенного переляку у витріщених галинях.
Усе се було дією одної хвилини.
– Навіщо того? – спитав шепотом Юрко, який все ще тільки з трудом привикав до страшних умовин життя на окраїнних землях Річи Посполитої.
– Ти, брате, не знаєш татарських варт, – відповів запорожець, витираючи ніж в кожух татарина. – Ми не пройшли би попри неї неспостережно. Зв’язати його не можна було теж, бо тамтих чотирьох заблизько. Впрочім, мало-то наших кісток біліє по шляхах, мало-то крові виссе нас татарський опир? Вбити татарина – то богоугодне діло, якого ніколи не треба занедбувати… А тепер, – тут Олекса взяв Юрка за руку, – іди у шатро, а я остану тут. Нехай Бог приведе тебе туди, але й ти не забудь, що один рух або крик, – чий би він не був, – погубить і тебе і… Галю!
Олекса поклався біля татарина під кожух, щоби ніхто не пізнав, що там лежать два тіла, а не одно. Юрко підсунувся зате під саме шатро, підняв голову і заглянув крізь щілину досередини.
Войлокове шатро розіпнято на двох дрючках, а боки й долівку виложено коврами. По боках лежали взористі подушки, а побіч них – дві скрині, накриті килимами. На одній із скринь на срібному підносі лежала нетронута вечеря: баранина, коржі, конфітури й вода. На срібнім ланцюжку висіла величава срібна лампада, видко, заграблена з якоїсь церкви, та обдавала ясним, хоч лагідним, світлом стать жінки, яка сиділа на другій скрині. Юрко глянув на неї, а серце його стиснулося розчаруванням. Була се Беата. Галі не було!..
 
В одну мить перед очима молодця станули всі картини страшних, а так недавно переживаних подій. Згадалося Коросно, пан Бялоскурський, його друзі та противники, розвернулася вся сіть вчинків та змагань, яка зв’язувала сю людину з його судьбою, стала прокльоном всього його життя і ворогом його щастя.
І тому бажав він у першій хвилі відійти так само незамітно, як прийшов. Яке ж діло було йому до тої жінки з чужого, а так поганого світа? Згодом, одначе, переміг молодець відразу до Беати. Від неї він міг, прецінь, провідати не одно. Галі тут не було… Бути може, вона й зовсім туди не їхала, а як так, то за всяку ціну треба було се справдити, не числячися з нічим і з ніким.
Щадити пана Бялоскурського або його жінку не було у нього ніякої причини, бо було очевидне, що раз вона тут, то й пірвання Галі не сталося без її відома. Тому, добувши ножа, розтяв войлок, а коли, налякана шелестом, Беата відвернулася, станув перед нею з ножем у руці і тихим, але виразним шепотом проговорив:
– Якщо тобі життя миле, мовчи!
Беата зірвалася, поблідла і подалася взад, наче бажала крикнути. Та в сю мить сильна рука молодця вхопила її та посадила назад на скриню.
– Мовчи, кажу! – повторив грізно. – Мовчи і відповідай тілько те, про що питатиму. Якщо вчиниш се по правді та совісті, то відійду з миром, як прийшов.
Беата мала хвилину часу, щоби очуняти з переляку, тому хотяй не зовсім розуміла, про що йдеться Угерницькому, то все-таки відзискала спокій і рівновагу. Зміркувала, бач, що йому її на щось потрібно, то й небезпеки нема. Усміхнулася блідим усміхом печалі і відповіла:
– Відколи ж то єгомость пан Угерницький інзультує бідні жінки, ведені проти волі у татарську неволю, замість подати їй помічну руку у так «срогіх термінах»?
Се сказавши, глянула в очі молодцеві з німим докором та з так добре удаваною журою, що не одного звела б була своїм виглядом. На жаль, її рух та підлесний погляд нагадав Юркові Агнешку. Відраза й погорда засичали гадюкою у його серці та забезпечили перед злудою та ошуком.
Юрко добре знав, що сеї жінки не слід йому питати просто, бо правди, певно, не почує. Потрібну відповідь міг добути лиш підступом, бо не мав ніякої певності, чи вона й під загрозою не збреше. Тому усміхнувся приязно, а згадавши політику панів шляхти, став звинятися.
– Вибачайте мені, єймость пані, моє згола не політичне поведіннл, але надзвичайність імпрези, яка мене сюди спроваджує, вскорі сама мене оправдає… Впрочім, самі знаєте, що один рух, одно слово віддали б мене в руки кровожадних головорізів.
Пані Бялоскурська заспокоїлася зовсім щодо своєї безпеки. На лице повернули рум’янці, а в очах засвітила знов іскорка самовпевненості.
– Невже ж, вашмость, гадаєте, – заговорила, – що ті головорізи мені приятелями? Чи думаєте, що я по добрій волі волочуся з вонючим татарським кошем аж у далекий Крим? Відкіля мені така наруга, та ще й від вас, пане Угерницький, якого я сама і моя бідна доня завсіди належно естимували?
Нагло ухопила пані Беата себе за голову.
– Ах, Боже, Боже! – зітхнула. – Де вона, сердешна, дівається? Куди тікати їй від сього проклятого хама, того кровожадного тигра, якому віддав її шакал-батько.
Пані Бялоскурська гірко заплакала. Біль її був так правдивий, природний, що Юрко завагався, чи сказати їй зараз одверто, чого йому від неї треба, чи лукавити дальше. Але ось пані Беата простягла руку, взяла з підносу збанок водою і підняла його до уст. Збанок був чудової італійської роботи, з кованого срібла, а на ньому видніли всякі фігурки, які зображували винобрання в Італії.
 
«З такого збанка не п’є везена проти волі нелюдським мужем татарська бранка, – погадав. – Вона пішла з ними добровільно, одначе чи й тепер має охоту йти далі, не знати. Та, проте, довіряти їй не слід».
– Як-то? – спитав голосно. – То єймость пані проти своєї волі їдуть у Крим? Се дивне! Знаю, прецінь, що єгомость пан Бялоскурський є якраз провідником загону, до якого належить сей обоз. Як же се розуміти?
– Молоді ви, пане Угерницький, та багато речей не пізнали у житті. Ось я вам усе поясню. Мій чоловік боявся процесу з паном Пєньонжком зі Сянока і прилюдного насильства, тому попродав усе, навіть субстанцію в Коросні, а сам зі мною, Агнешкою та Івашком удався на Поділля. Там прибули до нього післанці з Криму, і ми рішилися, властиво, він рішився їхати з ними на Україну, а там і в Крим… Ми маємо в Кафі чимале майно, зложене у генуезьких купців. Є у нас і у Смілянщині хутір, а у ньому… якраз я гадала остати. Але хто ж опише мій переляк та індигнацію, коли той потвір Ян за протекцію, давану йому Івашком, рішився віддати йому нашу єдину рідну доню! У Івашка є в Туреччині ріжні знакомства та впливи, бо він уже в Турчех бував… – Тут пані Беата знову просльозилася, але швидко протерла очі та продовжала:
– Опісля пірвав якусь напрочуд гарну дівчину зі шляхетської хати та поїхав у Кафу з першою ватагою бранців, бо бажав перед другими запевнити собі відповідне становище між турецькими верховодами. Мені велів воліктися за обозом з останнім ясиром! Чи се не гидко, не страшно бідну, спроневірену білоголову?..
Але Юрко не слухав кінця жалів пані Беати. Коли почув, що Галі тут нема, рішився сейчас устати та побігти за нею далі. Йому видалося, що він тратить тільки дорогий час на непотрібні допити, і дика нетерплячка огорнула його.
Пані Беата бачила, що з Юрком діється щось незвичайне, що її слова вразили його над усяке сподівання, і зміркувала, що сказала забагато. Що його саме так схвилювало, вона не знала, але замітила, що годі їй сподіватися від нього піддержки. Се рішило.
Тихо, мов кітка, встала і підійшла до занавіси шатра. Ось, там, при виході, лежала на подушці мала, сріблом кована довбенька. Швидким рухом ухопила її і підняла над великим звучним мідяним кругом, який звисав на ланцюжку при занавісі. В сій хвилі підняв Юрко очі і, побачивши, що діється, стрепенувся увесь від переляку й отямився вмить.
Беата засміялася стиха.
– Ха-ха-ха! Молоді ви, пане Угерницький, і недосвідні. Не вам іти взаводи зі мною! Ха-ха! Ось тепер ви мовчіть і слухайте! Один рух з вашої сторони, один найменший непослух, а вдарю довбенькою і покличу сих чотирьох чортів від огнища, щоби зловили вашмость і відвезли пану Янові перед його ренкодайного.
Юрко помертвів зразу. Сталося те, чого боявся Олекса. Він був ось у власті підступної жінки, і один движок її руки міг його погубити. Одначе не був се той сам Юрко, що перед місяцем. В одній хвилі оцінив своє положення і успокоївся.
– Єймость пані забувають, що моя загибіль, що моя погибіль почалася б від її смерті, – сказав, а його очі блиснули зловіщо з-під стягнених брів.
– Все одно, мене пімстять!
– Котра-то пімста стане незвичайно милим кордіалом для трупа єймості! – засміявся Юрко і видобув із-за пояса набитий пістоль.
Хвилину стояли так обоє проти себе і міряли себе зором. Молодець ударив о найвразливішу струну душі єймості, її прив’язання до життя, а через те відразу став паном положення. У його очах блистіла дика рішучість.
Піднята рука пані Беати опала. Юрко вийняв з-поміж її пальців довбеньку і посадив пані на її давнє місце.
– Чого ж, отже, вашмость, від мене хочеш? – спитала голосом, з якого щезла м’якість та ніжність, а у якому зазвучала злість.
– Дрібниці, – відповів Юрко, – де є пан Бялоскурський під теперішню хвилину?
– Правдоподібно, у Брацлаві або в околиці.
– А опісля куди дінеться?
– Опісля поїде просто через Перекоп у Кафу.
– З Івашком чи без?
– Івашко поїхав передом.
Пані Беата відповідала швидко, без надуми. У її голосі звучала правда. Відповівши уостаннє, нагло зірвалася зі свойого місця і живо приступила до молодця.
– Вашмость, не дивуйтеся, що так одверто зраджую аркана мойого чоловіка. Бачите, я вирішила не їхати за ним у Крим, а остати на Україні, в якій-то справі очікую від вацьпана сукурсу.
– А до чого ж єймость пані вернуть, коли вся субстанція в калиті пана Яна?
– Ах, то вашмость не знаєш, що він давніше… то єсть у Смілянщині набув хутір… Маю і я суми гідно та безпечно депоновані, а єгомості пана Яна фортуна не втіче від мене, якщо йому якийсь казус лучиться, о що в Турчех, як у поганському краю, вельми легко. А його особа, як знаєте, в певних руках.
Юркові стало все ясно! Уже двічі згадувала пані Беата Смілянщину. Видко, справді гадала туди поїхати, а чому, здогадався Юрко з того, що вже двічі мало що не вибалакала якоїсь тайни. Ся тайна мусіла відноситися до казочних московських скарбів пана Яна, які щезли безслідно після останньої війни. Навгад рішився дослідити справу основніше.
– А що буде, як Івашко дізнається, що єймость пані у Смілянщині? – спитав.
– Як-то? – кинулася Беата, наче вжалила її гадюка. – Ви знаєте?
– Тсс! Тихше, єймость, бо збудите варту. Авжеж, що знаю багато дечого, хотяй мене се мало обходить.
– Ох, я його упереджу! – успокоїлася Беата. – І хіба сам чорт сховав ті скарби, коли їх не найду… Бялоскурський від мене їх не зажадає, а Івашкові зась!
Юркові аж страшно стало говорити з тою жінкою. Йому нагадалися різні подібні справи, про які говорила, ба, й кричала вся шляхта у Річі Посполитій. Велетенські суми та маєтки щезали безслідно з рук осіб, яким їх повірено, хотяй би то були руки перших осіб у повіті чи воєводстві. Князі, пани, сенатори – і ті не нюхали вкраденого добра, як колись кесар Веспасіан. Все-таки на тому скарбі Беати прикипіла кров многих людей, а свіжо мала його оросити кров пана Бялоскурського…
– Єймость пані, – сказав, – домагається від мене помочі у так поганому ділі, що я безумовно подати її вам не можу, і зі собою вас не візьму…
Ох, я не бажаю…
– Я знаю, що ви бажаєте тільки помочі, а не товариша-свідка. Знаю також і те, що ви можете у розпуці погубити себе і мене, а моє життя належить не до мене. Тому покажу вам тілько дорогу до рятунку і ручу, що втеча з табору буде залежати тілько від вашої волі й обережності. Але зроблю се аж тоді, коли буду мати певність, що єймость пані не кидаєш килимом.
Пані Беата спаленіла і зірвалася знову. Вона заговорила швидко, поривисто, а з усієї її появи так і била щира правда.
– Ні, пане Угерницький, признаю, що в мойому житті небагато мала я нагоди казати правду, а й сих нагод я рідко користала. В нашій вітчизні та у славному шляхоцькому стані здавна-давен прийнята засада, що ціль освячує дороги. Навіть наші святці, отці єзуїти, приучують своїх схолярів словами не так висказувати, як укривати гадки, щоби, хрань Боже, не сказати того, що чує серце. Чи я маю і можу бути іншою? Куди мені до того? Я бажаю осягнути свободу тіла і духа, а про проче мені байдуже! Дотепер брехнею було моє ціле проступовання з Яном, Агнешкою, Івашком, з вами, але ось тепер признаюся до своїх намірів одверто. Так, я бажаю покинути Яна. Він і так по мені плакати не буде. За моє майно, яке він взяв зі собою, візьму його скарб, а там і він не вічний… Ви, вашмость пане Угерницький, виведіть мене відсіля. Я висповідалася перед вами з моїх намірів та бажань, а від вас прошу тілько лицарської прислуги. Не цікава я навіть знати, чого саме вам треба від пана Яна. З нинішньою дниною щезну з ваших очей раз навсігди, та ні словечка від мене, а, може бути, і про мене не почуєте.
Юрко зміркував, що продовжати розмову було лишнє гайнування часу, тому встав і собі та розхилив дещо порізаний войлок. Крізь отвір показав пані Беаті убитого вартівника.
– Що се? – спитала пані Беата, яка через плече Юрка гляділа у нічну пітьму. Тепло її тіла почув молодець на свойому плечі, та тепер вже не боявся, що вона зрадить його. Недосвідному, невченому удалося, бач, заглянути на само дно її душі.
– Се вбита варта! – прошепотів. – Туди просто дорога в ліс, лісом наліво дорога до Проскурова. Заждіть ще дещо тут. Я піду передом і підійму тривогу у таборі. Тоді тікайте в ліс. Якщо буде погоня, то не за вами. Бувайте здорові!
І заки Беата спромоглася на слово подяки й отямилася, висунувся зі шатра.
Швидко вийшли оба поза обсяг табору й опинилися під дубами. Кількома словами розказав усе Олексі.
– Катюзі по заслузі! – сказав сей. – А ти, козаче, не ув’ядай! Брацлав не Кафа, Кафа не Стамбул, а Кіркор не брехун.
Хильцем побігли оба з ліску вдолину, а коли були вже оддалік від табору, розійшлися. Олекса поліз на череві просто в сторону арб, за якими сиділи бранці, а Юрко стрінув вскорі Івана, який дожидав його нетерпеливо. Вислухавши оповідання товариша, Іван впав у злість.
– Нехай Олекса не гадає та не надіється, що я по вистрілі тікатиму. Годі! Ти знаєш, Юрку, що я вмію себе вдержати, коли треба, але тепер хіба кров розсадить мені мізок, якщо хоч одного з сих гололобих не кину в траву.
Юрко порушився на сідлі.
– Про мене! – заявив. – І я не від того, та, бачиш, Олекса розсердиться на нас.
– Коли все гаразд буде, то не розсердиться. Бо й чого?
– Тсс!
Огні татарської ночівлі заблимали ось-ось.
– Роз’їдьмося! – порадив Юркові Іван. – Ти ліворуч, а я вправо. Коли свисну, тоді стріляй!
Він щез у пітьмі. Юрко остав сам. Перед ним росли густі кущі ліщини і доходили мало не до самих огнів табору. Юрко овинув коневі ніздря шматою, щоб не іржав, і під’їхав нечутно по м’якім підложі аж на відстань стрілу. Розвернув клоччя, яким забезпечив був замок від самопалу, ладився Що вистрілу.
Довкруги найближчої варти лежали, неначе жмутки баранячих кожухів, сплячі татари. Кількох вартових грало в кості баранячими скоковими кістками та сварилися між собою. Другі стояли поруч і сміялися або брали живу участь у суперечці. Юрко вимірив самопал у гурток при огні…
Нагло дійшов до його уха з другої сторони табору якийсь шум. Вартові замовкли та пильно наслухували, а відтак заговорили всі враз, показуючи рукою в той бік, де сиділи бранці. Коли гамір не втихав, татари позабирали батоги і відійшли усмирювати розрух побоями. Остав тільки один, який почав будити сплячих. Юркові дрожали руки від нетерплячки, а очі аж зайшли сльозами, так дуже вдивлявся в огні.
Тихий гамір між ясиром кріпшав звільна, почувалися проймаючі крики битих батогами людей, аж нагло нелюдський рев розбішеної товпи приглушив все проче. Наче у вертепі ляльочки, позривалися зі землі татари, а в сій хвилі грянув вистріл.
«Се Іван!» – подумав Юрко.
Татарин, який все ще держав у руці коробку з кістками, покотився в огонь, заметушилися побуджені татари. Одні побігли до зброї, другі звернулися в сторону ясиру, а тоді Юрко вистрілив з самопалу та раз по раз з обох пістолів. Один татарин упав, а чотирьох чи п’ятьох завили, наче вовки. Січене олово та ухналі, якими Юрко набив пістолі, покалічили їх вельми болючо. Усього того татари, очевидно, не надіялися, і воно їх незвичайно збентежило.
Але ось почулися слова приказу та свиставка начальника. Татари поділилися на дві громади. Кількох, які мали рушниці, вистрілили насліпо в сторону, відки впали несподівано вистріли. Прочі брали ножі в зуби, а шаблі та палки в руки. Робили те з великим гомоном та криком, але, видко, нерадо. Вони не любили пішої боротьби ніччю та ще й серед ліса. Тому, заки татари вспіли приготуватись до випаду, Юрко набив самопал і пістолі вдруге.
Шість вистрілів один за другим загуділо, і товпа татар при огні розскочилася. Ще дужче зверещали ранені й умираючі, але прочі устремилися безладною юрбою на невидимого ворога. Глухий поговір «Аллах! Аллах!» почувся замість крику, і крізь темряву та гущаву підходили татари до укритих в кущах молодців. Голоси їх звучали, наче гаркіт собак, які, давлячи в собі злість, збираються кусати.
Юрко ладився саме звертати коня до втечі, коли нагло з-поміж ясиру загудів зично поклик приказу чи команди, виданий молодим, звучним голосом. Вслід за сим протягнувся рев товпи, яка зривається до бою, потряс повітря, і з кута обозів вибігла юрба парубків з косами та дрючками в руках. За ними гурмою повалили останні бранці голіруч, але зі скаженим завзяттям у серцях.
Татарів, які з батогами вкорочували сваволю рабів, роздавлено, наче їдку гадюку, а опісля весь ясир, відібравши побитим зброю, грянув обвалом на оторопілу татарву.
Се Олекса вкрався й порозтинав ремені на руках деяких бранців, а сі, освободивши прочих, на приказ освободителя всі зразу ударили на вартових. При непевному світлі догасаючих огнів розігралася на очах молодців коротка та страшна дія.
Вся безодня тілесного та душевного болю, весь жаль за свободою, розпука по втраті найближчої рідні, словом, все божевілля, яке огортало сих навіки проклятих, у безпутну скотину повернених людей, вилилося нечуваним завзяттям у боротьбі. Одно слово подало напрям зусиллям всіх, тож ніхто ні хвилини не вагався хоч би і коштом життя стреміти до свободи. Вона могла їм ще вернути коли вже не щастя, то принайменше людську гідність, а чого ж стоїло бідолашне життя раба, яке могло бути ціною волі? Кого тільки допали бранці, з того тільки хіба ворон позбирав другої днини криваві шматки. Кігтями та зубами рвали бунтівники тіла вартових, а на вид падучих гнобителів вибухали викликами дикої радості.
Мало не всі татари лягли у нерівній боротьбі, і тільки цеякі вспіли захопити коні й утікти. Гамір в коші глушив тупіт кінських копит, і, наче привиди, промайнули тікаючі татари попри молодців. Прочі погибли, всі без виїмку, страшною смертю, збагнувши на собі, що самовільний перехід народу від рабства до свободи веде через звірство.
Тим часом Юрко й Іван не ждали на кінець різні у таборі. Число та завзяття борців було так велике, що годі було надіятися ще якоїсь бійки. Тому вернули до Олекси, який ждав на них над шляхом.
Також і він покинув кіш перед кінцем боротьби, бо бачив, що вона й без нього скінчиться щасливо. Він був з сього вельми радий, та, проте, не жартом накинувся на молодців, що забарилися.
– Ціле щастя, – сказав вкінці, – що у татар не було під рукою коней, а то була б біда. Аж жаль мені, що так не було, бо ви повинні були тямити, що ваше життя належить перш усього до України, відтак до сестри Галі, а аж опісля до вас чи до тої сволочі, якій ви його піднесете в дарунок.
Знищення татарського коша підняло дещо духа в обох шляхтичів, а Олекса зручно роздував те вдоволення і на кождому кроці підносив заслугу, яку вони поклали, освободивши бранців.
– Україна, – говорив, – потребує всіх своїх синів та дочок для свойого добра та розвитку. Чим більше їх, тим краще, тому ми ось неначе дарунком післали їй кількох здорових козаків, а се неабияке добро. Ми ось приспорили Сагайдачному більше вояків, чим баборіз має у цілому «компуті».
Під вражінням таких слів та під впливом Олекси навчилися молодці мимохіть мізкувати не тільки над своїм добром, але і над справами та положенням українського, руського племені.
До розговорів, які вели дорогою про сі речі, бачили на кождому кроці живі приміри. Раз у раз переїздили попри спалені села та хутори, бачили череди вовків, які навіть у днину не боялися заходити до сіл, та хмари круків, які з противним кряканням здіймалися з вонючих трупів людей та коней. Ті так звичайні види втратили вже для молодців всяке глибше значіння, і їм видавалося, що вони є нероздільні від краєвиду їх рідної землі.
Аж тепер у довгих розговорах, ведених по дорозі, оживляли ті картини перед очима їх духа та змінювалися в чергу причин, самих подій та їх наслідків, у ряд дієвих осіб, у виновників та обвинувачених. І тоді вперше заболіло їх серце не тільки над власним горем і горем людини взагалі, зокрема – над судьбою сеї кров’ю та слізьми напоєної, обездоленої землі, яка доводилася їм обом рідним краєм. Вони пізнали ось, що їх горе – се тільки одна колючка у терновому вінці України, а їх сльози – тільки краплиною в морі несказанного горя, яке її заливає. І з тої скорботної свідомості черпали оба першу потіху-розраду.
Деколи стрічали також недобитків населення, які ледво з життям, а зрідка навіть з нав’юченим на коні майном уходили на схід. Були се подільські мужики, які користали з нечуваної тривоги між шляхтою й утікали під козацький присуд. Одначе не були се вже ті самі люди, яких бачили молодці між Львовом а Тернополем.
Мужик-утікач або їхав із бадьорим виразом лиця, озброєний чим попало, але певний себе та своїх. Глядів, щоправда, з-під ока на з-шляхетськи одітих молодців, але, почувши рідну мову та пізнавши, що Олекса справжній козак, а не переодягнений панський посіпака, ставав приязним і чемним. Говорив ясно та радо, давав усі потрібні вказівки, ані сліду не було у нього рабського лизунства та брехливості.
Вкінці по дводенній дорозі вечором станули на ринку в Барі. Крізь отворене вікно великої коршми при торзі падало жовте світло лоївки на площу, покриту гноєм, грязюкою та всякими відпадками. Олекса звернув туди коня а, заїхавши під ворота, зіскочив на землю. В сій хвилі з-під вікна піднялася темна постать, а тихий голос запитав:
– Яке діло коршунові до кананів?
Олекса живо відвернувся та старався пізнати говорячого.
– Уважай, бра’, що чотири собаки, то й зайцеві кінець! – продовжав тим часом таємничий бесідник.
– Чи ти, небоже, не став одною з тих собак, коли на місяць розбрехався? – спитав осаул.
– На місяць як на місяць, але на чуму то й Смаровіз забреше!
– Смаровіз? Се ти? Гей, здоров був, брате! – зрадів Олекса.
Обнялися, а Юрко й Іван приглядалися обом та прислужувалися химерній розмові, яку вони вели, не розуміючи ні слова.
– Відкіля ж тебе чорт приніс? – спитав Олекса. – Яким світом?
– Яким світом? – відповів незнайомий. – За возом причвалав, а тепер мазі шукаю.
– Таке? Ага! Але навряд чи ти упорожні приїхав. Признавайся!
– Звісно що, петрушку привіз!
– А що то за кажани в хаті?
– Струсенята!
Олекса обернувся до молодців.
– Ідіть-но, вашмостьове, в хату! – сказав. – Найдете гам когось, що вам зможе дати поміч в не одному. А якби з того вийшла яка потіха, то ми вам поможемо. Той козак – то Грицько Смаровіз зі Запорожжя, нашого гетьмана орудар. Давайте сюди коні.
Смаровіз забрав коні та поприв’язував до палів перед хатою, а оба молодці ввійшли досередини. При середущому столі сиділо кількох шляхтичів та пило пиво з глиняних збанків. На начальному місці, на превелике диво, побачили… Остою Кровінського, який живо розправлявся зі шляхтою. При бічних столах сиділо всуміш чимало міщан, купців, пахолків, а в куті при шинквасі – тугий, чорнявий муж з довгою бородою та вірлиним носом.
 
– Кіркор! – бажав було кликнути Юрко, але сидячий підняв руку, звертаючи долонею до молодців, а відтак поклав на уста палець.
 
Юрко й Іван перейшли незамітно поміж зібраними і посідали біля Кіркора.
– Повідаю вашмостям, – правив тим часом пан Кровінський, – що, поминувши татар, всім нам, киненим на сі східні креси, велика якась imminet небезпека es parte козацького гультяйства. Ось три дні тому напали вони на бялоглову, яка везла ріжні свої достатки до Брацлава, яка-то лише із життям втікла від гвалту, а може, й горло сальвуючи.
– Хто ж се такий нападав і тікав? – спитав підстарший вже шляхтич у шарачковій капоті, з довжезною шаблюкою при боці. Сивавий уже вус звисав долі на козацький лад.
– Єймость пані Беата Бялоскурська, а ті лотрикове – се козаки та покозачена шляхта з Поділля. Встид й ганьба гербовому з хлопами спільність та братерство управляти! Зачуваю також, що і син Беліяла Конашевич крутиться по околиці. Гей! Коби б так зловити собачого сина!.. На два коні всадив би я його!
– Ба, ба! В тем сенк, – підтвердили деякі.
Але старий шляхтич відставив зі стуком допитий збанок, звернувся до всіх і відповів по-українськи.
– Дивно мені, як Річ Посполита може ось таке стерво та сюди нам посилати!
І рукою вказав на Кровінського та товаришів.
– Що-то? Як-то? Оказія! – запиндючилася шляхта. Кількох встало, але старий пересунув пояс зі шаблею наперед і зморщив брови.
– Говорили ви, – гукнув, – я мовчав, говорю я, мовчіть ви, бо рот заткаю! Коли скінчу, брешіть, здорові, хоч би й на місяць!
 
– Вархол! – обізвався Кровінський, та прочі замовкли, бо ось міщани та українська шляхта стали збиратися біля бесідника з буками, шаблями, збанками. Спинився рух, а в сю мить і Кіркор пересунувся попри стіну і сів при молодцях.
– Завтра, – сказав шепотом, – виїжджаємо досвіта на Перекоп. Для обох вашмость панів маю місце при каравані, бо двох моїх людей втікло до Кровінського. Воліють, бач, грабити своїх, чим берегти чужого добра. Але ось слухаймо, що вийде з тої потіхи. Коли старий Дзік говорить, шляхта завсіди казиться.
А пан Дзік говорив дальше.
– Нас сюди у ріжних часах чимало шляхти наїхало, одні з наданнями, другі таки й так, а, найшовши спокій та дозвілля, розжилися серед українців без перешкод. Мимо татарви та всіляких лотриків, тепло було нам і безпечно. Ходили в козацтво люди, ходили і ми, пізнавав нас турок, знав кримець. А тепер… Боже, пожалься! Налізло всіляких ясновельможних з дірявими калитами та цілою тічнею всіляких голишів, обдертусів, митарів, гайдуків, сабатів, венгжинів, підстарост, карбових. Господи, як же хлопу не тікати? Як козакові не ворогувати? Ба, і на нас, осілу шляхту, сипляться кадуки і гонять нас із батьківщини, нас, поляків з діда-прадіда, за те тільки, що були людьми, як другі, а не скаженими собаками.
– Так, так! Святі слова вашої милості! – загуділи міщани.
– Кольоризуєш, вашмость! – засміявся Кровінський.
– Такий із васті поляк, як із мене голендер. Цілий ти вже скозачів, а рихло і від шляхоцтва тебе відсудити прийдеться.
– А за яким чортом я тут на Україні живу? – озлобився Дзік. – Годі усьому народові оляшіти задля мене. В руській землі нема місця для шляхти, яка цурається руської мови!
– А для руської чи зрущеної таки не буде! – крикнув Кровінський, і в сю мить понад столом перелетів чекан, вимірений просто в голову пана Дзіка. На щастя, сей сподівався такого закінчення розмови, бо вчас відхилився, і чекан застряг в стіні. Мов один муж, кинулися всі присутні за злочинцем, який скоро побіг до дверей. На порозі стрінувся, одначе, зі сутулуватим, пикатим мужем у червоній киреї.
 
– Пахолки зі замку! – гукнув хтось, і всі вмить забули за пана Кровінського. Міщани і мужики всіма вікнами та дверима поперли на двір, за плечима входячого заховався противник, а в сю мить в ізбу ввалилося чотирьох гайдуків зі шаблями та самопалами.
– Арешт кладу! – горлав із-за їх плечей Кровінський, показуючи на пана Дзіка. – Сей чоловік інзультує королівського висланця і тримає зі схизматиками.
– Протестуємо! – заявили на те Юрко й Іван, добувши шаблі.
Кіркор кинувся до них здержувати їх від нерозважного вчинку, але ось через вікно сунулася знадвору голова Олекси з насмішливим виразом обличчя.
– Ось, може, краще зі самими схизматиками погуляєте! – сказав і переліз в кімнату, а за ним Смаровіз та іще кількох козаків, які не знати відки вигреблися.
Кімнату залягла на хвилю мовчанка. Гайдуки й товариство пана Кровінського подалися до дверей, а з козаків дехто став на присошки, другі стиха бряжчали шаблями. Ніхто не говорив ні слова, але в повітрі чути було неначе громовицю.
Нагло з кута, де сидів гурток дрібної подільської шляхти, вийшов високий, тугий муж – ні то козак, ні то міщанин у простій витертій шарачковій капоті. Зате за шалевим поясом аж горів від самоцвітів дорогоцінний кинджал, а від пояса низько звисала шабля у багатій оправі. З-під високого чола гляділи чорні лискучі очі з виразом безмежної вищості на закукурічені лиця панів Дзіка, Кровінського та прочих, на заляканих купців та побілілого коршмаря. Козаки, як на команду, зняли шапки. Все застигло в ожиданні слів незнайомого.
– Вашмость панів і купця Кіркора прошу зі собою, а ви, пахолки, відки прийшли… марш! – і вказав рукою на двері.
Наче побиті пси, потяглися вусач, Кровінський та пахолки до дверей, Кіркор здавив рукою плече Юрка.
– Сагайдачний! – шепнув.
– Коршуне! – говорив тим часом до Олекси гетьман. – Підеш на замок до пана старости Тишкевича, занесеш жалобу на Кровінського та зажадаєш покарання, бо інакше самі з ним справимось. Моєю, бач, повинністю є дбати і глядіти, чи тим з міщан, що під наш присуд горнуться, не діється якась кривда від татар та лотриків. Опроче, Боже борони, щоби я посмів устрявати у справи урядовця його королівської милості. Поняв?
Ледве замітний усміх промайнув по губах Сагайдачного. Олекса поклонився в пояс і вийшов за пахолками. Коли відчиняв двері, догляділи молодці перед хатою чималу юрбу людей, освітлену кривавим світлом смолоскипів. Ті люди мали на собі високі шапки та довгі киреї й усі були озброєні.
 
– Хто се? – спитав Юрко Кіркора шепотом, наче боявся в присутності гетьмана голосніше говорити.
 
– Се козаки! – була відповідь. – Гетьман дізнався, що гетьман коронний не в силі боронити українських земель від татарської навали, і тому всіми дорогами йшов сюди зі запорозьким лицарством. На жаль, прибув запізно, бо пограничні старости робили йому труднощі. По дорозі у Брацлаві дізнався про змову Кровінського з татарами та старостою в Барі, тому поступив сюди, щоби припинити злочинну сваволю. Які ще там у нього замисли, не знаю.
А гетьман сидів на лаві та видавав ріжні прикази. Вкінці звернувся до Смаровоза.
– А де мої уха? – поспитав.
– Під дверима, батьку! – відповів козак.
– Так поклич їх сюди!
По хвилі в кімнату ввійшов який десяток тугих мужів у мужицькій ноші.
– Здорові були, молодці! – привітав їх отаман.
– Здоров і ти, пане отамане! – відповіли хором.
– Що чувати?
Прибувші через добру хвилю радилися між собою, вкінці виступив один з них наперед.
– Відай, у тебе, брате, найдовші уха, – зажартував отаман.
– Звісно, – відповів спокійно запорожець, – то ж твої уха, батьку!
Козаки зареготалися, усміхнувся й отаман.
– Здорово відрубав, козаче! – сказав. – Але тепер розказуй, що у вас тут діється?
– Небагато нового. Після нападу орди люди просто збожеволіли з переляку. Дехто втік в ліси, дехто в болота, вертеби або й городи. Найбільш бояться, одначе, не татар, бо сі як прийшли, так підуть, – але Кровінського. Він, бач, справді з приказу старости…
– Знаю! – перепинив отаман козака. – Ось і його роботі край. Що ж тутешні козаки?
– Котрі саме? Чи справжні, чи ті, що вдають послушних, чи шляхта?
– І одні, і другі, і треті!
– Справжні застукали кілька татарських загонів, але то не було добре, бо орда налякалася, перейшла Дністер і пішла волоським боком. Лишень листа вислав сам хан до короля. Більше не могли ми зробити, бо нас тут всього…
– Говори далі, ми самі знаємо, кілько нас!
– Від наших нібито послушних міщан та підсусідків знаємо, що до старости Тишкевича приїхала якась пані, що їхала з ясиром, але бранці розбили табор…
– І се знаю! – тут отаман кивнув головою в сторону Юрка й Івана. – Се вашмостів справа!
Козак покрутив головою.
– Е, та бо ти, батьку, сам все наперечот знаєш, як турецький султан! Навіщо ж питаєш нас?
– Хочу знати, чи мої уха ще здорові, чи таки справді пристали на ослячу віру. Що ж то був за чамбул?
 
– Того не знаємо і не будемо знати, бо ні один татарин не остався в живих, а пані втікла.
– Але ми знаємо! – вмішався Юрко. Козак усміхнувся.
– Ось бачищ, пане отамане, – завважив, – що шляхетське ухо ще довше за наші.
Юрко спаленів, але Кіркор успокоїв його вмить.
– Чи не видиш, вашмость, що в сих людей навіть гетьмана можна піднімати на сміх? Тут, бач, всі однако уроджені. Що інше дотеп, а що інше послух.
Тим часом козак говорив дальше.
– Всі ніби послушні негодують і кажуть, що вони вже доволі довго жили у страху під польським правом і хочуть піднімати ворохобню та заводити козацький лад або тікати на схід.
– А шляхта?
– Шляхта прохає тебе, ясновельможний пане гетьмане, начинати! – відповів за козака пан Дзік.
Всі оглянулися і привіталися добрим словом до шляхтича.
– Здорові були, братчики! – відповів черевань. – Зачинати, правда?
Козак не відповів зразу, а й отаман мовчав, тільки пильно з-під ока приглядався козакам. Вкінці почухався козак у потилицю і відповів.
– Рада б душа до раю, так що ж? Годі! Зима далеко, турки Тягинку та Аслан-город на Дніпрі будують, гарматою рештують, тисячі наших у полоні… Турки в Молдаві поможуть ханові… баборіз вмішається… непевно! Ще нам самим байдуже, але жінки, діти, батьки, земленька свята, православна віра! Усе те пішло би на грабіж, та торжище… у Кафу, у ненаситну пащу опиря!.. Ні, ваша милість, ще не час начинати. Ще не з’єднані сили народу, ще нема у ньому карності та послуху, бо ми надто довго жили у Річі Посполитій, і в нас ще раз у раз підіймає голову дух спротиву. Тому, хотяй і козаки, і православний народ бажають отвертої боротьби з вельможами та коронною шляхтою, мимо того треба ще ждати…
– Ах! Доки ще ждати? – гукнув пан Дзік. – Ви, русини, завсіди ждете, наче кріпак на панський нагай, та й тільки. Ось ви підійміть нарід, а побачите, що ждати не було на що. Де ж сила, яка могла б вас побороти?
– У Польщі завсіди найдеться сила на збунтованого хлопа! – відповів козак. – Нема її на татар, але на хлопа є, бо турок, татарин і лях – се союзники проти спільного ворога – українського мужика!
Пан Дзік понурив голову, наче від стиду.
– Терпцю треба і часу, начинати годі! – повторив козак. – Придавимо татар, позбираємо під нашим присудом більше народу, а тоді аж прийде день суду…
Настала мовчанка. Холодні, ясні слова козака зображували наглядно напрям змагання Сагайдачного, і досвідний шляхтич добре відчував їх правдивість.
– Ось вашмості відповів осаул Дорошенко! – сказав по хвилині гетьман. – А я, як кошовий і гетьман, не з’ясував би тобі краще нашої скрути. Ми не можемо начинати боротьби з Польщею, маючи за плечима татарву. Будь вона при нас, друге діло, а поки що… годі!
В голосі гетьмана звучала ласкавість, співчування, смуток, аж після останніх слів змінилося лице, змінився і голос. Він встав і звернувся до козаків:
– Підете всі, – приказав, – у староства Барське, Проскурівське, Тернопільське, Теребовлянське та всі околичні і дасте поміч, провід та опіку всім, кому надоїв шляхетський рай. Виходців оселите на Тясмині, бо се землі мойого знайомого, теж козака.
Юрко спаленів. Якесь дивне – ніби тривожне, ніби радісне – почування огорнуло його. Ось дають лад православні православним, руською мовою, не чуть клятої лящини! Бог, гетьман і ми!..
Кинув оком на Івана і вперше від нападу татар на Іванівку побачив погоду на його лиці, а в очах іскру захвату і довір’я. А гетьман говорив далі:
– Полковники й отамани, яких військо є з ними, мають пильнувати всіх шляхів, по яких їздять польські пограничники, щоби ловити та перепродувати втікачів. Коли зловите шляхтича, гультяя чи татарина, усім… мотуз! Наш терпець скінчився!
Козаки, мужики та шляхта заворушилися і подалися до дверей. Гетьман стояв спокійно, заложивши руки за пояс, їдоки вся товпа не розійшлася. Тоді вийшов і він, сів на коня та повільно, наче володар по вулицях своєї столиці, поїхав до моста на річці Рові, де стояв замок старости. Проводило його кільканадцять козаків зі смолоскипами, яких блиск - цупко освічував його величну появу.
У замку панував між тим гарячковий рух. Блимали світла, темні постаті бігали туди й сюди, почувалися прикази та прокльони. Саме коли Сагайдачний під’їздив до замку, і з відкритої брами вискочив їздець і чвалом прямував у город. Був се Олекса. Він зняв шапку і звістив:
– Усе гаразд, батьку!
– Кровінський?
– Сидів зі старостою при столі. Почувши, з чим я приїхав, зірвався й утік верхи до Проскурова.
– Чому ж вони не їхали разом? – дивувався гетьман.
– Не знаю! Коли почув своє ім’я з моїх уст, побілів, як стіна, виплював вино на обрус, ухопив магерку і пігнав за конем. Тишкевич бажав, видко, щось путнього відповісти, але я сказав йому, що гетьман прохає про діла, бо слова були вже на комісії. Тоді він з дуже приязним усміхом обіцював усе і вийшов, а в сю мить зчинилася в замку така Содома й Гоморра, що я сам мусів відшукувати свойого коня. «Сагайдачний іде!» – кричали пахолки і кинулися грабити панське добро. А пан староста… ось глядіть, батьку, він там!
З брами замку виїхало чвалом кілька возів, окружених комонниками, і завернуло на дорогу до Проскурова. При виді гетьмана їздці наче збожеволіли. Засвистіли батоги, звірята витягнулися, як струни, й уся кавалькада щезла в пітьмі дуже швидко.
Сагайдачний усміхався.
Відтак відвернувся до Юрка й Івана, які враз з Кіркором слідували за ним.
– Бачите, вашмостьове, – сказав, – що в нас є вже зав’язки ладу та держави, краще майже, ніж в Польщі. Бачите, що злочинець тікає від лиця власті, чого в Польщі не буває. Тому не бійтеся, пане Угерницький, за свою займанщину на Тясмині. Є там доволі землі для вас і для нас, а й вам корисніше буде з нами, чим без нас. Самі бачите, що тут сей, хто з козаками тримає, того й Острозький або Збаразький не рушить з місця ніяким кадуком, ні гайдуком.
Юрка вразили ті слова.
– Ми не з тих, ваша ясновельможність, – відповів сміливо, – ми не з тих, що приходять сюди зі заходу дороблюватися наново потраченого майна. А якщо вашій ясновельможності треба землі, то ми не лише частину, але і все подаруємо, кому прикажете, хоч би й вам.
– Горда з вас штука і благородна, се гарно! Гордість – то боєвий кінь, зарозумілість – то жидівська хабета, але ти, пане Угерницький, землею не покидайся! Усе протрать, але землі держися, бо доки вона в твоїх руках, досі вона є землею України. Коли хочеш, гинь сам, але землю остав синові та виховай його як слід у вірі та мові батьків. Бо не про тебе тут ходить, ні про нього, а про землю. Вона, бач, матір’ю для всіх!
Говорив се приязним, батьківським тоном, і спомину не було про жарти. Після всіх людей, яких пізнали молодці за час своїх мандрівок, гетьман видався їм якимось вищим єством; саме так, а не інакше зображували собі вони маєстат. Та проте ся стать була незвичайно близька їх душам почуваннями, гадками, словами, і вони ніби вдома ютилися біля нього, наче при боці батька…
Аж ось гетьман покликав Олексу і поїхав з ним передом через місто, Кіркор прилучився до молодців. У городі вже псе спало, і їздці не здержувалися ніде. Брама стояла отвором, бо вартові повтікали разом зі старостою. Без перешкоди виїхало товариство у степ. Смолоскипи погасли вже давно, зате на сході показався величезний помаранчевої краски місяць і розсвітив шлях.
Їдучи, розказував Кіркор півголосом Юркові й Іванові про заходи Сагайдачного, який по всій Україні, на Поділлю, Волині, в Галицькій та Перемиській землі мав своїх людей, які помогли йому в праці. Він піднявся важного завдання – згуртувати роз’єднані частини народу під козацьким присудом та в сій цілі стягав на Україну останки руської шляхги та якнайбільше мужиків, щоби згодом із мечем в руці відбудувати державу святого Володимира.
– Я вірменин, – кінчав Кіркор, – я сам і мої діти стаємо під напором наших сусідів поляками. Але серцем ми завсіди з вами, бо ви так само поневолені в сьому світі, як і ми. Ось і тепер гетьман має до мене повне довір’я, і я знаю, що він постоїть за мене всюди і завсіди. Се не з ляхом справа. Та ще й се одно знайте! У Стамбулі більше бояться і шанують, козака Голоту, чим польського гетьмана, ну… і більше люблять його. Тямучість та сила викликують подив та прихильність Високої Порти, а підле лизунство приймає вправді кождий із візирів чи пашів, але ним гидиться. Козака сажають на кіл, у тюрму, на галеру або продають за дорогі гроші. Ляшка держать тільки для викупу або вживають до домашньої прислуги, що вважається ганьбою. Так-то, бачите, і Сагайдачний о много більша особа між турками, чим польські вельможі, та має вплив навіть у дивані й у хана. Як хто в світі може вам помогти, то хіба він один.
– Де ж ваш табір? – спитав Іван. – Нам треба туди…
– Уже під Брацлавом! – відповів Кіркор.
Сагайдачний з товаришами дігнав каравану Кіркора під Шаргородом на перевозі. А каравана та була чимала. У самого Кіркора було п’ятдесят возів, тяжко навантажених медом у бочках, воском у кругах та в’ялою рибою. Був се, як показували папери та пернач від беглербега Дауда-паші, ладунок, призначений саме для нього. Кіркор мав його доставити до рук капудан-паші Галіля у Варні.
При ньому було, як виказував спис учасників, п’ятдесят візників, стільки ж парубків до коней та для оборони ладунку, сто пар коней до запрягу і десять запасних верхових бахматів з двома пахолками. Сими двома пахолками мали бути Юрко й Іван. Всі прочі учасники мали ще поверх того верхові коні, збрую, вози з припасами – словом, каравана виглядала радше на воєнну виправу, чим на купецьку поїздку. Треба було хіба звести битву, щоби розграбити навантажене добро. А й то ворог мусів би був виступити з переможними силами, бо кождий візник чи парубок мав самопал або півгак та пістолі.
Дивувало то вельми Юрка й Івана, бо на возах не видко було нічого ціннішого. Дивно їм було те, що кошовий отаман їхав з купцем, наче сам перевозив який крам. Вкінці дізналися, що в Чорному лісі на Уманщині має відбутися велика нарада, але з ким та над чим, не знав ніхто.
У Брацлавщині застали все в великому замішанні, бо між населенням стали ходити вісті про великий похід турків на Поділля та Україну, а вслід за сим почалася загальна втеча. Шляхта, польська служба з фільварків з паном Струсьом та Калиновським – на захід, а останки мужицтва тікали на схід, у козаки. Пустіли цілі села. Брацлавські міщани та козаки в королівщинах та панських добрах сиділи спокійно і тільки мужикам радили тікати перед опирями, польським та турецько-татарським.
 
– Тікайте, люди! – казали козаки. – Тікали б і ми, але нам не ялося. Татари нам не новина, а баборізові зась до нас! Комісія, бач, ще не покінчена.
 
По селах їздили якісь люди, які нароком ширили тривогу, і швидко в цілому окрузі не стало підданих. Хто з панів не втік, оставав перед жнивом зі самими дармоїдами-гайдуками та пахолками. За Брацлавом проїздила каравана через кілька непопалених та нерозграбованих сіл, але ні живої душі не було в хатах. Вкінці прибули в околицю Чорного лісу, яка належала вже до Уманського староства. На першу ніч здержалися мандрівники у степу недалеко лісу і розташувалися табором. Від виїзду з Бару аж досі не мали молодці нагоди поговорити гаразд зі собою, бо аж нині позволено вперше поставити шатра, а Кіркор відступив одно для них та Олекси Коршуна.
Мимо цілоденної подорожі Сагайдачний та Кіркор навіть не злазили з коней, лишень тепер поїхали далі на схід, де на виднокрузі чорнів ліс. Олекса давав порядок усьому. Візники годували, поїли та чистили коні, парубки розводили костри, варили кашу, розставляли варти. Юрко й Іван посідали при вході до шатра біля невеликої ватри та довгу хвилю приглядалися рухові в таборі.
 
Над степом піднялися тумани, з недалекого мокляка обзивався деркач та гупало, а їх голоси ставали щораз виразніші в міру того, як слабли гомони в таборі, і всі стали збиратися біля козаків. Небо прибрало зеленаво-синю краску, а на його тлі все виступало темними п’ятнами: дерева, бур’яни, вози, коні, люди. Найбільш чудували Юрка справність парубків Кіркора у виконанні завданих робіт, і він зразу стежив пильно за їх рухами.
Але звільна, наче туман зі широкого степу, який вечором окутує все білою габою, налягла і на їх душу хмара гадок і споминів. Пригоди, нові люди та події прислонили дещо собою біль та неспокій. Жива діяльність стала благодатно впливати на уми; розпука ізвільна переходила в глибокий, але поважний смуток, який у здорових одиниць являється замість зневіри та красить молодече чоло зрілою повагою. З тою повагою і з сим спокоєм ішов Юрко просто на смерть, у люту, безпощадну пащу ворога християнства. Наче той козак, що зі шаблею в зубах спинається по високому чердаці турецької галери під час, коли за ним потонула чайка, – ішов він рятувати Галю. Але в його постанові не було вже почуття, що він іде відбирати її для себе…
Його нове оточення дивно відбивало від давнього. Там, на заході, люди ломили всі найсвятіші закони людства та природи, щоби вдоволити тільки власні бажання чи забаганки, а тут всі особисті змагання містилися в крузі народних справ. Не дивно се було у Сагайдачного! Гетьман Війська Запорозького не повинен був мати своїх особистих примх, але Кіркор, візники, парубки, козаки, міщани, старий Дзік? Чи ж дивно, що і почування молодця губилося в тому морі, а він сам починав займатися загальними справами?
У ще більшій мірі проявилося то в Івана. Він не любився ніколи, а тепер встидався навіть роздумувати над своїм горем. Юрко, бач, втратив суджену, Іван – лише сестру, а один жаль другому не рівня. Тяжко було Юркові сказати собі «вона пропала!», а відтак жити далі. Але Іван бачив вже перед собою ясну ціль і знав, що в стремлінні до неї забуде люте горе і найде в козацькому гнізді і для себе теплий куток, а доля народу стане і його долею. І ось тепер заговорив до товариша, який німо вдивлявся в сходячі зорі.
– Що ж, брате, їдемо?
Юрко здригнувся і повторив мимоволі:
– Їдемо!
По хвилині, одначе, звернув лице в сторону Івана і додав:
– Долі конем не об’їдеш, тому краще самому настріч їй виїхати. Що судилося, тому й бути!
 
– Се правда! – замітив Іван. – Все-таки вільно і людині дечого сподіватися, а другого ні. Отже, я бачу, що наше горе в дечому переживається. Кіркор і Конашевич впливові, знатні люди, хто знає, може, вони й поможуть нам осягнути нашу далеку ціль!
Слова Івана подіяли на Юрка, наче удар батога.
– Ссс! Не тикай присохлої рани, бо заболить! – відповів схвильованим голосом. – Не буди надії, якої майже вже вирікається душа. Остав рішення Богу і молися йому, безсмертному, та й тільки! Ми робимо, що в наших силах, але надіятися на них може хіба дурень!
– Чому дурень? – противився Іван. – Імієй уха, не чуєш, а маючи очі – не бачиш. Чи гадаєш, що мудрий Кіркор в’язав би ся з таким, що їде викупляти бранців з ножем за халявою? Він сказав тобі, прецінь, що Галі не викупиш, якщо вона Бялоскурському потрібна до якихось лайдацтв. А що, мимо того, їде з тобою, то, видко, надіється. Чому ж не слід надіятися нам?..
Юрко зірвався і став ходити туди й назад, далі вхопив себе обома руками за голову і стояв, закривши очі долонями. Коли їх відняв, на його лиці, у блудному виразі очей та у дрожанні уст відмальовувалося все, що діялося в його душі. Насилу успокоївся, вкінці затиснув п’ястуки, зціпив зуби і сів.
– Пожди! – почав. – Ти кажеш?.. Але ні… Ти городиш пусте… Але все-таки… може… може, ах! Твої слова, Іване, рвуть серце більш, чим само нещастя.
В його голосі звучала страшна нетерплячка, з якої так і била вся велич горя, весь неспокій, вся розпука, безнадійність. Бо ось знову озвалося в душі Юрка те саме слово проклятої певності, та сама свідомість дійсності, як тоді, коли виїздив із Лошнева.
– Сором та вічна ганьба для Галі, для твоєї дівчини, твойого життя, твойого серця… Вічна ганьба та гниль проклятого, поганського гарему – житла якоїсь татарської чи турецької скотини, а тобі, хлопче… головою об стіну!
Совісно стало Іванові, що мимохіть позривав перев’язки з душевних ран приятеля. Щоправда, не гадав він, що Юрко є одним із людей, які не забувають, але і не вирікаються нічого в житті. Знав він, що вдача його приятеля ніжна га м’яка, в разі потреби м’якість змінюється в залізо та камінь, – але не знав, як-то любов змінює людську душу, а зокрема в Юрка.
 
– Жаль мені, брате, – сказав, – що начав з тобою розмову про будуче. Жаль і прикро! Встидайся, ти ж не баба, а козак, і козаком останеш, чи знайдеш Галю, чи ні. Кождий рад її визволити, я не менш, чим ти. Та все-таки повинен ти втямити, що козак добуває долю, а не добуде, то сам гине або мститься, але… не заплаче!
Юрко понурив голову.
– Я знаю! Але ось я від усього життя одного тільки бажав, а й то не діждався. Та просто до бабія мені ще далеко. За свою месть заплачу, хоч би власним життям, піду хоч би до Стамбула, хоч би від стіп падишаха пірву Бялоскурського, хоч би мав і здохнути відтак на гаку.
– Добре! Се гарно, що своєї кривди не думаєш дарувати. Подумай однак, що гарячкою тут нічого не вдієш, уважай, щоб ти через неї усеї справи не занапастив.
Юрко перейшовся кілька разів перед шатром, вкінці сів знову при боці товариша.
– Говори! Я так лише розгарячився. Вибач мені, я завсіди спокійний і лиш там, де річ іде про Галю, трачу голову.
– Видиш ті вози з бочками меду? – почав Іван. – Мід, як мід, але встроми пальця у нього, та недалеко заїдеш, бо ось на напівп’яді під медом друге діло…
– Друге діло?
– Еге ж! А чув ти, як Олекса казав вчера Омелькові Кривопиському, якому куля зі самопалу вигаратала усі зуби з правої сторони: «Здалека, Омельку, з люлькою від меду, бо не наїшся, а луснеш». Розумієш ти то?
– Не дуже!
– А ось бачиш, де вози стоять?
– Звісно, стоять під вітром, щоби кіпоть та воня не засмородили меду. Так казав Сагайдачний.
– Ага! А куди кіпоть дійде до меду – через деревляне дно?
– Хіба ні! Що ж, отже, є в тих бочках?
– Який-бо ти недогадливий, Юрку, звісно, що порох!
– А!
– А чи бачив ти коли, щоби віск був такий тяжкий, як той? Я позавчора вдарив ножем об один круг, та найшов під тонким пластом олово.
Юрко тріпнув пальцями з нетерплячкою.
– Усе те гарно, – сказав, – але я не бачу в тому ніякої потіхи для себе.
– Дивний-бо ти, Юрку. Кому ж везе Сагайдачний зброю? Везе її або волохам, або якомусь бунтівникові проти Високої Порти, а в одних і других, певно, є знакомі у Криму та у Стамбулі. Від них можна буде дістати листи, поміч, вкінці хіба я знаю що? Все-таки попробувати можна.
Юрко засміявся з огірченням.
– А мовчав би ти краще, якщо нічого путнього не знаєш. Я не бачу ніякого зв’язку між сим оловом а Галею. Тому лиши мене в спокої з моїм горем, нехай втихає, а коли втихне, тоді, може, і я придамся до чого людям.
– Лихо діяло б ся на Україні, – замітив Іван, – коли б усі нещасні відсувалися від неї. Всі, що попаніли та поляшіли, відцуралися її, тепер покинуть її і нещасні, а хто остане? Тирса і чайка? Вітер і могила?
 
– Не кидай мені в лице того гіркого закиду, – відповів Юрко зломаним голосом, – не в кождого кам’яне серце в грудях.
 
– А хіба ти подобаєш на момсика або похнюпу? Є у тебе чимало рішучості та сили, лише ось, як бачу, волі нема.
– Може бути! – зітхнув Угерницький. – Воля найдеться, коли спокій прийде. Я не з тих людей, що вирікаються щастя, не порушивши вперед неба і землі, щоби його добути. Не добуду його, оглянуся за чим другим, але доки не впевнюся про його загибіль, не буде мати ніхто з мене потіхи. Є люди, що небагато від життя вимагають, але те «небагато» мусить найтися.
– В Бозі надія, найдеться! – перехрестився Іван.
– Амінь! – закінчив Юрко і замовк.
При огнях став якийсь голос співати думу про козака Байду. Кількох козаків пригравало йому на теорбанах складно та гарно. Голос був молодий, сильний, звучний. Чудова то була музика. Всією душею приймав Юрко у себе звуки, гадки, образи. Він співчував Байді, що кинув турецькому цареві у вічі слова: «Твоя дочка погана, твоя віра проклята!» І він так вчинив би, і його не заманив би той загадковий, величний і страшний світ – царство падишаха.
Уся душа здригалася, коли зображував собі «турецьким добром», себто коврами, подушками, мозаїкою, золотом та сріблом прикрашені, амброю та жіночим тілом пахучі кімнати, в яких красавиці з усього світа ждуть із тугою обіймів володаря – власника гарему. Йому видалося, що бачить серед них Галю, тривожно засунену в куток, як тужливим зором глядить на занавісу, чи з-за неї не вийде той, що має стати прокльоном усього її життя та відділити її від гарної будуччини непробитною стіною ганьби…
Але ось повис на гаку Байда, взяв лук, стрілив царя, царицю і погиб… Але слава не поляже до кінця віку між козаками, на вольній Україні. І Юркові видалися ті степи, крізь які іти доводилося, якимись коханими, любими. Він зрозумів тепер шум трав та очеретів, спів птиць, свист вітру у балках та байраках. Се й була та пісня слави, що лунає у степах про погибших героїв, то були пісні тих всіх, що погинули у татарській і турецькій неволі, то був голос крові, виссаної опирем з живого тіла України.
Десь у віддалі почувся тупіт коней. При огні замовкла рісня, козаки лежали мовчки і вслухувалися у тишину літнього вечора, як вміють вслухуватися лишень жильці сих безкраїх степів, сини її родючої чорної почви. Вони вертають, так сказати б, до землі, з якої виросли, завмирають на її груди і приймають в душу та серце всього її генія, усі її болі, бажання, думки, надії.
Відтіля-то взялися і сі всенародні зриви, які часами без приготування, без вступу, без поклику проводирів підіймають рівночасно всіх українців до діла – всенародного діла. Ті зриви родяться, як степові анемони у пухкому чорноземі, запахом свіжої землі всякають в душу хлібороба, міщанина, козака, зацвітають в глибині чудною квіткою надії, а в даній хвилині видають прегарний овоч – одностайний подвиг всього народу.
Мовчали козаки, вслухуючись у степову думу, а з віддані доносився тупіт коней чимраз виразніше, ближче, але рівномірно, одностайно, наче шорох капель дощу в осінню сльоту, наче такт похідної козацької балади.
Аж ось почувся брязкіт металевих частей упряжі, запити вартових і відповідь прибулих. До огню приступило п’ятьох мужів. Двох перших, у багатих деліях та червоних сап’янцях, з багатими самоцвітами, садженими карабелами, були, видко, польськими панами, і то магнатами. Смушеві шапки з чаплиними китицями та брильянтовими аграфами положили оба на тім’я по-козацьки, а підкручені вуса та підголені чуприни надавали обом вигляд лицарських, воєнних людей.
Одначе оба молодці знали, що сей вигляд – то лишень верхній блиск. Доволі було глянути на випещені рученята їх ясновельможностей, щоби пізнати, що вони займаються більш чаркою та грою, чим всім іншим. Тому-то ні Юрко, ні Іван не думали уступати з дороги прибувшим.
Аж коли побачили двох других, зірвалися оба і з шапками в руках кинулися вітати. Був то Сагайдачний і отець Андрей.
Сотки питань тиснулося молодцям до уст. Відки взявся старенький аскет тут, на пограниччі диких піль, і то уже в дві неділі по їх виїзді з Лошнева? Яким чудом перейшов він сей величезний простір через спустошений край? Видко, мусів відразу за ними виїхати, післаний якимсь більшим та могутнішим володарем, чим сам король, бо він без власної волі не оглядався на нічиї прикази. Одначе годі було приступити до нього, бо п’ятий з прибувших, Кіркор, давав їм знаки з-за плечей гетьмана.
– Позвольте, хлопці, нам свойого шатра на хвилину. Ті ясновельможні і всесвітліші князі бажають собі з нами розмови, а у мене нема саме своєї хати.
– Все, що наше, і що маємо з вашої ласки, ясновельможний гетьмане, готове на ваші услуги! – відповів Угерницький з поклоном і збирався було вийти з шатра.
Але гетьман здержав їх.
– Не втікайте від нас, хлопці, – усміхнувся, – останьте тут і вчіться, як кують гаряче залізо на святий меч для козацтва.
Попель і Кіркор присунули кілька скринь з товаром, і на них посідали всі прибувші. Гетьман Петро дивно відбивав від тих вичепурених магнатів, а так само й отець Андрей здавався людиною зовсім окремої породи в порівнянні до сих двох гостей. Здавалося, два зовсім відмінні, зовсім чужі світи зійшлися тут на розмову… Ось-ось – і ударять в сей сірий, чорний берег ті податливі, лискучі та шумні хвилі… і розсипляться у немічну пиль…
– Ви знаєте, мості старший Війська його королівської милості Запорозького, за чим ми приїхали, бо в сій матерії ми вже перетрактували. Просимо, отже, о респонс, – сі слова сказав вищий ростом магнат, прегарний собою чоловік, який міг мати двадцять п’ять-шість років.
– Так, – відповів гетьман, – про всі бажання вашої княжої милості мав я письмо з Корця.
– І що ж ви на ті бажання кажете?
На уста Петра Конашевича заблукався блідий усміх.
– Що ж маю казати? Мало-то чого забагається чоловікові на віку. На ваші бажання відповів би я двома питаннями. Якщо ваша милість і його милість князь Михайло Вишневецький зволять на них відповісти, можемо говорити далі.
Князь Корецький кинув гордо головою.
– Дивно мені, – проговорив, мов від несхочу, – про що тут вашмость питати завагається. Справа ясна, як сонце. Впрочім, питай, пане старший, а ми постараємося відповісти, о скільки нам то видасться потрібним.
Сагайдачний відіпняв шаблю, яка йому вадила, і поставив в куті шатра. При тому заблистів червоний, мов грань, величезний карбункул, вправлений в ручку оружини. Був се камінь великої ціни, цінніший, може, чим уся виставна одіж магната. Вишневецький простяг руку по шаблю і став пильно приглядатися самоцвітові, а між тим гетьман питав:
– Pro primo, чи ваші ясновельможності роздумали гаразд над наміреним походом? Чи розважили всі його «евенти» для Річи Посполитої, Молдави, Високої Порти? Чи знають, що се може бути casus belli для султана? Чи зібрали відповідні середники, гроші, збрую і людей?
Корецький почервонів нагло з досади, наче почув яке обидливе слово, і встав.
– Ба, вашмость, питаєш нас, наче praeceptor своїх «жаків». Ми не діти і з імпріми уже вийшли. Не думай, вашмость, що ти один на світі. Крикну – і тисячі стануть на поклик…
– А що буде, як почує той крик Річ Посполита? – спитав холодно Сагайдачний, а в кутиках його очей блиснули жовтаві огники.
– Річ Посполита? – гарячився князь Самійло. – А де ж вона? Ген за Сяном, під Краковом і Варшавою. Кажете, пане старший, що вона кричатиме? Хай кричить, здорова! Корецький і Вишневецький не стануть оглядатися на крики різних п’яних худопахолків або і сенаторів, яких перше-ліпше підплачене розжене на чотири вітри. А чи найдеться у всій Річі Посполитій сильніша від нас manus armata, і то ще питання! Ходім, швагре, наша комбінація оказується невідповідною. Треба буде прошульгувати похід по пограничних селах і містечках, там зберемо, як колись бувало на кресах, прибулих молодців…
– Так, – вмішався Кіркор, – але ваші милості назбирають п’ятсот, може, тисячу мужів одчайдухів, опришків, сабатів, татар, поляків, волохів, дещо хлопської голоти, що пішла у козацтво по останнім татарськім набігу, і на тому кінець. Чим їх уоружити, нагодувати? Як їх повести? Як справитися зі старостами пограничних замків? При тому дізнаються про вашу виправу і турецькі власті заздалегідь, а що тоді?
Корецький сів, Сагайдачний усміхнувся, Вишневецький поклав шаблю гетьмана в кут і вперше заговорив:
– Ти, любий швагре, загарячо береш всю справу, а при тому не естимуєш як слід своєї позиції в світі, яку, без сумніву, і єгомость пан старший відповідно оцінити вміє. Відповідай на питання, постав наші домагання, він послухає нас, ми дамо йому за те, що захоче, і запевнимо у всіх його дезідератах нашу протекцію, а певно дійдемо до бажаного «евенту» всієї імпрези.
Корецький бурмотів щось через хвилину, зняв шапку і потирав густу чорну чуприну. Вишневецький зі знудженим виразом лиця гладив свою гладко, на іспанський спосіб підстрижену борідку і мовчав.
– Ви знаєте, пане старший, хто був молдавським господарем передше? – спитав вкінці Корецький.
– Знаю, – відповів гетьман. – Константин Могила.
– Знаєте також, що то господарство віддав султан Степанові Томші, а Могили мусіли тікати в Польщу. І князь Вишневецький, і я жонаті з двома дочками господаря, Регіною і Катериною. Наші роди в порозумінні з обома другими зятями – паном Самійлом Потоцьким та краківським паном Мишковським – рішили прогнати того султанського хизуна, а край поділити між себе. До того маємо потрібні гроші, около чотири тисячі оружної служби, ренкодайних і жовнірів.
– Кілько всього війська? – вмішався гетьман.
– До двох тисяч! – відповів князь. – Калькулюю, що та сила замала, щоби повалити ingens potentiam турецького цісаря, і тому звертаємося до вас, мості пане старший, щоб ти, звісний зі своєї експерієнції in re militari та у процедері з татарами, подав нам помічну руку і прийшов нам в сукурс людьми, зброєю і стрільбою, а ми, зі своєї сторони, вас у всіх ваших потребах контентувати обіцюємо, якщо нас своєю щирістю сконвінкувати зумієш.
– На моє питання, – замітив гетьман, – даєте мені відповідь менш-більш таку: «Так, хочемо йти на Молдаву, але ти, Петре, дай нам все, чого потреба». Правда?
Оба князі, збентежені, мовчали.
– Ви забули, видко, титул, яким самі ви мене привітали, – продовжав гетьман, – а саме титул старшого Війська його королівської милості Запорозького. Знаєте, отже, що мене поставили тут, на кресах, для ладу, а не на те, щоби розсварювати Річ Посполиту з її союзником із-над Босфору. Як же тут погодити одне з другим? Я повинен радше веліти ваші милості закувати в кайдани і доставити його ясновельможності пану гетьманові Жолкевському як небезпечних ребеліантів до укарання.
Слова сі сказав гетьман грізно, рішучим голосом, наче справді задумував ввести в дію щойно висказаний намір. Корецький глянув зі страхом у сиві очі Сагайдачного, а й Кіркор і оба молодці дивилися з зачудуванням на «січову лисицю», щоби вгадати, до чого вона гне. Один Вишневецький розгадав тут загадку й усміхнувся.
– Ваша ясновельможність! – сказав. – Ми називали вас старшим над козаками з привички, забувши, що ми не самі. Ми прийшли на ділі до гетьмана України. Королівський старший не потребує нічого знати про те, що робить гетьман.
Сагайдачний кивнув поважно головою.
– Коли так, – відповів, – то можу поставити вашим і милостям друге питання. Які користі даєте мені за мою поміч?
– Primo, гроші! – кликнув Корецький, який, завстидавшися своєї незручності, бажав затерти некорисне вражіння другими.
– Ваша милість таки справді зволять забути, що мають перед собою слугу! – закпив гетьман. – Слугу, якого купують грішми на якесь-то лайдацтво. Мене за гроші не купите! Ви дайте плату краєві, який вас має спомагати, а не мені. Чого ж може від вас сподіватися Україна?
Тут Вишневецький тріпнув згірдно пальцями.
– Nescio, що б там вам, ясновельможний пане гетьмане, на сьому проклятому хамстві могло залежати. Розумію то добре, що край треба гарно загосподарювати, щоби від державців могти тим більшої правити тенути. Але побиватися за золотими свободами для хамства, то, вибачте за слово, деменція. Бо хамство є невдячне і потурає тільки звірячим інстинктам, і надається лише до ціпа, вил, плуга, неволу, гаті. Пфуй, ясновельможний гетьмане! Се incredibile, щоби чоловік так небуденного ума і так пшедньої фантазії так дуже свій шляхетський посполітував гонор, мішаючи себе з хамами та ликами і називаючи усе те Україною. То вже не деменція, то просто crimen на тілі золотої нашої свободи. Се…
Але не скінчив своїх слів, коли побачив зміну, яка зайшла на лиці гетьмана. Воно поблідло, зуби задрожали, між бровами указалася глибока брижа гніву, а очі засвітили недобрим огнем.
– Доволі того! – сказав піднесеним голосом гетьман. – Не тикайте, ваші милості, того, чого не розумієте і не зрозумієте ніколи. Україна є для мене тим, чим для вас ніколи не була й не буде Польща. Се не дійна корова, від якої хто тільки може доїть у власний глечик. Україна – се поставник у церкві, де кождий, навіть найбідніший, хоче, може і повинен поставити свою свічку. Вона для мене усе: король, сенат, рід, добра, майно, розкіш, бо у мене всього того нема… Воно є тою стопленою грудкою золота, яку погорілець найшов у згарищах своєї хати… але, правда, ви не зрозумієте того, – додав по хвилині спокійніше, – шкода моїх слів… Тому оставте ваші ради і обіцянки для мене, а відповідайте на другий мій запит.
– Enfin! – сказав недбало Вишневецький. – Бажали ми дати вам, ясновельможний, господарство намість Олександрові Могилі, бо він і так нерадо до того горнеться, а нам ходить головно о добра, а не о клопоти правління, одначе тепер самі не знаємо, що вам обіцяти. Кажіть самі, чого вам треба? Протекції, впливів?
– Ні! – відповів холодно гетьман. – Ми не думаємо бунтуватися, але і не думаємо про що-небудь просити. Бунтувати нема проти кого: по-старому в Річі Посполитій нема сили покорити сороктисячну силу козацтва, яка стає на перший мій поклик, ані спинити тих шістдесят, які розкинулися по королівщинах – духовних та панських добрах. Нема про що і прохати безсильного володаря. Треба самим взяти то, що нам належиться. Йдеться, одначе, про те, щоби магнати на власну руку не шкодили нам у ділі обнови життя українських земель. Нема й у них, щоправда, сили зруйнувати козацький лад, але їх оружні банди заллють волості кров’ю, попалять міста і села, поруйнують церкви, а саме тому вважав би я перешкодити. Я не хочу крові Україні, і ви, ясновельможні, зволите дати пароль і присягу на святий хрест, що до українних справ устрявати не будете, ані не візьмете участі у комісії, яку ладить гетьман Жолкевський.
– Які ж у вас наміри, в чім саме маємо вашмостям не чинити встрентів? – спитав Корецький.
– По-перше, в приверненні православних єпископів…
– Як-то? Прецінь, у вас є єпископи! – здивувався князь.
– Так, але уніати!
– А хіба ж то не все одно?
Тут підніс голос о. Андрей.
– Все одно! – закликав. – Як можете, ваша милість, таке казати? Унія – то запад, хитрий тлетворний запад, іже от благочестія устраняєт, єресями отравляєт і соділиваєт отступниками от православния віри. Унія – то лакомство на латинську мудрость, іже безчестять простоту і премудрость Божію. Се поганський красномовний Арістотель, лживії діалекти, філософскоє киченіє, се вавілонськія страсті музики і прочоє цвітнорастучоє зєліє, іже погубляєт душу і кидаєт її у нідра сатани. Тому уніатськії владики нам не владики. Благочестиві братства самі взялися за возстановленіє благочестія і кличуть ось через мене, смиренного раба Божія, помочи рицаря Конашевича з усім воїнством його, кажучи: «Утверждаємо і украшаємо церков, утверждаєт і украшаєт душу свою».
– Concedo, – закінчив Вишневецький, – що вашмостям бажалося б мати власну церковну зверхність. Але nescio, quomodo зможете обійтися без латини у сій Річі Посполитій.
– Ми самі, – відповів о. Андрей, – постараємося про дисципліни, в них же нуждається наша молодь.
Вишневецький здвигнув раменами.
– Ваша милість, – замітив гетьман, – зволить нагадати собі слова короля Стефана Баторія, коли його папеж до введення унії аби згола й латинства інцитувати бажав. Не хочу я, каже, у згідне contubernium обох вір вводить незгоду. Ми хочемо злуки зі западною церквою і западним світом, але не з тими, не через тих, що вже далі і дихнути не дадуть руському племені на його таки власній землі. Зважте, ваші милості, що між блаженної пам’яті Баторієм а теперішньою хвилею лежить тридцять літ гнету і… ну і Солониця.
Вишневецький зблід і закашлявся. Він здавна хирів і, мимо молодих літ та чепурного вигляду, не ворожив довгого віку.
– Кінчи, ясновельможний гетьмане, – сказав, з трудом переводячи дух. – Бачиш сам, що ми не порозуміємося щодо інтенцій і рацій. Погодімся, отже, в самім ділі.
– Гаразд, – відповів гетьман. – Ми й так забагато говорили. Я заміряю приступити до братства Київського з усім Військом його королівської милості Запорозьким, заложити друкарню, піднести братську школу і поставити православних єрархів. Патріарх Теофан обіцював їх посвятити, а ви, панове, маєте на те згодиться.
– Про мене! – вирвався Корецький і махнув рукою, як хтось, кого усе те ні крихітки не обходить. Але князь Михайло глядів глибше від свойого легкодушного шурина і підняв змучені очі на гетьмана.
– Далеко й високо міряєте, мості пане гетьмане! – сказав. – Але, проте, годі не похвалити інтенції. Вона високої міри, а для Річи Посполитої вельми небезпечна.
– Авжеж, що не тільки ваша, панове, родинна імпреза, – відрізав гетьман. – Мої інтенції бажають дати королеві свобідний край, а ваші стягають на нього інкурзію поганства. Годитеся, отже, ваша милість?
– Годжуся!
– Ще про одно позволю собі помолестувати їхмость панів. Мені треба післати в Крим довіреного чоловіка, а знаю, що ваші милості мають ковпак хана Джанібек-герая і пернач Алі-паші, який жде саме на мене з флотом при дніпровському гирлі.
Вишневецький усміхнувся.
– Радо послужу вам, ясновельможний, тими речами і вірю, що союзник такої sagacitatis, як ви, чимало нам поможе.
Жовтаві огоньки блиснули знову в очах гетьмана.
– Якщо мене послухаєте, поможе, як ні, то зле буде з вами, бо се гра на власну голову, на горло і майно тисяч. Уважайте, проте, щоби не покпили справи. Ви не козаки. Раз поб’ють вас – пропало! Ви не станете по-козацьки і десять раз на ноги, мов коти, якщо вас побідять.
Корецький обурився і, почервонівши, бажав знову протестувати. Але князь Михайло успокоїв його.
– Уважай і disce puer, – сказав, – ось говорить за тебе чоловік, який ніколи ще в житті не промахнувся.
– По приході в Молдаву проженете швидко Томшу, бо у вас буде більша сила, як у нього. Волохи – нарід без волі і душі, нарід рабів, справжні безвольні турецькі раї. Вони нам у дорозі не стануть. Великий візир пішле найближчого пашу Сілістрії проти вас, і ви його побідите, бо старий Ібрагім-паша – пияк і хабарник, тому беги посилають йому щонайгірших людей та найслабші коні, а він глядить на то крізь пальці, бо за се одержує готовий гріш. Але відтак, – тут Сагайдачний зморщив брови і підняв руку, – відтак прийде або беглербег румільський Дауд-паша, або Іскандер-паша, угорський намісник, а се тугі люди. Один відзначився у перській війні, другий воював з римським цісарем. Тоді пильнуйтеся! Не тратьте часу, збирайте не багатства, а військо, і перш усього, – гетьман встав, – не надійтеся ніякої помочі з Річи Посполитої. Тут буде й так страшенний крик, що ви розбиваєте щойно з таким трудом склеєну згоду. По-друге, не покладайтеся на ренкодайних, ані на волохів, лише на тих людей, які ждуть вас уже під Хотином і Сучавою в двох полках.
Розмова була скінчена. Гетьман добув з-за пояса писану, заздалегідь зладжену умову, її прочитали і підписали, а відтак вийшли оба магнати з Кіркором і отцем Андреєм. За ними пустився іти й гетьман, та швидко вернув до молодців і подав їм зелену оксамитну, золотом нашивану шапочку і короткий пернач.
– А ось вам, хлопці, ключі хоч би до Бахчисараю, – сказав, а заки одубілі зі зачудування і щастя молодці змогли отямитися, почвалав за прочими.
На жаль, не судилося їм уже бачити отця Андрея. З його слів при переговорах догадалися вправді, що його десь відразу після їх виїзду на Схід вислали до гетьмана православні братства, але тільки й усього.
Тої самої ночі покинув Сагайдачний табір, з магнатами та отцем Андреєм поїхав у незвісному напрямі. Над ранок рушився і табір, і величезна, з кількохсот людей та коней зложена каравана попрямувала найкоротшою дорогою у Перекоп.
Синяві клуби пахучого диму добувалися з булькотячої наргіле, яка стояла на низенькім, багато перловою масою викладенім стільчику. Побіч, на другім, дещо вищім, але, видко, тої самої роботи, стояв срібний піднос, а на нім маленька чарочка та високий вигинчастий турецький імбрик з кованого срібла. На великій пухкій подушці сидів рослий муж у тюрбані та широких турецьких шароварах, але без каптана, який лежав поруч нього. За поясом у нього торчав дорогоцінний кинджал та один пістоль, багато кований сріблом. Другий такий самий лежав поруч на подушці.
Одначе, мимо сеї східної обстановки, пізнати було відразу, що сей муж не турок, ані татарин. Не було в його рухах тої східної поваги чи міни, якою відзначаються мешканці Орієнту, вони мали в собі зате щось вимушено оживленого, ніби панського і чванькуватого.
Через хвилю глядів сидячий на стіну, де багаті орнаменти спліталися у мережки, коврові узори, творили коня, звізди, полоси, своїми правильними і заразом хаотичними сплетами манили, бавили, а вкінці обмотували око і ум видця і звільна уводили їх у безчуть – сон. Ум сидячого не давався, одначе, заманювати в сей чарівний круг, бо не находив в ньому принади. Бистрі очі швидко звернулися в сторону дверей, де недвижно сидів на коврі малий хлопчина, з вигляду татарин, зі скісними очима та вистаючими лицевими кістьми. Він кивався безустанку взад і вперед, мов маятник, видко, дрімав.
Знадвору не доходив до кімнати ніякий гомін. Не чути було ні криків перекупнів та погоничів, ні прокльонів скороходів, які випереджали лектики багачів і розганяли народ, що товпився по вузеньких переулках Кафи. У пристані, де стояв відділ флоту під проводом Чікалі-паші, ладовано на кораблі поживу для яничарів та веслярів-каторжників. При сьому грала яничарська музика, свистіли переразливо сопілки, гудів бубон…
 
Але з усіх сих гомонів у парадну кімнату не доходив ні один. Навіть лучі сонця спинювалися та розсівалися на грубім соковитім тлі невеликих вікон, які виходили на подвір’я.
Муж, який сидів на подушці, думав, а думки його були, видко, дуже невеселі, бо раз у раз стягалися грізно брови і затискалися уста.
– Пся маць! – ворчав раз у раз, тер чоло рукою та пускав з тихим булькотом густі клуби диму зі своєї наргіле. По хвилі відломив чубук і плеснув у долоні. Мов ошпарений, зірвався хлопчина і прибіг до пана.
Він зложив руки на груди і похилив голову.
– Мустафа-бей не приходив? – спитав з нетерплячкою в голосі пан.
– Ні, ефенді! – відповів скромно запитаний.
– А Абазе-бей?
– Йок, ефенді, не було його.
Пан тріпнув пальцями. Хлопчина глядів зі задуманням, що хтось уполудне так дуже гарячкується, і у кутиках його уст показався злісний усміх. Але його пан замітив се в одній хвилі. Лице вигладилося. Він погладив хлопця по лиці і спитав ласкаво:
– Халі, емек газир мидир?
– Еввет, ефенді, газир дир, – відповів з поклоном Халі. Рівночасно відчинилася завіса, і в кімнату увійшов той сам татарин, який недавно був у пана Бялоскурського у Коросні. За ним поступав поважно у турецькім наряді високий чорний муж – Івашко.
Оба вони поклонилися і посідали по обох боках господаря.
– Халі, вуамін кагве! – приказав.
Хлопчина побіг до кухаря за кавою, а всі три присутні поважно накладали люльки. Івашко сягнув до підносу, але, глянувши у срібний імбричок, поклав його назад.
– Ракі! – сказав з усміхом і налив Мустафі чарочку.
 
У посудині, в якій звичайно держали каву, була горівка.
 
Мустафа радо випив чарочку, одну і другу. Пророк заборонив був вправді пити вино, але горівки ні, бо за його часів ще її не було. В очах татарина блистіла радість задля вдоволеної пристрасті. Ракі з Ляхистану була чималою рідкістю у краях ісламу. Івашко не пив нічого і насмішливо глядів на господаря, який, видко, сильно роздратований, дрожачими пальцями накладав люльку і навіть очей не зводив з Мустафи.
Вкінці принесено каву, усі понадпивали густої, чорної, пахучої течі з маленьких стаканчиків і затягнулися димом.
– Габер вар-ми? – спитав по-турецьки господар дрожачим зі зворушення голосом.
– Чок габер дір! – відповів Мустафа спроквола і замовк, киваючи головою, наче у подиві.
– Які ж то вісті? – спитав по хвилі мовчанки господар. Він замітив, що Мустафа не називає його «ефенді», ані не відповідає, як нижчий вищому: «Ти знаєш, пане», лишень, як рівному, – значить, вістка недобра. Але татарин повторив се двічі:
– Чок, чок габер, фена габер!
Вкінці підняв палець догори.
– Насух-паша елю!
– Елю! – крикнув господар, а лице його поблідло. Абазе-бей насупився.
– Чи Акмеші-ага заодно мусить нагадувати собі пана Яна Бялоскурського? – спитав їдко.
Пан Бялоскурський обтер піт з чола, але не дався успокоїти одним словом.
– Помер, помер? – питав. – А від чого він помер?
– Від того, що надто багато ходив по султанських садах.
Акмеші-ага зрозумів. Насуха-пашу убила садова сторожа султана, т. зв. бостанджі. Був се для нього страшний удар. Насух-паша був великим візиром і зятем султана, особою наймогутнішою у всім цісарстві. Сам султан боявся його і не раз не міг спасти перед його гнівом власних людей.
 
Але ось він не сповістив султана про козацький напад на Синоп, і падишах озлобився чимало на нього та побив його буздиганом. Він дізнався від великого муфтія, від свойого ходжі і від кізляр-аги про всі справи Насуха. Все-таки становище найбагатшої людини у цісарстві було ще не захитане. Від нього сподівався саме пан Бялоскурський якогось дохідного місця при війську, в управі держави або на дворі. Він пообіцював йому здати якнайдокладніший звіт про безсильність Річи Посполитої, про шляхи, якими мали йти султанські війська на Польщу, бо Насух-паша бажав затерти вражіння від миру з римським цісарем в Житваторок коштом Ляхистану. За те сподівався нагороди, а тут отеє якийсь чортяка вмішався у сей гарний план. Чікалі-паша, який саме тоді був з відділом флоту у Кафі, мав поперти його змагання.
– Як же ж то сталося? – спитав удруге.
– Аллах є всевідучий і премудрий. Він один знає, який йому кісмет писаний. Тому не слід нам слідити за ходом волі великого падишаха. Аллах бажав, падишах приказав – і сталося. Коби Бог умножив його силу і славу навіки!
Мустафа схилив голову, Акмеші-ага і Абазе-бей також.
– А прецінь… – начав по хвилі Бялоскурський. Татарин кинув головою взад і цмокнув.
– Йок! – сказав і показав рукою на Івашка. – Він усе знає, бо я від нього усе те почув.
– Івашко? – зчудувався ага і з такою злістю глянув на свойого бувшого пахолка, що сей аж широко усміхнувся зі вдоволення.
– Так, – сказав, – я знаю те від Берама, конюшого, Насуха, який недавно приїхав…
– А з чим? – вирвалося у аги.
– Сен білір мендім! – відповів бей насмішливо і продовжив оповідання.
– Муфтій, ходжа і кізляр-ага підшіптували падишахові всяке, а каймакам Ахмед Етлакмі-заде і райс ефенді Язіджі-заде помагали їм. Ви знаєте оба, що Джанібек-Герай…
Але тут Мустафа встав, видко, обурений.
– Басміллах! – закликав. – Не хочу я чути всіх святих тайн султанського та ханського сараю. Хто багато знає, той недовго живе на світі. Аллага ісмерладик!
І скорим кроком вийшов.
– Стара лисиця боїться, щоби його хто не зрадив. А ось перед годиною розказав я йому все.
– Пощо? – спитав Бялоскурський, який між тим кинув тюрбан в кут і став швидко бігати по кімнаті.
 
– У нас є у Царгороді справи, бо ми належимо до прикордонників Джанібек-Герая…
 
Бялоскурський здержався у проході і зблід. Він нагадав собі, що переписувався з Мухаммед-Гераєм, а саме Мухаммеда попирав Насух. Він зробив, отож, ще й другу дурницю, яка могла коштувати йому дуже багато, може, навіть життя.
Івашко удав між тим, що не замічає збентеження свойого бувшого пана, і продовжав.
–…Джанібека-Герая, який продав підступом Мухаммедові Берама. Берам вкрутився в службу Насуха і поміг йому навіть отруїти його ворога Мурада-пашу. Від того часу не мав Насух вірнішого слуги від Берама. Але ось знаєш, вашмость, що хлопська кров, яка пливе у жилах вельможі, жене його у безмір – я се чую і знаю, що і мені, хто знає, чи не така сама доля писана. Візир Насух приїхав до сараю як бальтанджі, вийшов відти як чауш, і так підходив все вище і вище, доки не став зятем султана і найбагатшим чоловіком у краях ісламу. Се скрутило йому в’язи, бо він не вмів вкрити Свойого багатства, а, противно, показував на кождому кроці, що має більші скраби, чим сам падишах. Він гордився сим, що у нього були кращі коні, соколи, самоцвіти, чим у тестя, а тут між тим султанський скарб світив пустками; чи ж дивно, що муфтій, ходжа і кізляр-ага мали легку роботу? Між тим великий візир задумав, як кажуть, посадити у Бахчисараю на ханськім престолі Мухаммед-Герая і, спровадивши його у Царгород, усюди з ним їздив. І ось використали нащадка його вороги і сказали, що Насух-паша забажав посадити потомка Чингіз-хана на престолі Османів… Падишах страшенно озлобився, а коли ще раз на ловах сокіл Мухаммеда пірвав султанському соколові з-перед носа добичу, Ахмед сказився і порішив смерть Насуха. Та сей знюхав письмо носом і зажадав скарати своїх ворогів, а коли султан не хотів, тоді він, звичайно, хам, по-хамськи до падишаха: «Або буде по-мойому, або я складаю візират. Печать возьме хто-небудь з твоїх рабів, а мені остане отруя». «Зраднику, то се правда, що ти отруїв Мурада!» – крикнув султан і відійшов. Тоді саме велів Насух Берамові розставити коні аж до Албанії, щоби втікти, а сам остав ще один день у Стамбулі. Але сей день був його погубою, бо тої саме днини убили його бостанджі, післані Ахмедом.
– Розуміється, Берам зрадив наміри візира! – вмішався ага. – Щоб він був радше околів…
– Тсс! – писнув бей поспіхом. – То не Річ Посполита. Там кричать, але нічого не роблять, хіба безсильним та слабим, тут не говорить ніхто, а діють всі. Тут падуть перед усіми найвищі голови, які виросли понад товпу. Тому мовчіть, вашмость, бо, як візира погубив конюх, так вас може погубити хоч би ось сей Халі!
– Як-то, то султан не судив Насуха в дивані? – спитав Бялоскурський прибитим голосом.
– Ні! Другої днини, коли візир мав проводити падишаха (коби Аллах умножив літа його царювання) до мошеї, Насух зголосився недужим. Тоді післав Ахмед свойого бостанджі-башу зі соткою вояків, і ті заопікувалися здоров’ям візира.
Акмеші-ага ходив по кімнаті якийсь час, вкінці налив собі горілки і випив.
 
– Спасибі тобі, Івашку, що розказав мені усе як слід, – дякував. – Тепер знатиму, чого держатися. Сейчас напишу до Муфтія, бо я його знаю… ти чого смієшся?
А Івашко сміявся злобно і радісно заразом.
– Ні, ага, не втічеш! – сказав з вдоволенням. – Муфтій умер саме перед двома тижнями, його брат Ессад наслідував по ньому, а того запеклого мосліма і турка не переконає ані перекупить ніхто. Се справжній турок, не потурнак!
Зламаний, закривши лице руками, упав ага на подушку.
– Значить, згину, – крикнув з розпукою. – О Боже! На те я їхав сюди з Польщі, щоби тут гинути через якогось конюха, – я, що кпив собі з короля та не вагався навіть короленятам оказувати контемпту і сміявся з цілого світа, з людей і Бога. Горе мені!
А Івашко тішився. Він мав уже в кишені іменування на райса галери, яка належала до відділу Чікалі-паші, у найближчому часі задумав привести у дію свої наміри, про які не знав ніхто, хіба він сам.
Але до сього треба було йому багатства Бялоскурського. Тому своїми словами відбирав йому послідню надію.
– Так-то, так! – говорив. – Я завсіди казав, що Польща – се край малих злодіїв-карликів. Тут не те! Тут кожде слово важить більше, чим у Польщі діло, а хто бажає підійти вище, той повинен бути тигром у гадючій шкірі. Тут волю вищого мусить відгадати, або пропала голова. І мусиш її сповнити або того вищого повалити і самому станути на його місце. Насух упав, а за ним разом упали і всі його поклонники і не один, хто колись до них належав.
– Хто ж став великим візиром? – спитав ще ага.
– Мухаммед-паша, який уже є у поході на Персию, а його місце заступає, властиво, Галіль, капудан-паша турецького флоту, вірменин.
– Га, се свояк Чамчана з Ярославля! Чи ж усе пекло сприсяглося проти мене? – крикнув пан Бялоскурський у розпуці і, вхопивши імбрик з горівкою, випив усе, що було в ньому, а відтак вибухнув плачем. Хлипаючи, встав з подушки і кинувся до ніг Івашкові.
– Івашку, брате, нагадай собі мою доброту, мою приязнь, нагадай собі, що я увів тебе у вищі круги нашої Річи Посполитої, тебе, нікчемної кондиції лика. Сальвуй мене з обєжи, а Матка Боска винагородить тебе, і я не забуду тобі того, поки віддиху в грудях, поки гроша у калиті… Ти бував уже тут у тому пеклі, знаєш усі входи й виходи, рятуй мене! і – Ха-ха-ха! – зареготався Івашко голосно. – Як на побожного мосліма, гарно молишся, ага!
Запанувала мовчанка. Бялоскурський глядів перед себе тупо, без виразу, без думки. Він зрозумів дуже добре, що промовляє до каменя. Тому встав і сів знову на подушку. Його думка працювала усильно, але годі було що-небудь вигадати. Він знав, що в турецькому світі провини не забувалися нікому й ніколи!
А й у ханаті не держав хан Джанібек-Герай людей, про яких знав, що сприяють Мухаммедові. У сей же чи інший спосіб вмів він усувати навіть впливових людей. А він, Бялоскурський, вплив той саме втратив. На морі, по всіх пристанях володів також його недруг – капудан-паша Галіль, свояк його непримиримого ворога. Чамчан, певно, знав, де Бялоскурський дівається. Ба, й Беата, певно, звістила те, кому треба. Жінка, мов падишах, віроломному чоловікові не дарує ніколи… Хіба вертати в Польщу, а радше тікати, і то тікати лиш з душею, без гроша при душі і знову зачинати на старі літа глядіти фортуни на те, щоби умерти худопахолком?..
Івашко відгадав душевні муки Бялоскурського і зрозумів їх добре. Бялоскурський, бач, відразу по приїзді перейшов на іслам, а дочку замкнув у гаремі разом з кількома купленими на базарі невільницями. Відтак негайно написав до всіх достойників, які мали вплив у дивані султана, одержав від них відповідь, дарунки, відзначення. Одним словом, став звісною особою у Кафі.
Він не подумав про се, що великий візир в Туреччині був меншим паном у дорогоцінній кімнаті, чим козак у своїм хуторі на Україні або польський шляхтич у своїм «дворку». Він не подумав про се, що турки – то нарід лінивий, спокійний, навіть добродушний, але що не вони правлять державою, а тисячі потурнаків з усяких країв і народів, які, продаючись за гріш і значіння, не мали ніколи милосердя над собою. Чим більше їх гинуло, тим більше багатства оставало до поділу між других. Всіма можливими способами старалися вони підкопувати значіння своїх суперників і добивалися достоїнств султанових рабів, якими не хотіли ставати родовиті османи.
Відти-то й бралися ненастанні переміни на дворі падишаха, де одна підступна жінка, один зрадливий євнух мав більше власті, чим сам султан. Султан часто-густо навіть і не знав про справу, а двірські партії правили при помочі ренегатів, як хотіли. Турецький нарід глядів на усе те, наче ситий лев, який, уполювавши буйвола, бачить, як ним граються вовчі щенюки. Оті-то ренегати, потурнаки заливали кров’ю величні палати султанів, вони унаслідили усі найтемніші здобутки візантійських каверз, вони були тим опирем, який ссав кров покорених турками й татарами народів. І від того опиря не сподівався пощади пан Бялоскурський, коли раз опинився між побідженими.
Але усе те, чого не знав або над чим не подумав пан, подумав пахолок, і Івашко пішов зовсім іншою дорогою. По приїзді він порозумівся відразу з Махмудом Чікалі-башою і за поміччю Галіля-паші одержав місце капітана галери. Загадкою було лише, відки знає Івашко Галіля, але про се це говорив гайдук свойому панові ні слова, а свої заходи пояснив йому ось як: «Хто думає про моряка у державнім перевороті? А все-таки моряк буває у Царгороді, Синопі, Трапезунді, на Родосі, в Афінах, Александрії, Тунісі, Очакові, Парні, Кафі, Смирні, Акконі і знає багато дечого, чого не знає зв’язаний з суходолом дворянин».
Івашко рішився у слушний час віддати свої услуги побідникам ділом, не словом і взяти нагороду так, щоби про се не знав ніхто, і попри то приготувати виконання власних планів, які мали дати йому велике значіння, багатство і, може, ще щось. Він мовчав, нічого не питав, але нюхався з усіми і кождому зумів зробити якусь прислугу. Він спритно пересмикувався поміж партіями у Стамбулі і Бахчисараю. Кожда з ним при побіді мусіла його винагородити, а ні одна не знала, що він служив і її противникам.
Насух-паша уважав Івашка своїм прихильником і, певно, був би дав йому місце при дворі, коли б Івашко того бажав. Але той не хотів сього ще тепер. Візир вірив Берамові, який був другом Івашка. Між тим Івашко знав також муфтія, і він розказав йому про отруєння Мурада-паші Насухом. Берам був слугою Джанібека, який від Мустафи та Івашка дістав у Стамбулі вісті з Криму. Але Мустафа і Берам були вірними слугами хана і зраджували йому Мухаммедові наміри.
Між обома противниками стояв і тут Івашко, який попри усе постарався уже, що султан почув від Берама його ім’я, а хан подарував йому за вірну службу отару овець з пастухами. При тому він від першого свойого виступу у Криму, де здавна мав між татарами і вірменами знакомих, поводився як справжній мослім, ходив до мошеї, давав милостиню, сповняв приписані намази і умивання. Ніхто й не сумнівався, що він мусульманин з діда-прадіда, а, що важніше, ніхто й не припускав, що він українець, так мало підходила його вдача до загальнозвісних ціх української вдачі.
Дивлячися на розпуку пана Яна, усвідомив собі Івашко свою вищість над «малим злодієм». Він сам, певно, не втратив би голови у скруті, а завсіди найшов би якусь дошку рятунку і якусь драбину до значіння і власті. Та свідомість власної сили була йому дуже по нутру, і він забажав її показати тому і так уже нешкідливому чоловікові. Тому поклав руку на плече Бялоскурському і сказав, наводячи слова Корану:
– Не побивайся, аго! Аллах великий і ласкавий. Признай, що нема Бога над Бога, а Мухаммед є його пророком. Він спасе тебе, якщо слухатимеш слів мудрості і поміркованості «Справді, навіщу вас страхом, голодом, утратою майна, душ і плодів, але стійкому звіщу спасеніє».
Він говорив поважно, наче який ходжа у школі. Пан Ян слухав його з повислими вусами та червоними очима, але уважно і доволі бадьоро. Він швидко прийшов до себе.
«Він, певно, захоче Агнешки!» – майнула йому думка крізь голову, і мимоволі засміялося йому щось в душі.
«Наймудріша людина стає віслюком через жінку! – подумав. – Хто б думав, що той твердосердий чоловік може когось любити?»
Між тим Івашко говорив дальше, уважно й поволі, щоби не сказати правди.
– Я спасу тебе, якщо зможу у найближчих днях поговорити з Мустафою. Я обіцюю ханові виїхати з Кафи з флотом і пустити козаків на побережжя. Вони сейчас нападуть на Трапезунд, Кафу, Самсун або і Стамбул, а се відверне увагу султана від Криму. Свята згода з Польщею розхитається, а тоді татари знову, як у тім році, підуть на Волинь, Поділля або Молдаву. Татари обловляться, хан назбирає гроша, ненависні генуезькі купці присмирніють, а за все те попрошу твоєї голови – голови мойого «кайні баба». Панна Агнешка…
– Доволі того, Івашку, sufficit, – закликав пан Бялоскурський весело, не бачучи усеї неправдоподібності таких намірів. – Годжуся на усе, бо бачу, що ти один маєш силу і волю двигати нашу фортуну угору. Передаю тобі у руки дівчину і майно, орудуй ним, як воля, остав мені лише життя, достаток і мій гарем! Пізніше, коли розживешся, а по моїх промахах поросте трава або прийде війна з Річчю Посполитою, нагадають собі мене, і тоді я знову випливу!
Відвага вступила у серце пана Бялоскурського. Він подав руку Івашкові, і оба спільники заключили союз. Чи щирий? Не знати, але Аллах є всевідучий і премудрий… Оба союзники курили люльки. Рівномірно бухали клуби диму, ритмічно булькотіла вода у черевах водяних наргілів.
Акмеші-ага віддихав уже свобідніше, але думки його не були спокійні. Той його сусід Абазе-бей, Івашко, – то був страшний чоловік. Поминувши те, що зумів у цілім тім хаосі турецьких переворотів найти стежку виходу і виплисти на становище хотяй і не визначне, та зате безпечне, поминувши се, він не зрадив ні словом про свої плани або погляди перед будучим тестем. Бялоскурський був йому вдячний, подивляв його, але чув, що між ними лежить цропасть, якої не виповнить ніщо – навіть біле тіло панни Агнешки. Тому став поволі в душі аги будитися страх.
«Невже ж я з рук ворога, якого ще не було і який, хто знає, може, мені і не грозив, попався в кігті дияволу?» – подумав. Скоса став поглядати на свойого сусіда, не знаючи, а якого кінця начинати розмову, коли Івашко вийняв з рота букштин від цибуха і сказав:
– Ваша милість зволять ласкаво покликати панну Агнешку до селямлику і уб’ємо справу на місці. Я не бачу потреби сидіти у Кафі. Тут знає нас забагато людей, а крім того, здається мені, що по Синопі і Очакові черга на Кафу…
– Як-то? – крикнув пан Бялоскурський. – Вашмость супонуєш, що козацьке гультяйство може туди інкурзію вчинити?
– Так. У пертурбації послідніх днів не дізналася ваша милість про се, що приїхала велика каравана з Польщі з караван-баші Кіркором. Каравана не станула у ніякім абдест-хана, лише на горбках поза стінами города.
– Яка ж з сього конклюзія?
– Така, що у городі небезпечно, а Кіркор знає про се. Алі-паша не остоїться проти козаків, бо з ними буде сам гетьман… Вкінці краще спітніти під кожухом, чим мерзнути в атласі.
– Правда єсть! – кивнув головою пан Ян з признанням і велів Халі покликати Агнешку.
– Так само радив би я сю Попелівну чи яку там дівку взяти зі собою і продати декому за добрі гроші або подарувати за які користі.
Пан Ян усміхнувся вперше від довшого часу.
– Її саме на те і взяв я з Іванівки під Теребовлею. Тут вона відгодувалася і стала така гарна, що навіть мені моїх п’ятдесят літ видаються дрібницею при її проспекті. Думаєш, ось-ось і заіржить старий кінською манерою.
Івашко усміхнувся злісно.
– Вдоволіться, вашмость, витертими одалісками . Не змучишся, а будеш рад. Вони тобі всяку контентацію подадуть без фатиги, а тут утомишся, а то й по плечі набереш. Краще вже взяти гроші або що інше.
Пан Ян зареготався.
– Та, певно, ти сам, Івашку, полакомитися хочеш?
– Я – ні! – відповів холодно бей. – Але як добре піде, то Галіль-паша або новий візир…
– Інш Аллах! – закликав пан Ян.
У кімнату ввійшла Агнешка, тихо, нечутно, у золотом шитих турецьких черевичках. Волос упняла на висках золотим обручем з величезним рубіном на чолі. Підчорнені очі видавалися глибокими, як море, чорними, мов ніч, а горіли неначе огнем Джегенни. Їх темна краса відбивала ярко від кармінових уст та білих, наче слонова кість, зубів.
Вузька, пристаюча до повних форм тіла, майже зовсім просвітляста опинка ослонювала долішню часть тіла, якої обриси зовсім виразно виступали, наче з-за хмарки місячне світло. Опинка та сягала лише понижче гарних, повних, наче овоч, грудей. Два круглі, гранатами саджені щитики з великими рубінами посередині покривали грудні бородавки, а від них дві вузькі, перлами нашивані борти, перекинеш через плече, піддержували спинку. Проти турецького звичаю, не мала Агнешка під опинкою шароварів, а волосся, розпущене свобідно на плечі, укривало усю стать дівчини аж до колін. Бялоскурський зірвався, і аж уста відчинив з зачудування.
– Беата, далебі Беата тому двадцять літ, – промимрив, а очі засвітилися йому якимсь злим огнем.
Але не меншим було вражіння, яке поява дівчини зробила на Івашка. Він зблід і затрусився увесь, випустив чубук з руки і мимохіть витягнув руки наперед себе.
А Агнешка підійшла до батька і, зложивши руки на груди, віддала йому належний поклін.
– Чи подобаюся тобі так, батьку? – спитала лукаво.
– Виглядаєш, як Венус! – заопінював пан Ян. – Лише так… як би то… Треба би офіцини краще накрити, бо Івашко ще готов сказитися.
– Ха-ха-ха! Скажи, таточку, хто кращий, Галя чи я?
– Куди їй до вацьпанни, – відповів Івашко, який нагло покраснів, мов грань. – І думаю, що нема у світі краси, яка б могла зрівнятися з твоєю. Не дивуюся тепер, що стільки поетів співало про жіночу красу. Справді днина, коли тебе відслонятиме перед моїм оком, буде для мене хвилею раю, по якій буду готов хоч би й на смерть. Гляди, красавице, я хам, лик, але тільки жару та любові, кільки криється у моїм серці, не найдеш у всіх шляхтичів світа. Ось у мене більше сили піднятися вище, чим вони. У краях падишаха більше цінять силу, спосібності та розум, чим рід. Ходи за мною, я кину під твої ніжки усі багатства Сходу, рабів, золото, самоцвіти, власть, вплив, я заволодію світом, щоби стати посліднім з твоїх рабів. Вислухай мене, гурія моя, подай мені в сьому житті розкоші Едему, а я тобі віддам кушу…
Він вкляк і жадібно цілував її рожеві повні ніжки. Змішаний з сильними арабськими пахощами запах її тіла одурював його, відбирав йому тямку. Івашко, той кам’яний, немилосердний чоловік, що не знав пощади, ні чуття для нікого, лебедів, як дитина, а вкінці став хитатися. Його очі зайшли кров’ю, наче у скаженому гніві, усе тіло дрожало судорожно, лице то блідло, то червоніло, аж синіло. Гидко було глядіти на нього в сю хвилю.
Саме у хвилі найвищого підйому енергії у людини, коли він добуває собі товаришку життя, саме у хвилі, коли виходить на світ найглибша її тайна, тайна любові, – саме у сій хвилі з лиця Івашка била лише змислова пристрасть, яка опанувала усе його єство і скидала його ще нижче з позему злючої, безжалісної людини до уровня самця.
Але Агнешка не дуже цікавилася душевним станом або прикметами Івашка. Вона бачила лише його покору, а жар його пристрасті, який бив від всеї його постаті, запалював і в неї огні молодої пристрасті, нестримної крові. Вона відвернулася з коротким, уриваним, нервовим сміхом.
– Забуваєшся, козаче! – сказала. – Хто вам позволив?..
– Позволь, Агнешко, – вмішався пан Бялоскурський, – що представляю тобі твойого чоловіка. Після звичаю, не повинна ти його бачити, ні він тебе, але що ви побачили себе – то нічого. Завтра приїде кадій…
– Нині, аго, нині! – благав Івашко. – Сейчас!
– Ні нині, ні завтра! – рішила Агнешка невідклично. – Доки не позбудетеся з гарему Галі або доки не візьме собі її батько, досі не стану я жінкою Івашка.
У її голосі звучала зависть. Глибока, страшна зависть плиткої, але гарної жінки, коли бачить другу, гарнішу, благороднішу і розумнішу, але лише податливу і менше вабну суперницю. Така жінка знає, що маків цвіт краси зів’яне скоро, а зі змисловим жаром улетить і любов. Але вона знає і се, що її суперниця саме тоді набере повабу, яка навіки прикує до себе мужа не лише тілом, але усею душею, і ніяка зверхня принада не відбере їй уже назавсіди ласки володаря. Він або взагалі ніколи не відвернеться від неї, або швидко верне туди, де благородний огонь правдивого, усе єство людини обіймаючого чуття огріває його душу. Вона знала, що Івашко в сій хвилі скочить в огонь за нею, але за місяць-два відвернеться, а пізнавши невільницю Галю, пристане до неї усім єством навіки. Тому ненавиділа її і бажала її позбутися.
Івашко встав.
– Гаразд! – сказав. – Завтра не буде Галі в сім домі, а ти будеш моєю.
– Іншаллах! – закликав пан Бялоскурський.
В сій хвилі почувся у передсінку гамір. Хтось сварився з Халі, який бажав здержати прибувшого. Агнешка кинулася до дверей у стіні, які вели до дальших кімнат пана Бялоскурського. Акмеші-ага підійшов до входових дверей, накидаючи тюрбан на голову. Одначе не наложив його. У передсінку почулися кроки мужа, пан Бялоскурський випустив тюрбан з рук і подався взад… Перед ним стояв Юрко.
Він стояв, похилений наперед, вдивляючись у лице пана Яна лискучими очима. Його лице було бліде і на вид спокійне. Але унутрі душі шаліла буря. Перед ним був його лютий ворог, який йому, безвинному, відібрав щастя усього життя і кинув його у несказанну гидь-погань. Сей чоловік упав у його життя, неначе шуліка у гніздо співучої пташки, збурив, спустошив його, обдер з усієї краси, усього добра, а полишив лише пекучий жаль, сором і безмежне, страшне, до розпуки зближене обурення, якусь звірячу, скажену лють.
Треба було усіх сил духа, щоби удержати на прив’язі змія жорстокості, який зродився у серці Юрка Угерницького, а зродившися, дер і рвав стіни невтомно, завзято, люто. Серед купецької валки, серед небезпек та пригод Дикого поля підгоїлася дещо важка рана. Тепер вона отворилася, мов огняна гора, полум’я і дими обняли голову, кров залила мізок, здавила віддих, скорчила руки, і зі здавленого горла людини вийшов лише більше до харчіння, чим до мови, подібний запит:
– Де Галя?..
А пан Бялоскурський одубів і, відхилившися взад, вигнув руки перед себе, наче той, що на порозі власної хати срітиться з барсом, який шкірить зуби, витягає страшенні кігті і з дрожачими задніми ногами присідає до смертельного скоку. Ось так виглядає і убійник, коли у гарячковому сні покажеться йому його окервавлена жертва і спитає:
«Де душа моя? Де молодість, сила, краса?»
Та пан Бялоскурський був гірш убийника, бо він смертю не облегшив горя своїй жертві.
– Де Галя, де, де вона? – питав Юрко раз у раз і поволі посувався до аги.
В міру наближування прибирало лице знову природну здорову краску, голос ставав чистим і звучним – тупа звіряча скаженість перемінювалася у злість і бажання месті. Також і пан Ян звільна приходив до себе. Члени тіла вертали до природного положення. Інстинкт самозаховання прояснив ум аги і підсунув гадку про страшну небезпеку, яка грозила його життю. У широко відчинених очах аги появилися перші іскри отямлення.
– Де Галя? – гукнув Юрко востаннє вже перед самим лицем ворога і витягнув руку, щоби вхопити його за груди. Наче гадюка, загрожена рукою чоловіка, кинувся пан Бялоскурський взад.
«Він або я!» – майнуло йому крізь голову. Стрілою побіг в кут, де лежав на подушці пістоль.
– Не понюхаєш її, чапкіне, – сказав і пустив в рух колісце. Дзенькнуло колісце, посипалися іскри, але вибуху не було. Підсипаний порох не запалився. Юрко, збентежений зразу утечею ворога, стояв хвилину без руху. Але іскри, які викресало колісце, неначе просвітили його, одним скоком найшовся при подушці… Душа сказилася з переляку у пана Бялоскурського, та в тій хвилі нагадав собі другий пістоль, який стремів у нього за поясом. Один движок – і у кімнаті грянув вистріл.
Одначе непевною рукою кермована куля не влучила нікого, а пропала у м’яких складках занавіси, яка заслонювала двері. В сій хвилі почув пан Ян, що підіймається в повітря… Відтак – що летить. Нелюдський крик вирвався з його грудей, але рівночасно зі страшним ломотом гепнув собою об землю і врізав головою до важкої стоячої спижевої лампади.
Надлюдська сила вселилася у молодця. Мов дитину, підняв він пана Бялоскурського угору і кинув ним до стіни. Бухнула кров, розбризкалися кусники мізку по рестрих, узорчастих стінах. Дригнуло ще тіло раз і другий, руки і ноги корчилися судорожно ще якийсь час, відтак устало і те. Пан Ян Бялоскурський, Акмеші-ага, другий баша, а може, і візир був вже лише трупом.
Незважаючи на те, побіг Юрко далі в глибину дому. Заглядав за кожду занавісу, у кождий кутик – шукав Галі. Не бачив він, що Халі давно уже покинув селямлик і вибіг до городу. І якраз, коли у одній з кімнат почув людські голоси, між якими, як здавалося йому, почувся і голос Галі, якраз, коли її личко майнуло йому поперед очі, мов привид, у повітрі свиснув аркан, а кількох парубків кинулося на молодця і зв’язало, мов барана, мотуззям.
Зімлілу Галю увозила скрипляча арба разом з татарським ясиром все дальше і дальше. Товпа бранців з пов’язаними руками ступала босоніж Чорним шляхом, заливаючи сліди кров’ю і сльозами. Коли хвилями будилася дівчина зі свойого безпросвітнього горя, то чула довкруги себе стогін, плач, зойк. Сі гомони нагадували їй знова порожнечу, у якій жила вона, – сама-одна у татарській пащі, де ждала її ганьба, неволя, смерть душі і чуття, а вкінці, вкінці, десь-колись по літах муки – спасителька-смерть.
Її везли… Чому ж се так? Довкола свистять нагайки над упавшими з утоми бранцями, на шляху валяються трупи порізаних, які не могли дальше іти за ордою. Їх різали на пострах другим, щоби, бач, не внадилися удавати безсильних, лише бігли до останнього віддиху за своїми панами, їм смерть, труд, розпука, їй – вигода. Чому се так?
Галя не бачила сих Дантівських сцен. Не бачила матерів, яких татарин за волосся відривав від трупа дитини. Не бачила по нічних постоях сцен мордування і насильства, які розгравалися при червонявім світлі огнів. Сим разом не берегли татари жінок і дівчат зовсім. Було їх доволі і на продаж, і для особистої розкоші. При тім лилася струями зрабована по селах горівка та мід, і п’яні крики озвірілої товпи опришків лунали в нічному повітрі.
Дикі оргії святкувала татарва у таборі, оргії, в яких примха або напівсвідома забаганка п’янюги рішала судьбу або й життя нещасної бранки. Щодня, побіч тих, що померли від втоми, полишали за собою трупи жінок і дівчат, часто навіть десяти- або дванадцятилітніх дівчаток. Одні самі відбирали собі ганьбою зломане злиденне життя, других різали і пороли самі татари у скаженім, звироднілім любовнім шалі.
Не бачила усього того Галя. Пекло сонце, віяв вітер, дощ сік різками, та вона не чула того, бо грубе полотно покривало арбу будою. Біля неї порався старший уже чоловік, високий, мов тичка, з жовтим, поморщеним лицем, який говорив неймовірно тонким, високим, прямо жіночим голосом. Він говорив багато ламаною руською мовою, але Галя не звертала на нього уваги. Все-таки по кількох днях удалося йому привести її до того, що вона прийняла деяку поживу, а тупий біль і німа розпука виллялися рікою сліз. Була се наче злива по довгій томлячій жарі. Тоді товариш Галі засміявся:
 
– Ну, коли плачеш, пек єї, чок єї. Ось ти глядіти много, много кізляр іти з нами. Їм біда, ті усі хірдізляр їх бити, мучити… тебе йок, ясак! Не можна, не вільно, заборонено!
І старий євнух цмокав з одушевленням, наче захоплювався ласкою, вчиненою дівчині.
В нього були якісь східні пахощі та ліки, і він при їх помочі умів наводити на Галю сон або спонукувати її до їди. Вкінці одної днини, коли він знову одушевлявся вигодою, серед якої відбувала Галя всю дорогу, спитала дівчина:
– А від кого мені ся ласка і навіщо?
– Го-го! – засміявся ласкаво євнух. – Великий ага, могучий ага, – ба, він башею буде – казав так робити. Акмеші-ага казав, го-го, великий ага. А ти, звичайна собі кіз, станеш одаліскою від великий Чікалі-баша, що то єсть на кораблях у Кафа.
Зразу світ померк перед очима дівчини, але по якомусь часі отямилася. При усій глибині і м’якості чуття було у неї багато духовної сили і відпорності. З властивою жінкам гнучкістю ума, який не раз вміє примінитися до обставин там, де найбільш дебелий муж не бачить можності виходу, Галя порозуміла, що небезпека їй самій поки що не грозить та що й на будуче не слід їй журитися собою. Одначе навіть на думці не постало у неї, щоби примиритися і погодитися з ганьбою, і тому уложила собі цілий план свойого поступування на будуче.
 
Коли минув перший жаль за утраченим раєм та затерлися дещо справжні сцени мордів і пожеж під час набігу, нагадалися дівчині її сумніви та побоювання, які висказувала вона колись Юркові. І дивно: у душу її завітав на гадку про се неначе якийсь спокій… Так, вона надіялася чогось страшного, якогось горя, нещастя. Тепер, коли воно сподіялося, видалося їй се лихо легшим, чим колись. «Жити, доки дасться, але не пережити ганьби!» – ось що оставало для неї. Як же ж жити у сій геєнні, в яку везла її скрипляча арба?..
У душі відновлювалися ріжні картини минувшини. Головну роль грав у них Угерницький. Його гарне, усміхнене лице, його руки, слова, діла – усе те було змістом споминів Галі. Гарні були сі спомини! З них опала уся буденщина, уся сірина побуту, а остала лише чиста, гарна поява благородної людини. Ба, ще більше, чим людини!
Картина молодця ставала для дівчини чимсь надлюдським, навіть божеським, ставала символрм несказанного щастя, снаги, сонячної будуччини, життєвого добра взагалі, а розпука задля розлуки з любим та його безповоротної втрати змішалася у глибокий, тихий смуток. Сум той затемнював душу, наче чорна хмара зоряний небосхил, наче мертвий приморозок, убивав він цвітку життєвої краси, але не відбирав сили волі та тямки.
 
Сумно, але спокійно глянула Галя у будуччину, а її одиноким стремлінням було роздобути ніж, щоб оборонити себе перед ганьбою або й самій умерти, її глибока релігійність чомусь-то не робила їй закидів. Самовбивство не видавалося їй гріхом, бо у неї більшою була відраза до сорому та ціна чистоти, чим любов до життя. У ній жила одна з сих геройських душ, які радіють, люблять, тужать і надіються самітно та ніколи не відступають від раз повзятого рішення, з сих душ, яким любов і ненависть товаришать аж до гробу.
Впевнившися щодо своєї долі, Галя стала прохати у євнуха їди. Сей утішився зразу.
– Ха-ха-ха! – підсміхувався. – Ти, чічко, знаєш добре, що ти худа нічого не варта, два динари… три… помивачка… жінка для бостанджія або гальтанджія; а ти товста перепелиця… як місяць уповні… так ти гурі-ханум від великий капудан-баша! Го-го-го, мудрий кіз!
Але дівчина бажала чимраз більше їди, хотяй сама не товстіла. Євнух зачудувався, але швидко вислідив, що Галя роздає поживу між дітей та слабших жінок. Він дуже озлобився, приніс Галі лише її звичайну, доволі велику пайку, а до сього ще різних бакалій і сказав:
– Ти лихий, недобрий кіз! У тебе диявольські гадки. Хто тебе казав давати вобаб, дактилі і хліб тамтим… скотина?
Але Галя знала, що відповісти, і, відсунувши тарілку з поживою, сказала холодно:
– Якщо не даси стільки, як вчора, то я не їстиму! Се ж мої брати!
– Брати! Куди там брати! Се лилик, се кепек, се… тьфу! А ти… гурі, ганри від велика баша, ти… о! – євнух підняв горі палицю і широко відчинив очі.
Але остаточно поставила Галя на своїм. Не одну жінку і дитину спасла від смерті, а деколи навіть брала зі собою дітей у арбу, на превелику розпуку євнуха Урхана. Та вкінці і він погодився з примхою будучої улюблениці якого великого гарему, і сам приводив їй потребуючих потіхи і помочі. Під кінець дороги устали навіть нічні оргії, бо Галя заявила, що не може по ночах спати і не бажає собі пиятики та убійств в таборі.
 
У Перекопі чамбул остав з бранцями, але Урхан з Галею та кількома вартовими їхали далі степом, який уже став жовкнути від сонячних лучів літа. Цілими днями не стрічали подорожні і живої душі, крім отар овець і татарських чабанів, які уднину дрімали у тіні розвішеного на жердці вовняного покривала, а вечорами при криваво горючих кострах вили дикі степові пісні або вигравали на сопілках якісь карколомні мелодії.
Від часу до часу стрічали на широкому шляху каравани бранців, бачили лежачі по боках дороги трупи нещасних, а над ними хмари вороння. Здригаючись, відвертала Галя очі від тих картин, але вони не робили на неї вже того вражіння, що передше. Людський дух привикає й до найбільшого страхіття, якщо бачити його часто. Наче битий шлях поміж двома рядами дерев, проходило життя дівчини поміж рядами страшних картин несказанного горя, горя, для якого нема назви в людській мові. Але як у огні сталиться залізо, як у бою заправляється борець, так і ніжна вдача дівчини змінилася за сей місяць і одержала з молодечою силою та молодечим огнем старечу розвагу, повагу, а навіть хитрість.
Вкінці в’їхала арба на вузьку гірську доріжку, що вела через східне підгір’я на побережжя у Кафу. Гарячий воздух похолоднів значно, рослинність набирала звільна весняного блиску, маленькі струмочки показувалися чимраз частіше, а на їх берегах паслися серни, олені, сайгаки. Череди рогатої худоби, табуни коней стрічалися чимраз частіше, а на склонах гір на скелях, наче ластів’ячі гнізда, лежали татарські саклі. Не раз забігали мандрівникам дорогу жильці околичних сіл, питаючися, хто їде, з чим і до кого. Старий Урхан говорив їм кілька слів, і вони розступалися відразу, прицмокуючи устами і кажучи:
– Якші, якші, поїжджай далі.
– Алляла ісмарнядік! – відповідав по-турецьки Урхан, і село за селом оставало за подорожніми.
Аж третьої днини, відколи в’їхали в гори, побачила Галя уперше в житті море. Але велич того явища не подала їй розради у її печалі. Ба, напротив! Воно указало їй у цілій величі її горе, безповоротну розлуку з усіми, хто лише думав чи мріяв про неї чи був предметом її думок та мрій по той бік Яйли. Той велетенський водяний туркус був каменем надгробним її щасливих днів молодості, був бездною, яка ділила її від батьківщини, родини, честі. Усі ті добра оставали по тім боці синьої пропасті. По сім були лише сором, бездушне звіряче клигання у гаремовій духоті, смерть душі, безнадійність. Ось чому не гляділа Галя на се, колись руське, море, лише в глибині власної душі відшукувала давні рішення, віднаходила силу умерти в слушний час при виборі між ганьбою а смертю.
 
І вона найшла її. Без усміху і без сліз увійшла вона у гаремлик Акмеші-аги, де саме панна Агнешка нашивала собі якусь одежину золотими бортами. Вона відложила роботу і стала згорда оглядати прибувшу. Відразу вкралася у її серце нехіть, і се було перше вражіння, яке зробила на Агнешку Галя. Від першого погляду не злюбила її ляшка; свідомість тої ворожнечі виразилася б у слова: вона гарніша, чим я!
І з чисто жіночою бистрістю стала Агнешка розбирати в душі наслідки тої нової появи.
«Хто знає, – думала вона, – може, батько сказиться і захоче на місце усіх тих наложниць, якими я помітую, дати мені мачуху, яка помітувати буде мною? Він завсіди був падкий на жінки. Якщо у тої русинки є розум, а здається, вона має його доволі, – то моє царювання скінчилося. Проклята упириця!»
Будь на її місці Беата, то вона, певно, подумала б про усунення суперниці усіма можливими способами. Вона не завагалася б ужити клевети, ножа, отруї. Одначе, при усім зіпсутті, не було в Агнешки енергії матері. Вона не чулася в силі боротися з противником такими обосічними засобами. Вона сама боялася отруї, ножа і мішка, у який на Сході люблять зав’язувати жінок і топити в морі, боялася каверз гарему, клевет, доносів, уповала лише на всі поваби, красу, веселість, дотеп та умілість грати на лютні. Ось чому жіночий інстинкт казав їй заховати нехіть у серці, а з приязним лицем наблизитися до тої, що мала стати її необмеженою володаркою.
– Відки веде тебе, дівчино, Аллах? – спитала легким голосом. – Сядь, спічни та розкажи. Амра принесе нам ташлі, наллє ширбету та наложить наргілю пахучим джебеллі. З його клубами нехай з твоєї душі улетять сумні гадки, а з аромою нехай завітає у неї спокій.
Наче серна, що втікла перед вовками, оглянулася Галя на всі боки, заки сіла.
– Чому оглядаєшся? – спитала Агнешка. – Ага відбуває свій кир і сюди не прийде…
– Я не аги боюся, а купців або посіпак, що заведуть до гарему свого, хто купить мою красу та мій дівочий встид…
Агнешка відітхнула. «Значить, – подумала, – вона не для батька…» І якесь приязніше почування збудилося у її серці.
Галя розказала їй про свою долю. Агнешка захоплювалася подіями і пригодами, а головно воодушевлялася тайними зносинами Юрка і Галі проти волі батька, оподалік від людей і світа, а вкінці так радісна і так величава розв’язка.
Вона зітхнула і, випавши зі своєї магометансько-турецької ролі, заговорила:
– Ах, вацьпанна, можеш сказати, що не надаром пережила молоді літа, бо, певно, що ви не любилися так довго, не зазнавши ніякої «щасливості», правда?
– Звісно, що ми були щасливі, мов Божі ангели у раї…
Агнешка замахала руками.
– Я ні, не про те… я питаю, чи там… межи вами не було нічого… ну, як би се сказати… поважнішого… ви знаєте, прецінь…
Холодом повіяло на Галю від сих слів. Вона наче доторкнулася слизької гадюки.
 
– Не знаю, що ви розумієте під щасливістю! – сказала. – Ми не розуміли під тим нічого, чого не можна назвали по імені.
 
Але Агнешка, увійшовши у свій улюблений круг зображень, не зважала на зміну, яка зайшла у поведінці Галі.
– То зле, то дуже зле, превелика шкода. Нагода минула, а тут ніхто не знає, який йому кісмет судився. Ми ніколи не бачимо того, хто має стати нашим паном. Тутешнім жінкам те усе одно, бо вони і так не покидають ніколи гаремів і не бачать нікого, але ми… польки…
– Я не полька! – відповіла Галя. – Для мене розцвіло щастя при боці одного вибранця моєї душі. Для мене любов – се Боже діло, а не горівка, якою упиваються люди у всіх коршмах. – І її очі глянули суворо на розпалену і розніжену оповіданням любовних пригод Агнешку.
– Ах! – закликала по хвилі Агнешка. – Як гарно ти се кажеш. Видко, не занедбували твої прецептори науки. Упоєння! О так! Любов – то вино, мід, ба, більше, чим мід, се горівка, гашиш, се шал! А я, нещасна, не переносила сього. Раз лучилася нагода, і ся минула безповоротно. Раз, перед нашим виїздом сюди, був у нас один молодий шляхтич Єжи, Юрко – по-вашому. Кажу тобі, чудовий мужчина…
– Юрко! – скрикнула Галя нагло і поблідла, наче платок білої рожі. – Юрко? Ах, і мойому було ім’я Юрко!
– Так, Юрко Угерницький! Він став ренкодайним у мойого батька. Я його страшно полюбила і раз навіть поцілувала його…
– А він… він тебе також? – запитувала Галя.
– Ах ні! Ще ні! Він чомусь-то бочився на мене, хотяй я добувала усіх способів, яких научилася від моєї мами. Одначе я, певно, була би добилася солодкої хвилі, сповнення моїх мрій, коли б не се, що ми розлучилися. Він утік від нас і оставив тугу по собі у мене, а батько так перейнявся його утечею, що сам чимскоріш винісся з Коросна… Але що тобі?
Галя плакала. Наївні слова Агнешки страшно рвали її серце. Отже, він, той її вимріяний герой, знав… ту дівчину, і вона бажала добути його для себе… ся негідниця, ся безглузда чепуруха, ся гуска! О, сього не дарує суперниці ніяка жінка.
– О ні! – відповіла. – Дуже душно тут зробилося, мені ніяково, але то вже перейшло. Розказуй дальше!
– Ти втомилася дорогою! Іди і спічни!
– Противно, я відвикла від замкнених кімнат, мені через хвилину бракло повітря до віддиху.
– Так ходім у сад.
– Ні, розказуй! Мене дуже цікавить твоя минувшина. Що ж, він не хотів тебе?
– Не хотів! Чим ближче я до нього присікалася, тим більше він усувався, а коли раз поцілувала його, то він, болван, віддрулив мене і побіг за товаришем… Коби був хоч на одну нічку вернув… Я через кілька ночей не засувала ні дверей, ні вікон і, подумай собі, не прийшов. А тепер батько хоче мене віддати свойому бувшому слузі, який тут є уже беєм і має перед собою чималу кресцитиву. Ну що ж, піти піду, але все-таки, що хам – то не шляхтич. Піду, бо мушу, бо вже мені час… а сей хам нічого собою. Тугий, здоровий, чорнявий.
Розійшлися. Галя пішла у самітну кімнату, але п’яні співи пана Бялоскурського, регіт його невільниць, гра на джієнурі, флейті та брязк тамбурина не давали їй спати. Але над раном зморив сон дівчину, і вона заснула у щасливій свідомості, що нікому і ніколи не удасться життєвою грязюкою опоганити вимріяний образ її дорогого хлопця.
Ліниво, одноманітно, безпросвітно стали минати дні за днями. День у день, ніч у ніч – усе те саме, усе однаке. Здавалося, що час не посувається вперед, що не стало у Бога помислів, щоби уводити зміни у поодинокі дні життя. Нудьга, мука налягли на Галю, але, з другої сторони, загострили її умілість помічати всякі появи, на які в інших обставинах вона не звернула б уваги.
І так перш усього замітила, що Агнешка всіми силами не хоче допустити до того, щоби ага часто її оглядав. Сей повинувався дочці, бо, впрочім, вона, і властиво, була панею у хаті. Вона давала припоручення і прикази, вона карала виновних, і всі слухали її приказів та і терпіли її примхи без спротиву. Зате зачула раз Галя розмову дочки з батьком, в якій Агнешка жадала від батька, і щоби раз уже позбувся Галі зі свойого гарему.
– Вона марніє узаперті! – говорила. – Тепер вона гарна, сам цвіт, а за місяць-два висохне, пожовкне, грудь зів’яне, ягоди опадуть, при очах покажуться курячі «лапки», і хто тоді її возьме?! Баша відішле її тобі, а євнухові прикаже дати бастонаду.
– Не можна, Агнешко, ще баша нічого не обіцює, ще не час, – відповів ага, – ясіндзька хай потерпить ще якийсь час. Чи бранка, може, тобі допікає?
– Та ні! Але я не люблю її. Вона може знадити Івашка, бо бачиш…
– Ага! – засміявся батько. – То вона небезпечна? – зацікавився.
– Вона гарна! – зітхнула з жахом Агнешка. – Ви оба бачили її лише раз чи два у тих самих шматах, в яких приїхала. Я не дала їй нової одежі, але боюся, що вона колись сама возьме собі те, чого забажає…
Галя чула доволі. Обурена, хотіла було відразу розправитися з зависливою ляшкою і вияснити їй, що вона воліла би сто раз умерти, чим запродати себе хоч би й не знати кому. Як низьким, підлим видався їй круг понять Агнешки. Як далекими від її почувань були стремління і зависті, надії і обава гарної ляшки. Вона бачила виразно, що між ними не то про приязнь, але і про якесь порозуміння не може бути бесіди.
Слідуючої днини прийшов враз з Урханом другий євнух, грубий, мов бочка, з трьома підборідками, що звисали йому на груди. Товсті, лискучі, обвислі ягоди та розтовстілі всі м’ясисті часті тіла чинили їй усю появу того євнуха противною. Євнух підійшов до неї і став прицмокувати малим червоним отвором, який находився на місці уст. Опісля простягав короткі, товсті руки, щоби її обмацати, неначе товсту безрогу, яка призначена на заріз. Але вона вдарила його по руці смоктальцем від наргіле.
– Ау! – запищав євнух. – Язік , що за лютай, прелютай кіз! Але гюзель, пек гюзель. Ти мудро вибрав, Урхан. Твій ага вибрав хорошо, дуже хорошо. Аферім!
– Коли ж вам її прислати? – питав Урхан.
– Не знаю, коли саме великий баша захоче понюхати ту прегарну цвітку могучого Ляхистану (коби Аллах спалив невірних і усі волості їх), поки що ти намовляй її, щоби перейшла на іслам. Вправді пророк, якого слава і блаженство нехай вічно зростають, каже, що жінки можуть собі вірувати в що хотять, але наш ефенді – генуезець з роду, а такі мусульмани не люблять невірних, які ще не відчинили очей на світло, що пливе з Мекки, ще більше, чим ми, вірні з діда-прадіда.
Опісля приказував дівчині пройтися по кімнаті, і вона послухала його. Євнух заодно прицмокував, дивлячись на неї, а вкінці казав їй роздягтися…
Зразу не зрозуміла, чого від неї хотять, одначе, коли Урхан з’ясував їй, про що ходить, кров ударила їй до голови, і уперше від свойого приїзду вибухнула уся її молодеча сила з цілим розгоном у непотамованім гніві.
– Проч мені відси, злодії, поганці! Щоб вас так у пеклі зі шкіри роздягали! О, ще не вродився той, хто здійме з мене ту послідню плівку сорому!
І, вхопивши малий стільчик, бажала кинути ним у грубезного євнуха. Сей метнувся тікати, але спіткнувся і впав зі звуком чвертки вола, киненої на землю. Аж хляпнуло на долівці від сього упадку, а чотири короткі, грубенькі кінцівки замаяли у повітрі. Здавалося, що се груба черепаха, яку збиточний хлопець покладе на хребет.
Худий, високий, мов тичка, Урхан вибіг за двері і з-за котари слідив з переляком за рухами дівчини. Але Галя не вдарила лежачого череваня, який пищав, наче кіт у шатрі, і рачки ліз до дверей, соплячи, наче ковальський міх. Її око угледіло щось, що випало з-за пояса євнуха, коли падав на землю. Був се недовгий, але острий, мов бритва, турецький ніж. Махом схилилася і підняла його. Заблеяв не своїм голосом черевань і викотився за занавісу.
А Галя, вичерпана вибухом гніву, сховала ніж на серці і, кинувшися на подушки, заридала гірко, тяженько. Аж тепер наближалася до неї ся стоголова татарсько-турецька гідра, аж тепер простягав по неї руки другий опир руського народу, і знову приходило їй боронитися за свою честь. Та тут не було вигляду, ні надії на поміч – хіба у Бозі, – і дівчина тихими сльозами прощалася з життям.
А між тим грубий євнух піднісся і сказав до Урхана, який ще довго не міг очуняти з переляку:
– Аферім! Та кіз варта багато, дуже багато мішків грошей. У неї не знати, що більше, – краса чи сила. Вона ж не буде простою одаліскою. Хто знає, чи вона не стане ще першою жінкою баші. Він таких жінок ще не видав, а і я також; а я ж бував уже і в осідку щасливості падишаха (щоби Аллах умножив його побіди) і бачив не одну ханум. Ти, Урхане, станеш славним, тому бережи її, як ока в голові, бо така жінка – се неначе мішок з блохами, якого годі устерегти. Чого одному боронить ножем, кігтями та зубами, се віддасть другому ні за що, прив’яжеться до нього, лише ним буде жити і стане не лише його жінкою, але його душею. Бо лише така жінка має волю і душу. Старайся отож, щоби тим «кимсь» був Чікалі-баша, а ніхто другий. Усім прочим – вара від неї! Розумієш мене?
– Єввет!
– Гляди ж!
Грубий євнух упорядкував свою одежу, погрозивши пальцем Урханові, вийшов. Він знав, що Галя має його ніж. Чому він не відібрав їй небезпечного оружжя? Чи бажав забезпечити її тим від напастей у домі аги? Чи, може, думав сам при її помочі добитися ласки якого ще вищого достойника, якщо вона уб’є Чікалі-башу? Хто знає!
Важко засумувалася Галя після сих відвідин грубого євнуха. Вона знала, що по тих оглядинах, певно, прийде купець, і вона рішила не вийти поза поріг своєї кімнати під ніяким предлогом.
В кілька днів опісля Агнешка принесла їй чудовий одяг з турецьких шовків і адамашків, барвистий, прибраний золотом, сріблом, жемчугами та самоцвітами, сережки, діадему, кілька перстенів, дві золоті бляхи, углублені, наче чаша, які відповідали зовсім видові жіночої груди.
Галя бачила вже примінення сих прикрас при строях Агнешки. Вони мали звертати увагу видця саме на сей перший поваб жіночого тіла – круглу, упругу грудь. З відразою відкинула вона усі ті прикраси, той однострій розпусти і гнилі, проклятих колись великим пророком та обожнюваних його вірними. Але відтак вибрала дорогоцінний перстінь і дала кадієві за те, щоби він дав їй знати, що діється в домі.
І ось на другий чи третій день каже їй хлопчина, що ага чомусь-то дуже не свій, що ніччю приходили ріжні люди і щезали так само потемки, закутуючись у плащі. Якась небезпека загрожувала, видко, домові аги.
Тоді дівчина вибрала з одежі, принесеної Агнешкою, найтемнішу та, попоровши, перешила її на звичну юбку, які носили на Україні шляхтянки. Не знати чому, здавалося їй, що вскорі придасться їй ся одежина. І вона не помилилася.
Одного дня почула вона гамір, крики та ломіт у селямлику, а по хвилі заговорили у сусідній кімнаті два голоси – мужеський та жіночий. Без труду пізнала Галя, що се Агнешка говорить з якимсь мужем. Був се Івашко, якого Галя і не знала.
– Царице моя! – благав Івашко. – Бачиш, уся моя душа горить, а все тіло в’яне з туги за тобою. Позволь, щоби я покликав кадія. Нехай заспокоїть се одно-одиноке бажання мойого життя, а відтак, про мене, убий мене! Я високо міряю і далеко зайду, але на один твій движок остану твоїм покірним рабом і нічим більше. Покину усі замисли а, обнявши твої божеські коліна, скоротаю весь вік при них…
– Ха-ха-ха! – засміялася Агнешка. – То ти уже забув рішення, яке повзяв тому хвилину?
– Ні, не забув, але я не можу… не можу ждати. Я усе, усе зроблю, що хочеш, але не кажи мені ждати… не кажи ждати! Клянуся тобі Богом і пеклом!
– Ха-ха-ха!
– На кості мої і батьків моїх!
– Ха-ха-ха!
– Де вона, ся дівчина, якої ти бажаєш позбутися? Я зараз возьму її і продам на базарі…
– Не можна, вона батькові потрібна для Чікалі-баші!
– Ах, Чікалі-баша не поможе уже Бялоскурському. Якщо не спасу його я, то і сам Ібліс не врятує його. Де вона?
– Де вона?! – залунав нагло голос, на звук якого Галя скочила до дверей. Пізнала сей пам’ятний для неї а так дорогий голос Юрка.
– Юрку! Юрку! – кричала, біжучи.
Одначе, заки вбігла у кімнату, знялася метушня, гамір та крик не до описання. Товпа парубків тягла до дверей людину, яка з усіх сил пручалася та бажала вирватися. Лискавкою кинулася Галя за ними, але залізна рука Івашка віддрулила її. Тоді наглим рухом сягнула за ножем і, добувши його, ішла до дверей, готова отворити собі дорогу силоміць.
Злісно сміючись, глядів на неї Івашко. Агнешки не було, бо вона, дізнавшися про смерть батька, вибігла передягнутись. Одначе, в міру, як Івашко приглядався до Галі, змінювалося його лице, скорчене судорогами гніву і пристрасті. Воно вигладжувалося звільна, і подив огортав його. Велична краса дівчини мусіла поділати на нього, хотяй з іншого боку, як поваби Агнешки. І Галя відчула се вражіння, яке зробила її поява на Івашка, бо нагло сховала ніж за пазуху і кинулася йому до ніг.
– Чоловіче! – благала. – Якщо у тебе є крихітка милосердя, дрібка серця та любові Бога, визволь того молодця від його катів. Я дам тобі за нього усе, що хочеш… навіть себе! А не хочеш, то пусти мене саму туди, а я визволю його або й сама згину разом. Се мій суджений!
– Ах так? – зацікавився Івашко, і якась нехіть, так сказати б, зависть прошибла його. – То пан Угерницький – се твій суджений?
– Так, перед Богом і людьми!
– Ну, то ти забудь його, красавице, бо він уже повінчаний!
– Що, як? – крикнула Галя, наче громом уражену. – З ким?
– З каторгою на моїй галері! Він убив мосліма і заслужив на смерть. Але я дарую йому життя.
Галя бачила у відповіді Івашка, що вона не упросить його, і лють обхопила її, мов полум’я. Зірвалася й видобула ніж з-за пазухи. Його вістря стреміло у гарній, набиваній золотом піхві. Вона відкинула піхву і, заки Івашко докінчив слова, підняла над ним свій ніж.
– Коли так, то проч мені з дороги, бо вб’ю! – крикнула, не тямлячи себе.
Івашко відскочив взад і усміхнувся.
– Га, коли хочеш побачити свого любка, то добре. Гасан!
З-за близької завіси вийшов високий, кремезний парубок у короткім одязі, з голими руками й ногами, що виглядав, наче пегліван, яких держать для забави турецькі султани й вельможі. Могучими звоями оплітали тут м’язи грубі кості парубка. З широким усміхом на лиці підходив він до дівчини, яка з перестраху відступала під стіну.
– Бери її, занеси на галеру і пильнуй, як ока в голові! – приказав.
Тоді пегліван кинувся, наче барс, на свою жертву і оплів її раменами. Ніж заблистів, скрикнув силач, але обійми не звільніли. Лише ніж упав на землю, вирваний з рук дівчини. Гукнувши радісно, ніс силач безсильну до дверей, як малу дитину. Свою широку, мов лопата, руку поклав їй на уста, щоби не кричала. Надармо намагалася дівчина підняти ніж зі землі. Залізні рамена силача давили її, наче полоз сайгака у степу.
– Ну, швидко! Люди йдуть, не чуєш? – напирав Івашко.
Справді, з селямлику стали наново доноситися оклики, а гамір більшав і наближався з кождою хвилею.
Та силач чомусь не спішився. Він здержався, рука, яка лежала на устах дівчини, опала, а у веселих, сміючихся очах великана нагло появився вираз смертельного переляку. Він поступив ще крок, ще два, а його відносно мале, на грубезній шиї посаджене лице поблідло в одній хвилині, мов віск. З його рук скотилася дівчина, яка вправді не знала, яка-то сила розв’язала руки її ворога. Вона вмить скочила на ноги і, піднявши ніж, оглянулася за Івашком. Але ось побачила, що Івашко, також поблідлий, глядів на силача з кута широко відчиненими очима.
– Кинь ніж, кинь! – крикнув. – Він отруєний, погубиш себе, коли лише царапнеш шкіру вістрям.
І, витягаючи руки проти себе, відступав до дверей настріч голосам надходячих людей.
Одначе Галя не йшла за ним. Її зір приковувала страшна дія, яка розгравалася перед нею, сцена боротьби між великаном і отруєю. Силач ще стояв, але раз у раз хитав собою то в сей, то в той бік, завертав довкола очима, а могучі м’язи рук то корчилися, то розтягалися, неначе при гімнастичних управах.
З горла нещасного став добуватися стогін, який по хвилі перейшов у крики страху, звірячої тривоги перед смертю, яка ось знічев’я непреодолимою силою підривала могучий корінь його тілесного буття. Нагло дрогнуло усе велетенське тіло, лице почорніло і наче обернулося вмить, очі станули стовпом, з уст поточилася піна… Ноги заплуталися о себе, і з ломотом, властивим мертвим тілам, грянув великан на землю. Ще один нелюдський рев умираючого потряс душею видців, кілька судорожних рухів – і великан сконав.
Коли кільканадцять осіб вбігло у кімнату в оживленім розговорі, очам їх представився потрясаючий вид. Посередині валявся труп силача зі скорченим, почорнілим лицем і вишкіреними білими зубами, з’їженим волоссям та витріщеними очима. В куті лежала зомліла дівчина, а під стіною стояв недвижно блідий, мов смерть, Івашко.
– Взиваю тебе, кадіє, видати у мої руки усе майно, яке остало після смерті Акмеші-аги, мойого батька! – кричала Агнешка. – У нього нема ніяких спадкоємців, крім мене. Уведи мене урядово у посідання того.
– І я домагаюся того, я – Абазе-бей, райс султанської галери. Якщо треба порук за правду слів тої дівчини, то ось вона!
Агнешка, яка вспіла, вибігаючи, накинути на себе широку чадру, станула при Івашкові. Між тим кадій зі сивою бородою, у довгім кафтані та широкім тюрбані простяг руку. Всі замовкли.
– Не по се прийшов я у сей дім, щоби порядкувати наслідство, – сказав повагом, гладячи бороду, – бо Аллах в премудрості своїй постарався уже і вибрав наслідника для Акмеші-аги. А є ним його величність могучий хан усіх орд, син і брат небесних тіл, якого слава підіймається аж до неба і гомонить аж до окраїн землі. Великий пророк каже: ось який приклад даси їм. Життя за життя, око за око, ніс за ніс, ухо за ухо, зуб за зуб і заплата за рани… Хто не судить після того, що зіслав Аллах, той є неправедний! Власник тої хати був приятелем великого злочинця – візира Насуха-паші, якого падишах (коби Аллах одарив його найвищим щастям у сім і на тім світі) засудив на смерть за крадіж і убійство, за убійство його вбили, а з ним рядом мають згинути всі його друзі. За крадіж його майно вернуло до скарбу великого падишаха, а майно його друзів також має перейти в посідання падишахом поставлених намісників і володарів. Отсим переходить усе, що остало по злочинцеві, у власність Кримського царства.
Агнешка була б, певно, упала, коли б не піддержав її Івашко. Ось з-під її ніг усувалася остання дошка рятунку – майно. Тепер була вона лишень жебрачкою у власті Івашка. І він покористувався щасливим складом обставин. Він посадив її на якусь подушку і підійшов до Галі, щоби взяти її під опіку, доки кадій не опечатає дому і не спише рабів.
Нагло з гуртка вийшов якийсь по-турецьки одітий молодець і станув між Галею та Івашком. Наче мерця побачивши, відскочив бувший гайдук назад. Пізнав Івана.
– Чи сам сатана розбиває нині мої наміри? – проворчав.
– Стій, Івашку! – сказав шепотом Іван. – Де Юрко?
– Запитай її! – відповів, вказуючи на зомлілу дівчину, а сам, кивнувши на Агнешку, подався до дверей.
Іван мимоволі глянув на лежачу дівчину…
– Галя, Галя! – крикнув, мов божевільний, і кинувся приводити її до пам’яті.
– Що се? – питав кадій, обурений поведенням молодця.
– Се моя сестра, пірвана агою з моєї хати! – відповів Іван.
– Обвинюю агу за чікарму, – вмішався поважний муж з чорною бородою, який виступив з-посеред присутніх і вийшов на середину кімнати, указуючи рукою на дівчину. – Ся кіз – се моя дочка, а сей молодець – се її муж. По закону беру собі її назад, але щоби скарб хана не потерпів втрати, складаю на руки кадія тисячу цехінів як ціну бранки і башвербі за християнку у краях ісламу.
Поважний кадій усміхнувся і взявся уважно до перечислювання грошей.
– Язіджі! – звернувся до малого, худого чоловіка. – спиши, що бачиш, і додай, що хірзізляр вбили агу ще перед нашим приходом, а дочку купця Кіркора віддали ми власникові по закону. Усе проче опечатуємо до дальшого приказу. Аллах є справедливий і премудрий.
Справді, Аллах оказався дуже мудрим, бо Кіркор та Іван взяли Галю. Івашко щез, а з ним разом і Агнешка і доволі велика скриня, яка стояла під ліжком аги; кадій хватив подушне лише за підданих падишаха, але не за підданих польського короля, а ханові оставив дім, гарем і товари.
Зате по Юркові і слід застиг. Галя знала, що його Івашко ув’язнив, одначе, як достукатися до Івашка, не знав ніхто.
Кісмет!