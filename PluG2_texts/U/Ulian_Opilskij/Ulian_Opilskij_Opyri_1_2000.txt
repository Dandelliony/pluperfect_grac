
	1. «Під буком»
	Була глуха ніч. Чорні навислі хмари гнали низько понад Землею, наче грозили, що ось-ось заломиться сей чорний, страшний небозвід, мов склепіння підземелля, та поховає під румовищем увесь світ. Лютий вітер гудів хвилями в лісі, а з ним почувалися у повітрі стони безкарно вбиваних мужів, зойки вдів і сиріт, вигнаних із батьківщини. Далеко на заході миготіли блискавки, але грому не було чути задля віддалі та тріску гілля, яке обломлювалося з дерев.
	Було темно. Навіть навикле до темряви око не добачило б було дороги, що перевивалася через ліс. І з трудом лише побачило б воно трьох мужів, що їхали по ній верхом. Усі три мовчки їхали крізь темряву, неначеб самі творили її частину або були її уосібненням.
	Раз у раз роздував вітер перевішені через плечі бурки, наче великі та м’які крила нічних птиць. Серед пітьми мали сі рухи в собі щось демонічного, страшного, бо не було чути ні тупоту коней, ні брязкоту збруї.
	Дерева лісу доходили аж до самої дороги, вона сама була лиш малою прогалиною у його величі.
	По боках у віддалі здіймалися вгору стрімкі горбики та зливалися з чорним небосклоном у одноцільну стіну ночі.
	Аж ось замиготіло в сій стіні, ген там високо вгорі. Чи се місяць зійшов? Чи ліс горить? Чи, може, з’їздить на землю огняний віз зарази?
	Три їздці здержалися та хвилю гляділи мовчки на світло.
	– Світять, псяюхи! – сказав один із них.
	– Еге ж! Щоб їм чорти в пеклі світили! – докинув другий.
	– Гей, не ймуть вони їм світити, але вам, що живете у кальвінійській «безецності [безпутті. – Авт.]», – прогудів басом третій.
	– Мовчи, вашець! – відповів перший. – Не про твою собачу душу мова…
	– Лише про жидівську, – докінчив за нього другий.
	– Далеко ще? – спитав кальвініст.
	Один із товаришів зареготався, а сей, що перший замітив світло, проворчав:
	– Вже-то ви, вашмость пане Рамбулт, не любите товктися по ночах, та інакше годі. Попри замок Гербуртів мусимо пробиратися ніччю, бо готові би ще прокляті гайдуки вхопити нас, а тоді довго прийшло б ся нам мугикати in fundo [на дні, у глибині. – Авт.] гербуртівських льохів. А ніякий Бялоскурський не скрутив іще карку на скрутиніях [слідствах. – Авт.] та екзекуціях гродських трибуналів.
	– Ба! – замітив Рамбулт. – Гербуртам нема ніякого діла до вашої інфамії. Neminem captivamibus… [Одна з засад польського права: не вільно нікого в’язнити, хіба доказавши йому провину. – Авт.] А виконувати засуд приватно – се vis armata [публічне насильство. – Авт.]. Коби в мене був такий можний протектор, як у єгомості, то я не бояв би ся і старої Гербуртихи, не то чортів із пекла..
	– Стражник Андрій Зборовський? – спитав третій товариш.
	Бялоскурський засміявся злісно.
	– Право правом, – сказав, – а сила силою. Пригадаймо собі, вашмость пане Залушковський, свою справу в Дубецьку.
	– Се не була моя справа, лише Зглобіцького, – відповів Залушковський, – та тепер їдьмо скорше, ось-ось і заїдемо «Під бук», а там він вам сам розкаже про свою придибашку.
	І їздці поїхали далі. Згори став попадувати дощ, а шум його скріпляв іще гомін, що лунав по лісі. Та здається, що вітер бажав лиш нагнати дощову хмару, а відтак спочити, бо вже лише хвилями почувався його протяжний свист. За занавісою дощових крапель щезло червоне світло в замку Гербуртів, коли їздці спинилися над річкою Вирвою. Вона була невелика, але по широкому рінищі було пізнати, що любить і погуляти. Зарінок сей просвічував у темряві сіро і виглядав, наче зеркало води.
	– Їдем убрід? – спитав Залушковський.
	– Не треба! – відповів Бялоскурський. – Я знаю стежку, що веде праворуч просто в коршму.
	– Чи се при Сяніцькому гостинці? – спитав Рамбулт.
	– Так.
	Їздці скрутили направо, і якраз, коли пустився рясний дощ, виїхали з лісу. Перед ними простягався гостинець, що вів з Ярослава до Сянока, а при ньому стояла величезна коршма.
	Була вона окружена глибоким, ровом і високим парканом, що подобав на частокіл. Кінці палів, з яких складався, були загострені, а поміж ними були отвори – стрільниці. Видко, що коршмар, який шинкував мід та пиво, був чоловіком заможним, але й обережним. По двору у нього бігало кілька величезних собак-вовчурів, які голосним гавканням звіщали прибуття гостей.
	Коли їздці опинилися перед високою та кріпкою брамою, висунувся з малої будки рослий та сильний чоловік і спитав:
	– А що за люди?
	– Шляхта! – відповів Рамбулт.
	– А що за шляхта їздить поночі?
	– Отвирай, хаме, чорти б мать твою! – загримів Бялоскурський. – Ти, сякий-такий сину, питатимеш, хто? Отвирай в тій хвилі!
	– А, се єгомость пан Бялоскурський! – сказав парубок і без поспіху став відсувати засуву.
	Їздці в’їхали.
	– Вибачте, вашмость, – оправдувався сторож. – Теперечки такої сволочі всюди тягається, що годі вірити кожній собаці, що бреше під брамою. Злодії, розбишаки, голяки, а все шляхта. Тому я й питався.
	У пітьмі почувся свист нагая.
	– А ось і респонс [відповідь. – Авт.]! – крикнув Залушковський. – Від сього в тебе баньки в лобі, щоб розріжнив хама від пана!
	– Проклятий мурга! – ворчав Рамбулт, їдучи у сторону, де світився ряд маленьких вікон. За ними поглядав сторож і чухався по спині.
	– Мурга, хам! А трясця матері вашій, – говорив, – шляхта, пани… таких панів в… пальцем намацаєш! Ніби пан, а клене, як дідько… Собачий пасинок!
	Як гості, так і сторож привикли були до подібних розговорів і пригод, бо ніхто з прибувших не займався дальше особою сторожа, ані він ними.
	Передню частину коршми займала величезна кімната з низькою стелею та зачорнілими від диму стінами. На шинквасі блимали дві лоєві свічки, у куті горів на великій печі ясний огонь, а по стовпах, які підпирали стелю, висіли перстені зі смолоскипами.
	Почувши тупіт коней, зірвався господар, що сидів за шинквасом і саме говорив з якимись двома парубками. Встав, поправив шаблю, що висіла при боці, і пішов до дверей. Коли відчинив їх, ввірвалася в кімнату хвиля вітру, насичена крапельками дощу. Замиготіли огники смолоскипів та полум’я свічок, в кімнаті потемніло, та, проте, при світлі блискавки пізнав господар своїх гостей. Поклонився їм не надто низько і приказав парубкам забрати коні їздців.
	За хвилю приїзжі увійшли в коршму.
	– Добрий вечір! – загудів Рамбулт у відповідь на привітання господаря.
	– Зглобіцький є? – спитав Бялоскурський.
	– Є, прошу вашої вельможності! – відповів господар. – Сидить у ванькирі.
	Всі три пішли через кімнату до дверей, що були при шинквасі і вели до кімнат та до мешкання господаря.
	Переходячи, глянув Бялоскурський по коршмі. Була вона повна людей, головно хлопів із близьких сіл Тарнави, П’ятниць і господарів із Губич, які їздили за сіллю до Добромиля. Між ними було кілька мужів у сіряках і баранячих шапках, із пістолями та ножами за поясом, а рушниці або шаблі стояли біля них, оперті об стіну. Своїм виглядом нагадували вони карпатських опришків, так званих «бескидників», але їх лиця були усміхнені; вони піддобрювалися до мужиків, з якими вели гутірку.
	У одному куті сиділо за столом дивовижне товариство. Було в ньому до двадцятьох мужів, уоружених від стіп до голови. Одні – в угорських дольманах, нашиваних шнурами, другі – зі-шляхотська, в жупанах, деякі – в гунях та сіряках. Між ними сидів не старий ще жид із довгими пейсами, у чорному жупані, а при ньому стояли дві доволі великі скриньки, окуті залізом. Жид раз у раз кидав непевним поглядом по коршмі та звертався до своїх товаришів.
	– Ну! Пане Йване, пане Каролю, пане Базилю, чому нічого не п’єте? Гей, пане господар! Дайте-но меду на мій рахунок!
	Товариство підсміхувалося нишком, та котрий-будь із парубків уставав і йшов до шинквасу, де йому наливали в велику бляшану мірку гарнець меду. Посередині стола стояла чимала миска гороху, обложеного ковбасами, фляшка з горівкою та хліб на деревляній тарілці. Перед жидом лежало кілька яєць, та він не їв їх, тілько пильно розглядався довкола.
	Коли пан Бялоскурський замітив се товариство, усміхнувся собі в вуса і немов переморгнувся з одним із товаришів жида, може, тридцятьлітнім мужем, який зовсім подолав на угорського сабата [оружного угорського пахолка. – Авт.] або панського гайдука. Не здержуючись, перейшли шляхтичі через коршму і стали перед дверима.
	– Веди нас, пане Матис, до пана Зглобіцького.
	Господар коршми, пан Матис, кріпкий, присадкуватий чоловік мазурського вигляду, взяв лоївку з шинквасу і пішов передом у тісний коритарик, із якого по одному боці відчинялися двері до гостинних кімнат, а по другому – до мешкання. На одні з них вказав Матис рукою. Бялоскурський відчинив двері і увійшов, за ним оба товариші, вкінці Матис.
	– Чолем! Мості пане Зглобіцький!
	– Чолем! Чолем! Як здоровля?
	– Нічого, Бог ласкав.
	– Ба, зі самого здоровля не потовстієш! – пробубонів Рамбулт.
	– Ха-ха-ха! – зареготалися присутні, а Залушковський замітив:
	– Ну! Вашмость хіба з хороби не одувся!
	Грубий Рамбулт почервонів.
	– Що-то? Оказію [Давати оказію – викликувати бійку. – Авт.], вашмость, даєш? Я готов! – гукнув і випнув черево перед себе, мов півбочку.
	– Уважайте, мості пане Залушковський, щоби на вас бочка не впала, – остерігав Бялоскурський.
	– А кпіть до хороби зі своїх безрог, а не з мене, бо швидко вас тут круки порозтягають! – обурювався Рамбулт.
	– Зі свиней не годиться кпити, бо вони кальвінської віри! – докинув Зглобіцький.
	Рамбулт упав у злість, добув шаблю і вдарив нею об стіл.
	– Стій, вашмость! – крикнув Матис. – Се мій стіл!
	– Мовчи, лику [міщанине]!
	Серед реготу шляхти відібрано Рамбултові шаблю, і всі посідали за стіл, уважаючи відбуту розмову вступом до дальшої забави.
	– Дай-но, вашмость пане Матис, горівки! – приказав пан Залушковський.
	– Мені не вільно шинкувати горівки! – відповів коршмар. – Лише жид у Добромилі має дозвіл.
	– Ми не дозволу хочемо, але горівки.
	– Ну, то хіба моєї власної на почастунок.
	– І чортової давай, коли б скорше! – закляв Бялоскурський.
	– Такої не маю! – булр відповідь. – Хіба для чортового насіння!
	Бялоскурський зірвався з лави, і в тій хвилі почервоніло його лице з досади, а на чолі набігла груба кривава жила.
	– Марш, лику! – ревнув. – Давай, що кажу, і держи морду, бо…
	Матис щез, бо пізнав, що зайшов задалеко.
	– Забагато позволяє собі сей райфур [Посередник у нечистих справах. – Авт.], – замітив Залушковський.
	Ба! – засміявся Рамбулт. – Хто гамратками [повіями, хльорками, паплюгами. – Авт.] грається – райфурам сват.
	– Або шурин! – докинув Зглобіцький.
	Усі зареготалися, а Бялоскурський замітив філософічно:
	– Вашмость панове, не дивуйтеся, люди нікчемної кондиції [підлого (низького) стану. – Ав.] не уміють як слід цінити urbanitatis [двірської укладності. – Авт.], ані політики [чемності. – Авт.]шляхетне уроджених синів коронних [Так називала себе шляхта, яка користувалася «золотою свободою». – Авт.], бо не дав Бог у премудрості своїй усім однакових munerum fortunae et ingenti [дарів щастя та розуму. – Авт.].
	– Авжеж! – згодився Зглобіцький. – Усі вони, сини Хама, безбожного єретика, лише собачим своїм афектам [пристрастям. – Авт.] потурати хотять, а при кождій нагоді забувають за клєменцію [скромність. – Авт.] і природжену шляхті дистинкцію [визначність. – Авт.] «стану і гонору».
	– Коби нас було більше, то не завадило б сьому мазурові втерти носа! – сказав Бялоскурський. – Та, бач, се здоров хлоп, а його служба гірш «лєвенсів» [опришків. – Авт.] небіжчика чорта Стадніцького.
	– Знаєте, панове, – обізвався Рамбулт, – ходім у коршму, там розглянемося, а як буде можна…
	– Тихо, вашець! – проворчав Зглобіцький. – Сам не відаєш, що верзеш. Матис – се хлоп… ого, ще й який! Він справив би тут нам усім лянє.
	– Що, він нам? – обурився Рамбулт.
	– Еге ж! Ти, пане Рамбулт, не знаєш Матиса. Се просто медвідь…
	– Адже ж нас чотирьох!
	– Ба, така бестія ніякого респекту не знає…
	Переляк, із яким поглядав Зглобіцький на двері під час цілої сеї розмови, та мовчанка Бялоскурського і Залушковського переконали Рамбулта, що Матис – се чоловік без виховання, у якого краще стати другом, ніж ворогом. Він замовк. За хвилю вернув сам Матис та приніс на полумиску чотири печені гуски, кілька ковбас та величезну ким’янку з горівкою. За ним ніс високий, тугий парубок бочівку меду і, заки ще приступлено до їди, набив її та добув чіп, провертівши діру в затичці.
	– Іди, Кубо, геть, возьми півгак та рогатину. Яцко, Мацько, Шандор, Мішка та Гарбуз нехай возьмуть пістолі та шаблі. Ти будеш стріляти у товпу ухналями, коли буде треба. Поза тим держіться оддалік і ждіть приказу.
	– Чи губицькі хлопи ще п’ють? – спитав Бялоскурський.
	– Ні, вже збираються спати.
	– Ага! – нагадав собі Матис. – Кажи Гаврилові, щоби підпер колами двері, де вони спатимуть. Собко, Полупа та він нехай пильнують їх, коли б хотіли виломитися.
	Куба кивнув головою і вийшов. Матис також сів за стіл. Шляхта повипивала по здоровому кухлеві горівки та прийнялася за їду, густо попиваючи медом.
	Хвилю чути було лиш відгомін лакомого халасовання та тріщання костей межи кріпкими зубами. Хвилями почувалося сопіння Рамбулта та булькотінвя меду в барилці. Юдин Зглобіцький чомусь менше хапчиво їв, як інші, а хвилями морщилися його руді брови над зеленкуватими очима. Мовчанка, яка панувала у зборі, видко, наводила йому на ум щось немиле. Вкінці відложив недогризену кістку, попив меду і відізвався:
	– Слухайте-но, пане Матис! У вас є тепер два молоді їздці, по виду жовніри або лісовчики, правда?
	– Так! Се пан Юрій Угерницький із Лошнева, а другий Іван Попель, загородовий шляхтич з Іванівки у Теребовельському старостві. Сей перший, здається, посесіонат [власник маєтку], бо хоч не має грошей, та бачив я у нього гарну шаблю чудової роботи з туркусами.
	– Ну! Се може бути вкрадена шабля, – замітив повагом Бялоскурський. – Тепер у нас всякий golota чи odardus [Голяка, голодранець. – Авт.] може мати клейноти.
	– Ха-ха-ха! Ось хоч би й ви, вашмость, маєте московські жемчуги, – засміявся Рамбулт. – «Omnis dives iniquus… [Давня пословиця: «Кождий багач нечесний або спадкоємець нечесного». – Авт.]».
	– Не бреши, вашмость, дурниць, пильнуй свого вантуха! – крикнув Бялоскурський.
	– «…Aut iniqui haeres»! – докінчив Рамбулт.
	– Або жид! – докинув Залушковський.
	– Гас, гас [Стійте, стійте], панове! – вмішався Зглобіцький.. – Ти, вашмость пане Матис, не кажи, що я тут. Я сих хлопців знаю і не хотів би з ними бачитися.
	– О, се здорові хлопи, – усміхнувся Матис. – Вірю, що ні! Вони повтікали з хати і хочуть найнятися у якого пана.
	– Католики? – спитав Бялоскурський.
	– Ні! Прокляті схизматики, – відповів Матис. – Тому я їх і пустив у коршму.
	– Як-то? – зчудувався Рамбулт.
	– Ано! Наші жовніри дуже хоробрі, але вони все поперед їдять, п’ють та б’ють посуду, а відтак показують кулак або шаблю, відкликаються на незаплачену кварту [плата польських вояків, виплачувана чвертьрічно. – Авт.] або б’ють відразу по зубах. А схизматика аж коли нужда притисне, то у нього будиться дух сваволі.
	– Ба, козаки не ліпші наших, – замітив Бялоскурський, який бував на Україні.
	– Так, але лише проти нас, шляхти, та жидів. Між собою вони мов голуби.
	– Звісно! – кивнув головою Бялоскурський. – Хамство держиться себе, мов воші кожуха.
	– Я волю руснаків, ніж шляхту, – сказав холоднокровно Матис. – Се люди, а ваша «браця», з перепрошенням єгомостів і моїх добродіїв, се сволоч. Ось старий Гербурт. Тут крав, там напав, знюхався з бескидниками, заграв у православну дуду, написав єретицькі книжки, потім дістав у шкіру, наробив довгів, утік до замку, злизав усе, що написав, і здох.
	– Ти дурний, пане Матис, – відповів Бялоскурський. – Лише у нашому шляхотському стані цвіте золота свобода га всякі дистинкції відзначення, munera fortunae, тобто дари щастя, а хам усе хамом. Ти повинен також постаратися про се, щоби якнайскорше добути індигенат [шляхотську грамоту. – Авт.]. От заплати кілька там золотих у королівській канцелярії, у мене є там знакомі, і будеш шляхтич.
	– Не я дурень, пане Бялоскурський, – відповів мазур. – Мені сорок літ. Батько мій робив гроші на ланцуцькому чорті [Стадніцькому. – Авт.], бо товкся з ним по всіх війнах із сусідами і крав не гірш шляхти та сабатів. Та що ж? Небіжчик, Царство йому Небесне, любив погуляти та пропив мало не все. А я не те, тілько сиджу, як спокійний коршмар, та збираю, що ви звете «субстанцією», чесним способом.
	– Обдираючи жидів, продаючи тайком горівку та райфуруючи сабатам і бескидникам.
	– Милитеся, вашмость, – усміхнувся Матис. – Жидів обдираєте ви, не я. Виповняю прикази панів своїх, шляхти, а до коршми всякому рівна дорога. Я плачу чопове [шинкарський податок. – Авт.] панові, а ви мені. А тому, що я так кріпко придержуюся католицької віри і не жалую ні на косцюл, ні на ксьондзів та що займаюся ще з батька чесним зарібком, тому й чую в собі покликання до золотого, шляхотського стану. Але се буде аж тоді, коли почую себе у силі боронити тої золотої свободи і зможу собі прийняти з п’ятдесят ренкодайних та гайдуків і з десять гармат та гаківниць. Бач, хто лізе межи «врони», мусить крякати, як і «оне», а то б обдерли дочиста таки найближчі сусіди.
	– Ну, а індигенат? – замітив Залушковський.
	– Індигенат? Агі! Коби лише були гроші і гайдуки, то половина Ланцуцького повіту присягне на «рочках» [судовому з’їзді. – Авт.], що я шляхтич із діда-прадіда та що я сам в останній московській війні за єгомостем «крульом зацне» ставав та власним «сумптом [коштом. – Авт.]» гідний виставив почет. Коли б хто чіпався, вдарю себе по кишені або його по морді, та й чим же я тоді не шляхтич? Один герб на спині, другий на… ! Бог ласкав на мазурів, ось що!
	Не дуже подобалася шляхті ся бесіда пана Матиса, і тому замовкли всі на хвилю, а Матис встав і вийшов. За хвилю вернув і сказав:
	– Губицькі хлопи вже сплять.
	– Гарно! – відповів Бялоскурський і встав також. – Ходім, вашмостьове!
	– Я не йду! – проворчав Зглобіцький.
	– А то чому?
	– Бо я ніби опікун жида, тому не дуже мені ялося. Я своє зробив, що привів його сюди. Все інше – ваша річ.
	– Рівний поділ? – спитав Матис.
	– Авжеж! Як завсіди, – відповів Бялоскурський. – До трибуналу не підемо.
	Бялоскурський, Залушковський, Рамбулт і Матис подалися у шинкову кімнату.
	При столі жида сиділи ще всі гайдуки та пахолки. Вони з респектом встали, коли пан Бялоскурський з трьома товаришами підійшов до стола.
	– Добрий вечір, жидзє! Пускай до стола!
	– Просимо, просимо, ясновельможний пан староста «рачуть сідати»! Може, ласкаві будуть поділити з нами наш «худопахольський посілок», а може, зволять вина… Гей, пане господар, дайте-но вина для ясновельможний пан староста та вельможні пани дідичі!
	– Ну, ну, сідайте, хлопи! – сказав, усміхаючись, пан Бялоскурський. – Ми не в земстві. Сідай, Абрамку! Нап’ємося та побалакаємо!
	– Ай, ай! Ясновельможний пан мене знають? Яка честь, гвалт, яка честь! – закликав жид і неспокійним зором лупав раз у раз, поглядаючи по присутніх.
	Матис приніс кілька фляшок вина і склянки. Пан Бялоскурський потягнув здорово, обтер вуса і спитав:
	– А що везеш, Абрамку?
	– Я? Ну, чому б я не мав чого везти? Я везу коріння для ясновельможний пан староста Ян Пєньонжек у Сяноці!
	– А відки?
	– Як-то відки? З Ряшева. Ясновельможний пан староста казав привезти, а я, бідний жидок, везу… Ну! Чому ясновельможний пан не п’ють? Пан Матис казав, що се вино – само «цімес».
	– А не везеш ти, Абрамку, ще чого? – поспитав пан Бялоскурський, усміхаючись ненастанно.
	– Я? Відки я міг би везти що інше? Що я маю? Я бідний жид, тим лиш жию, що маю з ясновельможних і вселаскавих панів шляхти. Ясновельможний пан Зглобіцький їде зі мною, то він знає краще, що я нічого іншого не везу.
	Як лише жид проговорив ім’я Зглобіцького, відвернувся один із молодців, що сиділи при шинквасі, та відізвався:
	– А де-то сей твій пан Зглобіцький? Я його знаю!
	Бялоскурський відвернувся також і змірив очима молодців. З їх похмурого вигляду та ворожого тону бесіди пізнав він, що се про них саме згадував Зглобіцький.
	Він устав у сій хвилі і визвірився на жида:
	– То ти, шельмо, злодію, парху собачий, тримаєшся Зглобіцького? А знаєш ти, що Зглобіцький давно під опалою, а кождий, хто сходиться з інфамісом, сам стягає на себе інфамію? І ти мене тягнеш до свого стола і тих тут молодців береш у свою службу? Кажи тепер, що везеш? Гроші для мадярів, порох і кулі, збрую? А може, листи до Бетлєна? Відповідай, шпіоне!
	Єврей зблід і упав на коліна перед Бялоскурським.
	– Ясновельможний пане староста!.. – почав.
	– Чорт тобі старостою, не я. Гарних-то урядників має його королівська милість на границі, бескидницьких підсвинків, proditor-ів [зрадників. – Авт.] сеї вітчини. Не я тобі старостою, [], а про publico bono [прилюдне добро. – Авт.] як вірний син корони і Річи Посполитої кажу тобі: покажи сюди, що везеш, а ні, то присилую!
	Жид устав і відступився в кут, де лежали його скрині. Там сховався за плечі своїх гайдуків, що й собі повставали.
	– Ну, а як я не схочу показати?
	– Мусиш, сякий-такий сину, бо переверну тебе та випотрошу, як кабана.
	Очі жида засверкали люто, коли побачив, що Бялоскурський витягнув руку за ним. У сій хвилі добув Рамбулт шаблі, і жид зблід.
	– Що ви тут, вашмость, парламентуєте? По шияці жида!
	– Ай вай! Рабунок, гвалт! – заверещав жид, обіймаючи руками скрині. – Бороніть мене, вельможні панове, я за те вам заплатив гріш, і ви обіцяли. Пане Зглобіцький, рятуйте!
	Молодець, що перед тим питав за Зглобіцьким, добув шаблі, оглядаючися, чи не появиться де покликаний. Та намість сього вбігло до кімнати кількох парубків, один із півгаком [аркебузою, важкою рушницею у 17 в. – Авт.], який таки зараз поклав на сошки і вимірив у товпу. Інші зайняли вижидаюче становище, а пан Бялоскурський звернувся до окружаючих гайдуків.
	– Ану, хлопці! В імені круля єгомості та Річи Посполитої звертаюся до вас – поможіть мені зловити сього зрадника вітчини, мадярського райфура. Покладіть заслугу около держави, а нагорода не мине вас!
	– Vivat круль! – крикнув один із гайдуків, сей, що переморгнувся передше з Бялоскурським, і добув шаблі. За ним іще кількох кинулося на жида, але чотири парубки, що були його слугами, догадалися, що се розбійничий напад. Один випалив із пістоля, але куля пройшла мимо і застрягла у стелі. У сій хвилі ревнув півгак, і двох оборонців жида зверещало й упало на землю. Один умер таки зараз, другий вив із болю, вертячися по землі. Інші гайдуки кинулися на двох останніх та просто шматували їх шаблями. Метушня, гамір та лоскіт запанували в кімнаті. Крики, прокльони залунали, а пан Бялоскурський вхопив жида за обшивку і насильно тягнув його на середину кімнати.
	– В’яжіть зрадника! – приказав, і парубки Матиса виконали з дивною вправою приказ.
	У сій хвилі один із парубків, що боронилися, вирвався а, вдаривши ручкою поламаної шаблі Залушковського по голові, вискочив надвір. Залушковський упав на землю, а рівночасно хтось обухом розбив голову останнього оборонця.
	Втім ізнадвору почувся страшний крик людини та гавкіт псів, заїдаючих чоловіка… Рев сей слаб із кождою хвилиною, вкінці утих зовсім.
	– Випрячте кімнату, – приказав Матис, – а ви, панове жовніри, вибачте за неспокій. Се, бачите, чоловік не знає, кого має в коршмі. Ось і сей зрадник. Думав би хто – купець, а то, тьфу!
	– Не бійтеся, панове, – сказав один із молодців. – Не ми будемо деляторами [обвинителями, донощиками. – Авт.]. Зглобіцький, приятель сього жида, се мій ворог. Тому ми й не мішалися між вас і мовчатимемо. Та ось ви нам спати стеліть! Нам пора!
	– Зараз, пане Угерницький. Іди, Кубо, заведи панів у клуню!
	Куба з обома молодцями відійшов, а в коршмі діялося що інше.
	– Води! – застогнав пан Залушковський, коли гайдуки виволікли за двері трьох небіжчиків та стали шурувати сліди крові на підлозі.
	Матис подав пану Залушковському шмату, а сей обвинув собі нею всю пику, що прибрала була синьо-червону краску.
	– Шельма! Злодій! Лайдак! Щоб його морове повітря, щоб його пси зжерли! – ворчав, охаючи.
	– Побожне бажання вашмості вже сповнилося! – засміявся Матис. – Ось його таки заїли пси при паркані.
	– А здох би, псявіра, схизматик!
	– Еге ж! Він уже і здох!
	Пан Бялоскурський возився тим часом зі скринями жида і разом із Рамбултом потягли їх до ванькира, де сидів Зглобіцький. Жид лежав насередині, позеленівши зі страху, бо знав, що його ще жде неабияка мука, а хто знає, чи й не смерть.
	Пан Бялоскурський вернув укінці з ванькира.
	– Чи не забагато cadaver-ів [небіжчиків. – Авт.] ? – сказав до Матиса.
	– Овва! Лиш чотири, – махнув рукою коршмар. – Та й то люди підлої кондиції.
	– Схизматики, хлопи, то правда! – докинув Бялоскурський. – Все-таки «згубити» треба. Бач, перший-ліпший найде трупа, запрезентує в гроді і треба буде відкуплюватися.
	– Пусте! Я яму наготовив уже заздалегідь, – сказав Матис Бялоскурському на ухо. – Там їх кинемо і присиплемо, що навіть мої парубки не знатимуть.
	– Так, як молодого Цебрівського?
	– Так!
	– А бачите, пане Матис, що молоді Цебрівські та батько догадалися, що се справа Зглобіцького, лиш мене не догадалися, бо я походжу з їх сторін, і велика була все між нами amicita [дружба. – Авт.].
	– Ага! Тому-то він і не хотів бачитися з сими теребовельцями. Либонь, вони його й відси знають.
	– Здається! – усміхнувся Бялоскурський.
	Із сього усміху догадався Матис, що у Зглобіцького є, мабуть, іще й якась інша справа, крім довершеного убійства. Та не допитувався дальше, лише став видавати прикази.
	– Трупів занести до шопи! Завтра повеземо їх до Добромиля, – приказав своїм парубкам. – А ви забирайтеся спати! – додав, звертаючись до пахолків жида.
	– А де наш пан? – спитав один з них.
	Матис моргнув на нього, щоб мовчав, і показав рукою на двері.
	– Твій пан має ще з нами діло, а ти тікай зараз завтра, бо готові ще тебе примкнути у гроді, що ти возив мадярського шпигуна.
	Пахолки вийшли, остав лиш один – сей, що перший кинувся на жида.
	– Чому така політика з жидом? – питав тим часом Бялоскурський шепотом. – Чей, його не лишимо живим!
	– Ні, пане Бялоскурський, – відповів Матис, – сі два молодці бачили його, і хлопи з Губич, а також усі інші мужики та пахолки. На нього жде Пєньонжек, а вірмени з Ярослава знають, що він виїхав сюди. Був би крик.
	– Овва, і так буде крик, скрутинії [слідства. – Авт.], кондемнатки [присуди. – Авт.], інфамії [відсудження від честі, опала. – Авт.] і т. ін., лиш те все фурда! Хто виконає засуд? Ти хіба ні! А Пєньонжка, як схочу, сам із замку викину, нехай тоді стрибає до круля та махає п’ястуком у мішку разом із ним. Але, бачиш, сі два шляхтичі – інше діло. Угерницький багач, а вся околиця, хлопи й дрібна шляхта дуже його шанують. Та й мені його треба, бо мій Івашко вправді добрий пахолок, але хам і ніякого міру, ні дистинкції не має. А мені треба бурграбйого, щоб не крав, а вмів мене заступити, бо їду на Угорщину.
	Оба товариші підійшли до жида.
	– Ну, шпигуне! Що везеш у сих скринях? – спитав Бялоскурський.
	Жид не відповідав, трясся лише зі страху, що зуб заскакував о зуб.
	– Г… гр… ро… роші, – вистогнав укінці.
	– Чиї?
	– Вірменина Чамчана зі Львова.
	– Кому?
	– Пєньонжкові, що має збирати за се військо на угорське пограниччя.
	– Ха-ха-ха! А то бреше бестія! – зареготався Бялоскурський. – Мості Рамбулт, пишіть-но се, що жид казатиме. А ти, Івашку, питай!
	Івашко, високий тридцятьлітній чорнявий парубок, одітий з-панська, станув коло жида та закотив рукав жупана поза лікоть. Із-під сорочки указалася могуча, жилава рука, поросла буйним волоссям. Чорна підголена чуприна відкривала низьке чоло та глибоко під ним осаджені очі з проникливим та підступним поглядом. Доволі довгий, мов яструбиний клюв, закривлений ніс нависав на покриту чорним Нусом горішню губу. Кріпка вилиця та виступаючий підбородок надавали парубкові вигляду грабіжної птиці.
	– Положіть жида на лаву і роздягніть! – приказав парубкам.
	Миттю стягнено з жида кафтан, чоботи та короткі штани, відтак кацабайку з чотирма тороками.
	– Здіймай сорочку!
	Жид був зв’язаний, тому не мож було здійняти з нього одежі як слід. Але парубки радили собі ножами, і небавом лежав жид на лаві наго, а в кількох місцях показувалися краплі крові з незначних ран, одержаних при зриванню одежі. Він лежав, замкнувши очі, блідий, як труп, а віддих із трудом добувався з-між затиснених зубів.
	Івашко добув із-за халяви татарську дротяну нагайку і малою олов’яною кулькою при кінці плетеного дроту і свиснув нею у повітрі.
	– Гевалт! – крикнув жид.
	– Мовчи! – гукнув Івашко, прискакуючи нагло до нього. – Не реви, а відповідай на питання. Кричати не вільно! Ніяка кривда тобі тут не діється!
	Жид замовк і з безмежним страхом водив зором за рухами нагайки.
	– Відки твої гроші? – питав Івашко.
	– Від Чамчана, вірменина!
	– На що?
	– Для Пєньонжка!.. Ясновельможний… – Тут заревів жид не своїм голосом, а на його тілі показалася кривава смуга.
	– Мовчи! – гукнув Івашко, і удари посипалися густіше. При третьому чи четвертому бризнула кров…
	– Добре б’є, – усміхнувся Бялоскурський.
	– Еге ж! Видко, до ціпа навик! – відповів Матис.
	– Куди там! Він у єзуїтів учився.
	– Все одно! – зареготався Матис. – І се наука.
	Жид кидався, вертівся, а із горла добувався хриплий гаркіт.
	– Брешеш, псявіро! – сказав Івашко спокійно. – За брехню обірвалося тобі раз, а се інше – се за худоб’ячий рев; я ж казав тобі мовчати.
	– Ясновельможний пане! – застогнав жид. – Як тут мовчати, коли ваша нагайка душу з тіла тягне, а ваша рука, нівроку, щоби здорова була, як у медведя.
	– Подобалося тобі? – спитав Бялоскурський.
	Івашко усміхнувся.
	– Видиш, Абрамку! – промовив ласкаво. – Ти розумний чоловік і бачиш, що не маєш рації. Тому кажи правду. Сі гроші для бескидників і Бетлєнових сабатів, правда?
	Рамбулт зібрався до писання і ждав на зізнання, коли жид порушився і став говорити, мов у гарячці:
	– Ясновельможний воєводо! Щоб я був проклятий до десятого покоління, щоб мені капорець [загибіль (вірвання голови). – Авт.] таки тут, зараз, щоб мене й мої діти зжерла проказа, а моя жінка щоб гамраткою пішла з сабатами, велике хайрем [клятьба. – Авт.], пане, що ні!
	– Ей же, надумайся! – процідив Івашко та спроквола розвивав нагайку…
	Жид мовчав хвилю, вкінці вибухнув плачем.
	– Пани ясновельможні! Чи ви хочете моєї погуби? Взяли ви гроші, видихайте здорові, а навіщо настаєте ще на моє здоровля? За що се? Коли дізнаються, що я сказав се, що ви хочете, мене повісять, уб’ють, зруйнують, а моя жінка та бахурі знидіють.
	– Чуєте, мості Рамбулт? – замітив Бялоскурський. – Винуватець боїться признати зі страху перед пімстою своїх спільників. Запишіть се!
	– Розуміється! – сказав Рамбулт і скоро став махати скриплячим пером по пергаміні.
	– Ти, жиде, нас нічого не обходиш! – відповів тепер Івашко. – Мені треба твойого признання, чи тебе хто за се вб’є, чи ні! Ми тебе не вб’ємо, але правду мусіш сказати. Отже, кажи: так чи ні!
	– Ні.
	Нагайка свиснула. Жид крикнув раз, другий, удари сипалися, а шкіра летіла клаптями з плечей катованого. Кров плила, крик жида ставав слабший, а вкінці замовк.
	– Води на собаку! – приказав Івашко, обтираючи чоло лівою рукою, бо права була окервавлена.
	На жида вилито відро води, бач, зімлів. По хвилі прийшов до себе і тихо стогнав із болю.
	– Отже, ні? – питав Івашко холодно.
	Жид мовчав, із трудом переводячи дух.
	Усі ждали.
	– Ти втратив голос? – посміхнувся Івашко. – Пожди, додамо!
	Добувши пістоль, відвів курок та ключиком до труб став відкручувати колісце від запалу [панви, на яку підсипувано порох, що запалював набій у дулі. – ].
	– Розв’яжіть жидові одну руку! – сказав до парубків. – Нехай собі нею помахає – скорше відійде.
	Жидові розв’язано руку, і вона зараз звисла, мов у небіжчика. Івашко прикляк і розкрутив курок зовсім. Курок гей складався з двох сталевих язичків, споєних шрубою, а між ними лежало колісце, що, вдаряючи о камінь, кресало вогонь і запалювало порох. Вишрубувавши колісце з-між язичків, Івашко всадив туди великий палець жида і став знов закручувати шрубу ключиком.
	– Держіть руку! – крикнув до парубків. – А ти, – додав, звертаючись до жида, – відповідай: так чи ні?
	Жид мовчав, та в міру прикручування впивалася шруба в палець; жид почув біль, що кріпшав скоро і ставав страшний, невиносимий. Шруба торощила просто кість, м’ясо та ноготь, а з уст катованого стали добуватися крики чимраз голосніші.
	Підсміхуючись, ждали присутні висліду, а Івашко спитав лиш:
	– Співаєш?
	Жид кричав чимраз дужче, все його лице скорчилося, а отвертий рот виглядав радше на пащеку мученої та скаженої звірини, ніж на людські уста.
	– Видиш, Абрамку! – говорив Івашко. – Ти не хочеш сказати «так», бо палець іще цілий, але як я потягну за курок, то він викреше огню, а ти меш стріляти, як самопал. Лиш, бач, чорти вхоплять при тім руку. Ну, добре? Скажи: так чи ні?
	В тій хвилі на уста жида виступила кров, і він замовк. Тоді Івашко потягнув за курок… Почувся хряст розтрощеної кості, все тіло звинулося, мов тіло щупака, що хоче вискочити з кип’ятку, а з уст разом із кров’ю вирвався нелюдський крик.
	У крику тому почувалося слово «так».
	Івашко встав.
	– Шпигун признався! – сказав спокійно. – Обмийте жида водою, дайте йому лахи та викиньте за браму, щоби тут пси його не заїли. Добраніч вашмостям!
	І, обтерши нагайку об одіж жида, взяв пістоль і колісце, відкотив рукав і пішов спати.
	[Чорт Стадніцький– звісний польський вельможа; провадив весь вік війни з усіма сусідами, причому допускався безкарно неймовірних звірств та злодійств. – Авт.]
	[Лісовчики – добровольці, одчайдухи, які наймалися усякому за гріш та право грабежу; вони стояли під командою полковника Лісовського – відси й їх назва. – Авт.]
	[Московські жемчуги – справді, під час московського походу украв якийсь Б. московські клейноти. – Авт.]
	[Ренкодайний – шляхтич, що добровільно стає на службу в пана. – Авт.]
	[Габор Бетлєн – семигородський воєвода. – Авт.]
	[Згубити – ховати цілого небіжчика або хоч голову, щоб ніхто не міг внести скарги. – Авт.]
	[Запрезентує в гроді – завезти трупа до гроду називалося «praesentatio cadaveris»; пр. оголошення убійства «proclamatio capitis»; не можна було прокламувати небіжчика, якого ніхто не знав, тому часто «гублено» трупа; за убійство відповідав у першій мірі сей, на чийому грунті найдено трупа, тому власники відкуплювалися від деляторів грішми, а сі не ставали на термін, і справа упадала; польський суд не займався злочином, коли не було делятора. – Авт.]
[Карта околиць Перемишля
	Географія розділу суперечлива. Річа Вирва протікає через Добромиль (1), поруч знаходяться села П’ятниця (2), Тарнава (3), Губичі (4). В той же час шлях з Ярослава (5) до Санока (6) проходить значно західніше. В Коросні (7) був маєток пана Бялоскурського, як видно з наступного розділу.]
	2. Ренкодайні
	Ранок, що наступив по непогіднім та бурливім вечорі, був зовсім інакший. Скупаний у краплях дощу, ліс блистів у рожевих променях сходу та прибирався жемчугами, що горіли всіма красками дуги. Свіжим та гарним, мов дівчина з купелі, вийшов ранок, і наче повеселішав увесь світ, радіючи теплом та красою природи. Птички обтріпували крильця, розправляли дзьобики та заливали піснею весь ліс. Здавалося, він немов розспівався весь на славу Божу, на радість людям, здавалося, не з того світа були вчорашні пригоди. Наче чорт, що щезає від лиця Бога, пірнуло в забуття усе: крики, плач, бійка, тортури, людська злоба; і все те немов сном видавалося обом молодцям, що ночували у клуні коршми «Під буком».
	Молодий Угерницький збудився скорше, як його товариш, та виглянув надвір. Збудив його гамір, що панував у тій стороні обійстя, та лай псів, поприв’язуваних уже за дня на ланцюги при частоколі. На подвір’ї стояла довкола возів чимала громадка хлопів із Губич, а між ними парубок Куба, який живо з ними розмовляв. Вони нарікали на нічний гамір та питали, хто саме попідпирав колами двері повітки, в якій вони спали. Куба пояснив їм, що минулої днини напали на коршму бескидники, ті самі, що хлопи їх бачили в шинковій кімнаті. Він розказував, як-то оборонилася від них шляхта та якого їм завдала чосу. При тім не щадив також заміток, котрі доказували, що Куба неабиякий бувалець. Юрко чув, як Куба поучав сліпороджених синів Хама [Т. є. хамів, себто хлопів. – Авт.].
	– Ви, хлопи, не питайте найкраще, що тут сеї ночі діялося, та будьте задоволені, що ми відбили опришків. Вони вас заперли у клуні і, певно, були б обдерли, а може, й поубивали, коли б не наші гості – шляхта. Потім, бачите, се шляхотська справа, о!.. А знаєте, що де пани б’ються, там хлопу зась, а то як знюхаються собачі діти, то все на хлопській шкірі скропиться. Тому я вам раджу: навіть нікому й не кажіть, що ви тут ночували, бо як вас потягнуть до гроду, то що буде? Бескидника не зловиш, шляхтич не ставиться, лише хлоп піти мусить, а знаєте, чим се пахне, коли хлоп іде на трибунал? Хоч куди мудруй, а по крайній мірі без бука не обійдеться. Тому мовчіть, і нехай дідько бере панів разом з їх гонором та. бійками.
	– Ая, ая! Мудро говорить чоловік, – казали хлопи і з дивним поспіхом стали збиратися в дорогу.
	Угерницький збудив товариша.
	– Вставай, Іване, вже день.
	Молодець зірвався, перехрестився, та оба вийшли на майдан, серед якого стояла керниця.
	Вони вилили кілька відер води в корито та стали вминатися, роздягнувшись донага. Холодна вода освіжила їх та додала веселого настрою.
	– Ну, – засміявся Іван, – не бракне нам пригод у нашій мандрівці. Передовчера бійка межи православними та католиками в Перемишлі. Вчера знов у коршмі потіха. Цікавий я, який чортяка нині покажеться?
	– Не дуже-то я цікавий на сього твойого чорта, – відповів товариш. – Ти подумай лише, що ми вже ось третій місяць у дорозі, та не бачили ще ні одного кута, де був би хоч сякий-такий лад. Чоловік просто життя не певний на кождім кроці. Досить, у нас на Поділлі тривога від татар, та все-таки в обороннім дворі батька безпечно. А тут? Що крок – то бійка, що село – то або бунт, або постій військовий, або жидівський нагай над хлопами, морди, стрілянина, пожежі – от затовчуть де в кутику, тіло «згублять», та й і старі наші не дізнаються, куди вороння порозтягало наші кості.
	Іван засміявся.
	– Чи тобі, Юрку, припадково не захотілося вертати під батьківський нагай та до панни Корніцької?..
	– Щоб їй хрін, а тобі шило в хавку! – сплюнув із досадою Угерницький.
	– Що ж, – сміявся далі Іван, – у нашій Річі Посполитій чим дальше на захід, тим кращі порядки. Се ясно! Нема татарського батога, то коні брикають. А де ти чував про безпеку безоружному? Лише в школі є інші аргументи, ніж шабля, та й то волю я наш православний бук, як єзуїтські брехні. От не верзи дурниць! Казав мені вчера Матис, що котрийсь там шляхтич потребує ренкодайних, ось ми йому на руку й підемо.
	– Ат, не розумієш ти мене, – сказав неохітно Юрко.
	Іван зареготався.
	– Ага! Туди його понесло, – сказав. – Ну, поворотом не скіргаєш нічого, тому мусиш заждати, аж старий зм’якне… Відай, таки в моєї сестрички глибші очі, ніж я думав; дивлюсь на тебе… хлоп не хлоп, а втопив душу, як коня в полонці. Що ж, мовчи, язичку, будеш їсти кашку!
	– Е! Ти справді стаєш говорити дурниці, легко тобі, братові, сміятися, а мені не те…
	– Звісно, що не те, – засміявся Іван. – Мені ось тепер не дівчина в голові, а який християнський сніданок.
	Оба молодці скінчили одягатися та пішли у коршму, де тим часом усунено всі сліди нічної пригоди. Лише перев’язана голова Залушковського давала знати, що він вийшов з учорашньої потіхи concussus [Потовчений. – Авт.], як говорено в трибуналі.
	Бялоскурський сидів сам при другім столі, а коли молодці ввійшли, піднявся їм настрічу.
	– Чолом вашмость панам! – сказав. – Пан Угерницький, правда?.. Знаю, знаю сю фамілію. Зацний рід, від князів походить! А як же ж фамілія вашмості?
	Тут пан Бялоскурський звернувся до Попеля, що збоку глядів на повітання.
	– Іван Попель, загородовий шляхтич з Іванівки.
	– Чи ренкодайний єгомості? – запитав пан Бялоскурський Юрка.
	– Ні! Се мій брат по серцю! – відповів Угерницький.
	– Ага! Amicita [Дружба]! О, велике се слово, се, як казали патри єзуїти, дочка неба, сестра любові, се чистий цвіт серця цнотливого мужа.
	– Правду кажете, ваша милість, – відповів Угерницький. – Саме так думаємо й ми!
	На згадку про чистість сеї приязни Іван пригриз губи, згадавши свою сестричку та любов Юрка. Тим часом Бялоскурський говсрив дальше до Угерницького:
	– Я родзіца вашмості знаю, ми разом опонувалися hostibus [ставили опір ворогам. – Авт.] у московській потребі, а з панами Цебровськими ми в зажилості перебували. Та фортуна кинула мене сюди, в дикі гори, тому ми й розійшлися. Моя субстанція тут, тому не пізнав іще досі самого вашмость пана. Та се не завадить, щоб ми й тут пізналися, і думаю, що не відмовите давньому другові вашого батька і почтите мене своєю компанією. А хочете знати моє ім’я, то я-м єст Ян Наленч Бялоскурський з Коросна, Сяніцької землі.
	– Радо служимо вашмость панові та дякуємо за запросини! – відповів, червоніючи, молодець і сів разом із товаришем біля Бялоскурського.
	Матис приніс м’ясиво та мід, а Бялоскурський припрошував гостей, які при своїм віці та утомі таки й не дуже давали себе просити.
	Бялоскурський узяв чарку з медом і підніс її.
	– За здоровля вельможного родзіца вашмості та на добру дружбу! – сказав.
	– Дякуємо вельможному добродієві нашому. Здоровля вашої милості! – відповіли молодці.
	– Ну! Розкажіть тепер, відки взялися, – заговорив шляхтич, обтираючи вуса.
	Угерницький, який по сніданку повеселішав, змінився назверх зовсім. Його задума та огірчення десь поділися, а голова гордо піднялася горі. Він відкинув узад буйну темну чуприну, на устах появився усміх.
	– Багато буде розказувати, ваша милосте! – замітив.
	– Нічого, підождемо! – відповів Бялоскурський весело. – Мої хлопці поїхали до Добромиля в справі нападу та відшукувати Зглобіцького, тому маємо час, заки вернуть.
	– Зглобіцького? – крикнув Попель. – То ходім і ми!
	– Сиди, вашмость, тихо! – відповів Бялоскурський. – Коли найдуть, приведуть і без вас, коли ні, то й ви не поможете, то «цєнта» штука!
	– Еге ж! – проворчав Угерницький. – Знаю його. От сиди, Іване, єгомость мають рацію!
	– Знаєте ви, панове, що його Красіцький тримав півроку in fundo [у підземеллі] Дубецького замку, а таки вибрехався, собака.
	– Quomodo [Яким способом, яким робом? – Авт.] ? – питав Угерницький, бажаючи дати доказ, що й він лизнув латини та має всі дані на образованого чоловіка.
	– Підніс протестацію через якогось там ренкодайного, що се гвалт, доконаний на золотій «вольносці» коронних синів, а то страшний crimen [злочин. – Авт.].
	– Певно! Певно! – потвердив Попель.
	Бялоскурський глянув згірдно на брата шляхтича, що мішався до розмови посесіонатів, будучи, видимо, голотою чи odardus-ом.
	– Ніякий bene natus et posessionatus [добре уроджений і маєтний. – Авт.] не може ж згодитися, щоби його замикали, не зловивши in recenti [на гарячому. – Авт.]. Красіцький віддав його старості в Перемишлі, а сей пустив його на волю, бо се його свояк.
	– Рацію маєте, ваша милість! При тім ніякий чортяка не зможе зловити шляхтича in flagranti [на гарячому. – Авт.], бо він має при своїм вчинку переважаючу силу.
	– А, виджу, вашмость peritus [досвідний. – Авт.] у ріжних арканах [тайнах. – Авт.] права та наук.
	– Так! Доволі. Наші батьки держали нам ученого монаха, а сей навчив нас грецько-руського та латино-польського письма і права посполитого.
	– Батьки? То батько вашмості теж посесіонат? – спитав Бялоскурський Попеля. – Я чував, що се загородовий шляхтич.
	– Авжеж, – відповів поважно молодець. – Худа фара у мого родзіца, але все-таки яка така субстанція єсть.
	– А коли так, то не гнівайтеся, вашмость, за постпозицію [знехтування. – Авт.], – перепросив Бялоскурський, усміхаючися приязно. – Тепер між лісовчиками та іншими жовнірами мало статочних людей, а ім’я вашмості мені справді не чуже, але, крім батька, фамілії вашої не знаю. Ну, розказуйте, пане Угерницький, та переплітайте медом.
	І Угерницький став розказувати.
	– Як ваша милість, може, знають, брав мій батько дуже пильну участь у московських та інфлянтських [Лівонських. – Авт.] війнах, бо є гарячим прихильником короля, більш, ніж хто-небудь із сусідів. Однак за всі заслуги не одержав він обіцяного староства, лиш якусь пустиню на ріці Тясмині, у самій татарській пащі. Люди, що там бували, кажуть, що там пустиня, ліс, луг і степ – усього доволі, тілько людей нема. Така-то була й заплата. Та на сих війнах стратив батько багато літ, а й дома бував тілько часами. На щастя, мав батько доброго сусіда та розумну жінку, тому не лише не витратив майна, але ще й приросло воно чимало через численних утікачів з-під інших панів. Єгомость пан Попель живе, як римлянин, а моя мати також не тратить гроша на адамашки, атласи та ношення [Китиці з чаплиних або струсиних пер із запинками. – Авт.] з жемчугів та самоцвітів. І мене виховали як слід. Учений єромонах Андрей, відданий друг батька, жив у нас, а будучи ученим, став нас обох учити. Та ось вернув батько, лихий на се, що не дослужився кресцитиви [кар’єри, доробку. – Авт.], і зараз виправив мене до Ярослава до єзуїтів, щоби тілько дальше від хати. Була між ним і Андреєм велика суперечка, мати плакала…
	Тут молодець зам’явся і почервонів, бо замітив насмішливий вираз лиця свойого товариша. Помітив його змішання й пан Бялоскурський і поміг молодцеві видобутися з клопоту.
	– Ну що ж дальше? Шляхтич уперся руками й ногами, і ви мусіли їхати, правда?
	– Так! Всадили нас у карабон [криту брику. – Авт.], дали слуг та старого ренкодайного Василя Дрогомирецького для опіки й вислали з довгим лиртом до патрів єзуїтів. Так приїхали ми до Зборова. Станули ми у коршмі, а коли повечеряли і пішли спати, каже Іван: «Як хочеш, Юрку, їдь далі, а я не поїду. Жаль мені тебе, бажав би тебе врятувати, та не врятую узаперті, хіба на свободі берегтиму твого добра, інакше пропадемо, мов пес у ярмарок!» І справді, ми православні, при тім русини, і сього не цураємося, нам нема діла до єзуїтських вигадок. Тому я й рішився сказати «тікаймо!»
	Ми повставали, нишком узяли два коні, на яких їхали наші два гайдуки, і махнули на чотири вітри. По дорозі каже Іван: «Їдьмо до Львова, там нас не будуть шукати, бо думатимуть, що ми втікли на Україну». Ну, й ми приїхали до Львова. У Львові є вірменин Гошович, що мав свого часу два арти [буди до випалювання поташу. – Авт.] в наших лісах, коли батькові треба було грошей на похід. Він нас прийняв, і ми сиділи в нього тиждень, а відтак каже він до нас: «Слухайте, хлопці, я дам вам грошей, а ви дайте кавалерський пароль [слово честі. – Авт.], що вернете домів». Але ми не хотіли вертати, бо знали, що старий зм’якне лиш тоді, коли нас не буде, а як вернемо так швидко, то виб’є і впреться при своїм, хоч гинь!
	Тоді став Гошович просити, щоби ми покинули його хату, бо батько міг би дізнатися, що ми в нього, й тоді став би мститися на його возах, грошах або й на ньому самому. Се ж дуже легка річ. Вірменин не має, як шляхта, на чому держати сотки гайдуків, які берегли би його.
	На тому стало, що ми пішли до міста шукати собі пристановища. Та саме тоді посварився був якийсь там можний шляхтич Ваповський із магістратом, бо магістрат позволив сидіти в місті якомусь там його ворогові, панові Лагодовському. Ваповський напав на місто, одбив міських пахолків, а відтак найшов Лагодовського недужим у кам’яниці і велів застрілити свойому ренкодайному з півгака.. Зробився крик у місті, та аж Ваповський виїхав, староста вислав і своїх пахолків, а ті стали чіпатися всіх, кого запопали, а вкінці й, нас обох. Ми побилися з ними і втікли, але до міста вже годі було вертати.
	Так заїхали ми до Городка і опинилися тут без тинфа [гроша. – Авт.] при душі. Іван каже: «Ну! Нема гроша, є шабля, живімся по-рицарськи!» Але я сього не люблю. Опришків та волоцюг і так доволі. Так ми й найшлися у клопоті. Аж тут стрінули ми пана Жарновського, який збирав якраз полк легких їздців, і ми втягнулися до реєстру.
	– Eheu! [Горе! – Авт.] Що ж ви вчинили? О необачна молодість! – крикнув пан Бялоскурський. – То ви не знали сих полковників, які обдирають зі шкіри шляхту і хлопів, а відтак виводять полк та продають його чужим за гроші?
	– Ми чували про се, і я остерігав Юрка, – сказав Іван, – та Юрко твердив, що Жарновський – се велика шляхта, і на такий підлий процедер [заняття. – Авт.] не піде.
	– Ха-ха-ха! – засміявся Бялоскурський. – Нема у вас, панове, експерієнції [досвіду]. Ото вигадали! Хто тепер не має процедеру? Перші роди обдираються взаїмно між собою: Гербурти, Красіцькі, Стадніцькі, Сангушки, Калиновські, Струсі, а Жарновський мав би бути інший? А що ж тепер найдете шляхотнішого від експропріяції [вивласнення. – Авт.] рицарською рукою? Що се за шляхтич, що не має на собі ні одної кондемнатки? Перша інфамія та баніція – се неначе конфірмація [підтвердження] шляхтича. Хто доробився коли правом кресцитиви? Сей Жарновський дістав сублевацію [? мабуть, скасування] баніції та вербунковий лист від короля, щоби збирати військо. Королеві треба, бач, було гроша, а Жарновський за одно і за друге заплатив, і то добре. Як же ви могли сього не знати, се ж зовсім звичайна річ!
	На лиці Юрка показався вираз незадоволення. Бач, моральні науки пана Бялоскурського не припали йому до вподоби. Але вчас торкнув його Іван ногою попід стіл, і він не відповів нічого.
	– Що ж дальше? – допитувався Бялоскурський. – Дуже цікаві сі казуси [пригоди. – Авт.] вашмостів. Здається, читаєш який діярій [дневник подорожі. – Авт.].
	– Не було нам до цікавості, коли нас стали морити голодом та гнати з села до села, аж десь на Шлеськ. Ми змінилися в банду опришків, крали і рабували що попало. Аж коли Жарновський напав коло Тшебіні на двір якогось свойого ворога, все спалив, знасилував жінку господаря, а його самого казав повісити, ми завернули коні і втікли. Попередньої днини виплатив нам Жарновський жолд, бо багато з нас хотіло його покинути за недодержання умови. Так ми доїхали до Перемишля і хотіли найти місце на дворі якого пана. Але в місті побив саме якийсь пан католик православного попа, який ішов із процесією, а ми вбили сього шляхтича і його двох слуг. Зчинився гвалт, і ми втікли сюди. Ось і все.
	Бялоскурський попив меду.
	– Ну! Ну! – сказав. – Вже-то не можна вашмостям підмовити молодечого вігору [сили. – Авт.] та кавалерської фантазії, а якраз таких людей мені треба. Ось слухайте!
	Тут пан Бялоскурський потягнув меду, обтер губи, а відтак присунувся до молодців. У коршмі було тихо. Матис сидів за шинквасом, а Залушковський із зав’язаною головою пив пиво кухоль за кухлем, не звертаючи уваги на окруження та клянучи раз у раз нещасного гайдука, якого зажерли пси минулої ночі.
	– Бачите, вашмостьове! – продовжав Бялоскурський. – У нас, шляхти, є здавна звичай давати «зацне» уроджених молодців на панські двори, щоби там училися політики [двірського поведення, чемності. – Авт.] та шукали протекції. Ви знаєте, що се не служба, а радше приязнь на весь вік, яка сягає й поза гріб. Не раз заступається можний пан за сиріт свойого слуги, коли їх сусіди женуть із батьківщини. Ще батько не сконав, а вже крадуть та рабують сусіди, що можна, а свояки оружною рукою женуть родину з хати. Тому ліпшим другом є добрий пан, ніж найближча рідня.
	– Таки так! – вмішався Попель. – Ніхто не вб’є коня, на якім їздить.
	Бялоскурський засміявся цинічно.
	– Кепська компарація [порівняння. – Авт.], вашмості! – замітив. – Скажіть радше, що ніхто не наллє води у власний півгак! Зрештою, – додав поважніше, – з рівними говорю! Тому мушу вам виексплікувати [з’ясувати. – Авт.] ціле lucrum [користь. – Авт.] пропозиції, яку хочу вам зробити. Ви знаєте, що наша рівність перед правом та між собою потрібна лише на виборах, де ходить про чертки, тобто голоси «браці» шляхти. Тоді воєвода піє «кохаймисєн» із першим-ліпшим імці паном Видлубою. А по виборах той сам брат – се golota et odardus, і псами нацьковують його паничі. Все ж таки кождий пан мусить мати людей, що орудують його майном та віддають йому хоч частину доходу. Вони крадуть, що можна, луплять хамів та ликів [міщан. – Авт.], але тримають гайдуків і боронять панської справи. Тому він їх береже, форитує [підпирає. – Авт.] і custodit [береже. – Авт.]. Бо який чортяка служив би панові, якби не був певний протекції? Та не в сій матерії хочу трактувати з вашмостями. Ви, певно, хочете махнути на Україну, правда?
	– Ніби так! – потвердив Угерницький.
	– Так, рука руку миє! Ви останьте в мене, і хоч я не пан і протекції вам ніякої не вироблю, але дам нагоду поїхати на схід і дам потрібні гроші. Ви будете мені пильнувати якийсь час хати – не як ренкодайні, ані як державці, – бо моя субстанція не в земельних добрах, – але як довірені мої други. Ви, пане Угерницький, стали би моїм бурграбйом, а ваш друг – отаманом над гайдуками, бо мій Івашко – «цента» бестія, в Турції бував, світ знає, але злодій! Ну, згода?
	Угерницький глянув на Івана, а сей покивав головою на знак згоди і сказав:
	– Думаю, що пропозиція вашої милості така корисна, що її lucrum кождому в очі лізе. Правда, Юрку?
	– Так! Одно тілько, ваша милість, – замітив Угерницький, – ми православні і русини [українці. – Авт.]!
	– Не віра чоловіка, але чоловік віру красить! – сказав сентенціонально пан Бялоскурський.
	Із зачудованням глянули на нього молодці. Се був погляд дисидентів [єретиків. – Авт.] та схизматиків.
	– Бачу, що ваша милість – се муж рідкої ученості в книгах та експерієнції в життю, – поспішився сказати Попель. – Любо буде нам служити йому, а ми не з тих, що у службі шукають наживи.
	– Ха-ха-ха! засміявся Бялоскурський. – Самі, вашмостьове, кажете, що я vir peritus [досвідний чоловік. – Авт.]. Таких, що крадуть, на віз не забрав би. Та мені треба не слуг, а другів і людей гонору, тому вибрав вас, бо бачу вашу virlutem et veritatis sanctum amorem [чесноту та святу любов правди]. Ось бачите? Мої два други – дисиденти, третій – татарин у Перекопі. Чим же вони гірші католиків?
	Ще цікавіше глянули молодці на свойого пана, що по хвилі встав і почав розмовляти з Матисом і Залушковським. Оба молодці вийшли з ізби [шинкової кімнати. – Авт.] та посідали на лавочці.
	– Ми виплили! – відітхнув Іван із усеї груди й усміхнувся.
	– Чи лиш на беріг? – спитав Юрко, розправляючи широкий викладаний ковнір колету [жовнірської куртки. – Авт.].
	– Все одно! От буде хоч за що вернути домів у слушний час. Та що буде, як твій батько забажає мститися на моїй рідні?
	– Мій батько? Ніколи! Він розлютився, щоправда, не трохи, та потім зм’як зовсім, і ось бачиш, просив навіть твойого батька, щоб і тебе пустив зі мною до єзуїтів. При ньому є ще й чернець Андрей і мати.
	– Правда!.. Все-таки, бачиш, коди дізнається, що ми повтікали, то сказиться і…
	– І висварить Дрогомирецького, бо він йому перший навинеться! – засміявся Юрко. – Відтак дасть у зуби обом гайдукам, ті поцілують його в руку, порадять вислати погоню під Тернопіль або Кам’янець, і старий вкоськається.
	– А як ні? – спитав Іван, а в голосі його зазвучав неспокій. – Пригадай собі, Юрку, коли по повороті дізнався старий батько про нашу спільну науку, про твою любов, чи не прилетів тоді з пахолками під наше дворище та чи не полаяв нас тоді всіх, як останніх?
	– Так, але як твій батько вийшов проти нього з іконою та сказав: «Вітай, гостю, з Богом у руській хаті», – то що зробив? Почервонів, постогнав, зліз із коня, поцілував ікону і привітався. Пусте говориш, Івасю! Наші околичні ляшки всяке творять, але мій батько не лях.
	– І то правда!
	Вже не довго сиділи молодці під коршмою. За хвилю вийшов з ізби Бялоскурський, Матис та Івашко, і пан Бялоскурський приказав сідлати коні. Відтак звернувся до нових ренкодайних:
	– Вашмостьове теж зволять сісти на коні, поїдем домів, у мене діла, а й вам належиться вже відпочинок.
	– Певно! Певно! – відповів Угерницький. – Оба ми ще від учера сильно fatigati [утомлені. – Авт.].
	Бялоскурський і Залушковський з обв’язаною головою їхали передом, за ними пахолок пана Залушковського з доволі великим шкіряним міхом, далі десяток гайдуків, укінці Івашко та оба нові дворяни пана Бялоскурського.
	Цікаво виглядали особливо гайдуки, бо були се по найбільшій часті мадяри з сабатів, що покинули військову службу в Гербуртів та інших околичних панів. З-поміж учорашніх помічників пана Бялоскурського не було між ними нікого, крім Івашка, що сидів уже при жидівськім столі ще перед прибуттям шляхти. Дорога вела через ліс, який складався по найбільшій часті з ялиць. На відкритих місцях видніли ягоди, мов рубіни, на м’якій підстилці ягідника. В лісі залягала тишина, лиш міліони комах бреніли та жужжали в повітрі. Полуднє було близько, сонце раз у раз то скривалося, то появлялося знов із-за пірваної занавіси літніх дощових хмар, що знов стали насуватися з заходу. З учорашнього дощу не остало й сліду, було душно й парно. Видко, знов коїлася у природі буря. Поки що ясний та блискучий був світ, а веселий настрій гуртка їздців. Тілько коні завзято обмахувалися хвостами та обливалися потом. Їх кусали комахи та давила вага кульбак.
	Пан Бялоскурський раз у раз оглядався на обох молодців, укінці сказав до пана Залушковського.
	– Хвала Богу, що Зглобіцький винісся ще вчера. У сього Угерницького соколині очі. Бач, неабияка у нього sagacitas [бистрота. – Авт.]. Добре, що й Рамбулт забрав свою півбочку та своїх пахолків. От були би дещо вибалакали, а я не хотів би, щоби сі молодці знали про наш процедер.
	– Се вже дурне – держати собі пахолків із тутешніх хлопів. Вправді, мало який догадується всіх arcan-ів [секретів] вищого, благородного ingenium [ума, талану. – Авт.], але все-таки дещо можна замітити і на нас при всій вигілянції [чуйності. – Авт.].
	– Ба, вчорашні пахолки Рамбулта думали самі, що ми ловимо шпіона.
	– Ха-ха-ха! – зареготався Залушковський, не вважаючи на біль лиця. – А Івашко, чи думав те саме? – спитав нишком.
	Пан Бялоскурський махнув рукою.
	– Се, що Івашко знає, хотів би ти, вашмость, сам знати. Велика в нього сцієнція [знання. – Авт.] та експерієнція у ріжних дисциплінах [науках. – Авт.]; він знає усякі artes [штуки], про які вашмості й не снилося. Що він думає, не знає ніхто, бо він нікому не брат, але що він нічого не скаже, за се ручу, чим хочете.
	– Ов, а то чому? Відки така fiducia [упевненість]?
	– Се страшний чоловік. В його грудь вложив чорт замість серця lapidem [камінь. – Авт.]; він і мене не любить, хоч мені служить, і Бог лише знає у всевідучості своїй, кілько се мене коштує. Сей лик має вже чималий маєток.
	– Справді? Не кольоризуєте [блягуєте, брешете. – Авт.], вашмость, дещо? – зацікавився пан Залушковський.
	Бялоскурський засміявся злобно.
	– Так, має! Лише ні вашмості, ні мені з сього нічого не прийде. Івашко не жид, але син міщанина з Теребовлі і має вже 35 літ. Се не дитина.
	Мовчки їхала шляхта далі, а за ними мадяри, ведучи веселу гутірку своєю незрозумілою мовою.
	– Що се за люди? – спитав Юрко Івашка.
	– Мадяри! Лиш хіба чорт зрозуміє їх говір.
	– Гм! – відізвався Попель, який від довшого часу приглядався пильно Івашкові. – Гм! Мені видиться також, що чорт не розуміє, але ви не чорт!
	Івашко стягнув брови, та в сій хвилі отямився і засміявся.
	– Бистре око у вашмость пана. Справді, я розумію їх дещо, але не зовсім.
	– По чім же ти пізнав? – питав Угерницький Попеля.
	– По чім? А ось я бачив, як пан…
	– Називайте мене Івашком! – сказав, усміхаючись, товариш обох молодців. – Я міщанського роду.
	–…Як пан Івашко надслухував та усміхався. Хто підслухує, а не розуміє, сей не сміється.
	– Справді! – відповів Івашко і став бистро приглядатися Попелеві. – У вашмості неабияка голова. Мав пан Бялоскурський слушність.
	– У чому?
	– Що взяв вас на ренкодайних. Був би взяв мене, але я не шляхтич…
	– А чи він на се оглядався? Се ж пусте! – замітив Угерницький. – Нікому не виписано ще роду на чолі.
	Івашко усміхнувся байдужно.
	– Може, оглядався, може, й ні, але не хотів. Від того він пан, щоби хотів, а я від того хам, щоби слухав, а не думав.
	«Хитра бестія», – подумав Угерницький та переглянувся з другом.
	– То ви на нас, Івашку, косим оком глядітимете! Мені се не мило! – сказав Угерницький.
	Івашко розсміявся.
	– Моя кресцитива не в худопахольській кишені! – сказав різко і замовк.
	Довгу хвилю їхали їздці мовчки, ударяючи тілько деколи долонею по шиї коня, щоб убити муху.
	По хвилі звернувся Івашко до Угерницького і сказав:
	– Вам, панове, можуть дивними видатися мої слова. Але, бачите, я справді не думаю довго служити Бялоскурському.
	Говорив се з погідним, спокійним лицем, усміхаючись приязно, тілько хижі очі бігали ненастанно від Юрка до Івана, немов оцінювали їх вартість.
	– Не думаєте? – спитав Попель. – То зле! От бачите, пан Бялоскурський проворний чоловік, гроші має…
	– Має!
	– І скорше або пізніше накупить сіл, а тоді йому придасться чоловік, як вашмость. Останете підстаростою у багатого посесіоната, купите собі деяке шляхоцтво, хоч би й не дуже «пшеднього клейноту [визначного гербу. – Авт.]», та матимете спокійну старість. Якої ж кресцитиви вам завагається?
	– Ха-ха-ха! – засміявся Івашко так, що оба молодці аж здригнулися. Немов крук закрякав нагло над ними. – Ха- ха-ха! – сміявся до розпуку.
	– Чого, васть, смієшся? – спитав Угерницький, розлючений дещо поведенням «лика».
	– Вибачте, вашмостьове! Я не хотів вас образити, бо бачу, що ви чесні люди, а таких небагато по світу ходить, особливо у сій Річі Посполитій, та ще й у шляхоцькім жупані. Сміюся, бо такої думки, як ось єгомості пана Попеля, ще не чував, – тут звернувся до Івана:
	– Чого я міг би доробитися за вашою порадою, як думаєте?
	– Ну, звісно, чого! Майна, достатку, спокою! – відповів збитий з пантелику молодець.
	– Майна? – засміявся Івашко. – Майна? У мене майна більше, ніж у не одного «шляхетнє» уродженого Бялоскурського. Достатку? Мені нічого не бракне. Спокою? Бачите, вашмостьове, я спокою не люблю, не хочу і не найду. Я хочу бути чимось, і тому остану підсвинком якогось шарака [простого шляхтича. – Авт.] або навіть магната. Тепер сей має гріш, хто має значіння, а сей має спокій, хто не має совісті. Я від дитини дивився на життя у Річі Посполитій, у Волощині, Криму, Туреччині, Угорщині, і тому знаю, чого воно варте. Може, де в степу є добрі й лихі люди; на заході, на полудні, а головно тут – нема людей, а є тілько злодії. І хто більший злодій, тому всі кланяються.
	– Пробі! Що ви таке, пане, говорите! – крикнув Угерницький, переляканий просто словами Івашка.
	– Правду! – відповів Івашко і додав по хвилі:
	– Я хочу тілько усунути підозріння, немовби я на вас косо дивився. Се, що мені належиться, дістану і без шляхоцтва. І йду відси невдовзі, бо тут, у Польщі, є тілько малі злодії, що крадуть, а добичею діляться. Се дрянь, що в грязі живе, без відваги, без думки, се просто худоба! Тут один обкраде другого, бере коні, збіжжя, дрова, срібло, самоцвіти, гатласи, часом дівчину, а після того тілько вибріхується. Польща – се край карликів!
	– Говорить із вас гнів на прерогативи [привілеї. – Авт.] шляхти, – відповів Попель. – Ви не шляхтич, а до того православний…
	– Православний!.. Чорт знає, що я! – засміявся Івашко. – Пан Бялоскурський і я шукали себе і найшли, а тепер, коли пізналися, розходимося.
	– Чому? – спитав Угерницький.
	– Се просте! Він пан, я раб, а тут тим часом я більший злодій і вище зайду, ніж він.
	– Із вашими думками і намірами хіба на паль! – відрізав Іван, який відразу стратив охоту до розмови з Івашком.
	Івашко розсміявся.
	– А хоч би й на гак у Стамбулі! Та заки се станеться, не один заплатить життям, хто забажає мене там побачити, і не думайте, вашмостьове, що на гак саджають кого-будь. А я ким-будь не хочу бути.
	Други мовчали. Слова Івашка були для них у часті загадкою, а в часті будили страх і відразу. В ньому бачили вони одного з сих православних українців, які вирікалися своєї віри і народності для особистих користей. Особливо межи шляхтою було багато таких відступників, а від свойого учителя, монаха Андрея, навчилися були молодці гордити ними. Але Івашко був не з сих, його особа робила просто лячне вражіння, вражіння чогось грізного й лютого. Се не була підлість, тілько якась злоба для самої злоби, злоба чорта.
	«Дух святий при нас», – подумав Юрко, їдучи поруч Попеля, і в душі його зродилася думка, що ось Івашко стоїть у зв’язи із нечистою силою. Іван думав, що Івашко несповна розуму, та підсміхувався, хоч і він не міг опанувати прикрого вражіння, яке робив на нього новий товариш.
	З такими думками їхали всі три мовчки за іншими. Не знати чому, подорожні об’їхали Хирів густим лісом, попри Старяву. Тут не було вже навіть стілько прорубів, що під Добромилем. Ціла околиця шуміла одним величезним лісом, що стояв недвижно, наповняючи повітря чудовою аромою живиці та пахощами зілля. Мало користали їздці та коні з тіні, бо було парно, а розігріта вогкість обдавала усе тіло та лягала вагою на груди.
	Аж ось побачили молодці, що пан Бялоскурський та Залушковський здержалися при вузькій стежині, що вела з горбка вдолину та губилася в гущавнику.
	– Ну, то вашмость уже дома. Останьте здорові!
	– Чолем! Чолем! – відповів Залушковський та звернувся до пахолка з мішком:
	– Їдь, хаме, передом! – приказав.
	Тим часом Івашко заговорив із чотирма гайдуками, які служили у Залушковського і мали з ним їхати. Він сказав їм кілька слів, а на їх лицях появилося нагло сильне зацікавлення. Відтак гайдуки говорили хвилину між собою, вкінці три поїхали за Залушковським, а четвертий остався.
	– Чого сей сабат коло нас вішається? – спитав Бялоскурський Івашка. – У мене своїх доволі.
	Івашко усміхнувся.
	– Се мій баратом [друг. – Авт.], прошу вашої милості. Він нині вечором поїде домів.
	Пан Бялоскурський не мав, здається, охоти позволити, але Івашко сказав ніби мимоходом:
	– Одним менше, другим більше!
	Слово приказу, яке пан Бялоскурський мав на устах, остало невисказане. Покрутивши головою сюди й туди, він поїхав передом, поглиблений у задумі.
	Тим часом Попель став дечого догадуватися, і тому тілько не питався про значіння слів Івашка. Зате рішив доконче дізнатися, які саме зносини в’яжуть такого Івашка зі шляхтою та мазуром Матисом. Не уйшла, бач, його ока фамільярність, що панувала між ними.
	Серед таких думок виїхала громадка їздців на високий горбок, і перед ними розвернувся гарний краєвид.
	Була се доволі широка долина. Крізь неї пропливав потік, а здовж потоку тут і там стояли хати. Вони стояли зрідка, були опрятні й чисті, а при них чимало господарських будинків.
	Противний бік потоку був стрімкий та скалистий, а на високім виступі горбка стояла стара деревляна церков. До неї вели кам’яні сходи, покладені широко з рівних плит.
	Дещо за церквою вгорі на широкім горбі лежав укріпленні частоколом двір із високою деревляною баштою. З вікон башти виглядали дула гаківниць, а по обійстю ходило чимало уоружених людей.
	– Ось і ми дома! – заговорив весело пан Бялоскурський, звертаючися до Угерницького.
	– Прегарна се оселя, – відповів сей, – і положення самого castellum [замку] дуже пригоже для оборони. Але, бачу, я оселя на волоськім праві.
	– Так. Я ж казав вашмості, що моя фортуна не в ріллі. Тому полишив я хлопів на тім самім праві, яке мали досі. Дають означену кількість волів, коней, овець та безрог, дають мід, пиво, горівку, смушки і дрова, і так усім нам добре.
	– А поташу і ванчосу [клепок] не продають ваша милість?
	– Ні! Я не люблю чужинців, тілько торгую волами, воском, медом та угорським вином у куфах, і тому їжджу часто на Угорщину. Відси в мене так багато мадярів межи службою. Хлопи дають підводи і парубків, але держаться села, не тікають, а за мене дали би порубатися на кусні. Дооколичні пани завели панщину, палять ліси, відбирають хлопам грунти та сходять разом із ними на худопахолків або самі хлопіють. У мене, бачте, сього нема.
	– Вельми похвальні інтенції [наміри] вашої милості! Під так людяним паном гарно й служити, – сказав Попель у відповіли.
	– Але коли знов осталися позаду, моргнув на товариша і сам наблизився.
	– Бреше стара лисиця! – прошептав. – При такій двірні і «ключа» замало, навіть хоч панщина є. Має бестія якусь іншу дійну корову, і нехай моє ім’я Гриць, коли не дізнаюся, до вона.
	– Думаєш? – спитав Юрко. – То ти сеї гадки, що паш патрон щось у роді Жарновського?
	– Розуміється! Звичайний eques polonus [польський шляхтич], як казав чернець Андрей, тілько тут у сього eques-а ще якась дивовижна коняка. Сей учорашній шпигун…
	– Знаєш, – вмішався живо Юрко, – мені також здавалося потрохи, що се якась нечиста справа.
	– Чорт її знає, зрештою, побачимо.
	Їздці переїхали кладку і крізь широку отверту браму в’їхали на обійстя.
	[На волоськім праві – значить, населення платить панові лиш десятину від худоби та промислу, але не робить панщини. – Авт.
	3. Пані Беата і пан Ян
	Резиденція єгомості пана Бялоскурського була збудована з грубих дубових та модринових брусів і спочивала на високому підмуруванню. У сьому підмуруванню й під ним містилися широкі та глибокі пивниці, а сам дім мав іще дві стрихові кімнати з вичілками. В даху, критім грубими дошками, було багато малих вікон із засувами, призначених, видко, на стрільниці, а при вікнах самого двора були грубі залізні крати та міцні дубові віконниці на залізних завісах. Двері, оббиті залізною бляхою та великими цвяхами, отвиралися тілько з трудом, а замикалися на ключ і на дві засуви, які складалися з двох грубих ялових брусів. Словом, дворище могло довший час остоятися перед усяким нападом, як не бракло води до гашення пожежі, що могла трапитися в часі облоги.
	Двір стояв на березі потоку і від сеї сторони був забезпечений лише високим дубовим парканом. З трьох інших сторін здіймався високий вал із частоколом, за ним глибокий рів, наповнений водою, яку приводжено заставою, мов у млинівці, а, крім сього, при брамі і в рогах обійстя стояли доволі високі башти з поверхом, стрільницями і галеріями, криті дерниною. Сам майдан був невеликий, а при ньому стояло тілько кілька довгих хат, призначених для служби та припасів. Замітне було й се, що господарські будинки стояли поза укріпленням, на склоні горбків і серед ліса. Видко, пан Бялоскурський більше дбав про двір та свою особу, ніж про товар та збіжжя. До сих господарських будинків, вела друга брама, що так само, як і головний в’їзд, мала на ланцюгах зводжений міст.
	Коли їздці в’їхали на майдан і позіскакували з коней, видав Бялоскурський кілька приказів угорською мовою, і в сій хвилі прибігло кількох гайдуків, які зовсім були подібні до сих, що товаришили пану Бялоскурському в дорозі. Вони побрали коні, а пан Бялоскурський підняв шапку з голови.
	– Слава тобі, Пшенайсьвєнтша Матко, і тобі, святий Рафале, що довели щасливо me incolumem [мене ненарушеним. – Авт.] до моїх мирних пенатів [у тексті: пелєшів, з поясненням, що це – хата. Думаю, помилка друку. М. Ж.].
	– З перепрошенням вашої милості! – відізвався Юрко. – Ваша милість зволили взяти нас на ренкодайних, цоби ми по думці його чинили його волю і інших до сього інцитували [заохочували. – Авт.]. Та, бачу, ми не порозуміємося з сею німотою.
	– Не непокійтеся, вашмость, – усміхнувся пан Бялоскурський. – Івашко говорить їх мовою, мов оріхи гризе, а багато їх уміє по-вашому. При тім ви з сими людьми «підлої кондиції», юргельтниками, небагато матимете роботи. Ваше officium [обов’язок. – Авт.] у мене й моєї малжонки, єймості пані Беати, на покоях і між моїми сусідами та приятелями «гволі [в цілі. – Авт.]» репрезентації й вистави.
	І пан Бялоскурський подався у покої. По східцях вийшли вони на ганок, критий галерією поверху, а перейшовши крізь двері, опинилися в сінях. Сіни займали цілу ширину будинку, з них можна було дістатися до всіх інших кімнат двора. По противнім боці були такі самі двері, як ізпереду, а по обох боках дверей видніли чотири вікна. Вікна були розбірно малі, тому тьмаво було всередині. В куті стояла велика піч, підлога та стіни вистелені були в часті простими коврами та обвішані збруєю,
	І так посередині стіни справа висів цілий гусарський ринштунок [повна збруя. – Авт.] із часу, як батько пана Бялоскурського служив у королівській гусарії. Був се повний ринштунок із панциром, крилами, шоломом, довгим конциром [довгим мечем. – Авт.] та довжезним копієм, що висіло на двох кілках, забитих у стіну. Під панциром висів ринграф [нагрудна бляха. – Авт.] з іконою Матері Божої, пробитий та загнутий посередині.
	На противній стіні видніло багато стрільного оружжя, як півгаків, пістолів, звичайних мушкетів, рушниць західної роботи та турецьких самопалів. Тут були також роги на порох та торби на кулі, звичайні і викладані, своєї та чужої роботи. Вдолині лежали на кілках списи, бардиші [топори на ратищах. – Авт.], топори та старосвітські молоти до розбивання збруй, чекани [топірці до кидання. – Авт.] та шаблі ріжної величини та вигляду. І так польські шаблі з хрестиками, дві чи три «гадюки» з широким, тупим вістрям, прості німецькі рапіри, гострі на оба боки, і французькі шпади, гострі лиш на кінці. Було ще й кілька іспанських шпад із великими гардами [щитками для захисту руки], гострих на кінці із одної сторони. Трикутні мізерікордії [довгі середньовічні ножі до добивання поранених. – Авт.], турецькі кинджали та звичайні ловецькі ножі висіли у ріжних піхвах поруч із гусарською збруєю, двома півпанцирами і кількома шапками, підбитими крицею, т. зв. «місюрками».
	Посередині сіней стояв великий стіл із двома довжезними лавами та великим, оббитим тафтою кріслом при однім із вужчих кінців.
	В отсі сіни ввійшли три мужі і застали тут дві пані. Одна з них була високого росту, з ясним, дещо рудавим відтінком волосся. Могла вона мати тридцять шість до вісім літ. Енергійні, правильні риси лиця поганив дещо іронічний усміх, який часто появлявся у неї на устах. Рухи єймості були скорі й рішучі, пізнати було по них, що се особа, привикла до розказування.
	Друга, молоденька дівчина, подібна до матері, не мала сеї певності себе, пізнати було, що ніколи її й не досягне. Ріжниця лежала головно в сьому, що її очі були голубі, під час, коли у матері горіли вони, наче огонь, і були темної краски. Хто їх порівняв би, сказав би певно: мати – се розцвітла рожа з її величчю, красою і колючками, дочка – се м’який платок сеї рожі, тої самої краски, з тим самим запахом, та без колючок.
	Пані Беата обкинула зором прибулих і зупинилася на могутній постаті Івана. Сей почув на собі її зір, та не спустив очей. Він бистро дивився на паню, покручуючи темного вусика, доки вона не звела очей на пана Бялоскурського.
	– Б’ю чолом вам, наймиліша і найдостойніша моя малжонко! – привітався пан Бялоскурський. – Ось, позволиш, представлю тобі їхмость панів Угерницького, нашого бурграбйого, та Попеля, мойого ренкодайного.
	Тут пан Бялоскурський підступив до пані Беати та поцілував її в руку. Те саме вчинили оба молодці.
	Агнешка, взявшися за ріжки сукні, поклонилася з великою грацією, паленіючи при тім, мов спіла вишня.
	– Прошу панів сідати! – сказав пан Бялоскурський ласкаво. – Не довго буду мати facultatem адмірувати [нагоду подивляти. – Авт.] в себе таких зацних мужів, тож хотів би хоч трохи ще нею натішитися.
	Попель і Угерницький сіли, кладучи капелюхи на стіл. Угерницький – по правій стороні пана Бялоскурського, при пані Беаті, Попель – по лівій, коло панни Агнешки. Пані Беата кинула оком у сторону Івана, і на її лиці появився іронічний усміх. Відтак поправила широкі рукави сукні і звернулася до Угерницького:
	– То вашмость Угерницький? А з котрих? Чи не з теребовельських?
	– Так. Чи єймость пані добродійка знали, може, нашу родину?
	– Так, ми жили свойого часу в Теребовельщині і… – тут пані Беата зловила оком остерігаючий погляд чоловіка, – знали родзіца вашмості. Се дуже гідний і благородний чоловік.
	Остерігаючий погляд пана Бялоскурського замітив і Попель, і тому став придивлятися пильно пані Беаті, яке саме вражіння зробить на неї осторога.
	Та добродійка зрозуміла, видко, хибно погляд молодця, бо іронічний усміх знов появився на її лиці.
	«Хитра шельма», – подумав Попель і мимоволі присунувся ближче до панни Агнешки, що сиділа, зложивши руки на коліна та опустивши очі. Раз у раз підіймала їх, щоби тілько глянути на Юрка, який сидів напроти.
	– Отже, як бачиш, мила малжонко, – заговорив пан Бялоскурський, – приводжу тобі двох дуже зацно уроджених і гладких кавалерів, і з ними будеш проживати два місяці, до мойого приїзду.
	– Ах! Правда! – зацікавився Юрко. – Ваша милість сказали, що якась necessitas [конечність. – Авт.] покликує його з дому; чи вільно спитати, в які diciones ma regna [краї та держави. – Авт.]?
	– А куди ж би, як не на Угорщину! – відповіла за мужа Беата. – Він завсіди на Угорщині має орудки; чи ж се не гріх? Скажіть, вашмостьове.
	– Певно! Певно! – поспішився сказати Попель. – Хоч би й як dura [тверда. – Авт.] була ся necessitas, мене від так дворних та достойних білоголов [жінок. – Авт.] ніякий чортяка не відтягнув би.
	– Ха-ха-ха! – сміявся пан Бялоскурський. – Видите, симость, що за політичний кавалер.
	– Певно, а при тім і дотепний, – відповіла, усміхнувшися, Беата. – Але, правда! – додала, зриваючись. – Вашмостьове, мусите бути страшно голодні… а я…
	– Голодні як голодні, але спрагнені. Сонце палить, як ignis infernalis [адський огонь. – Авт.].
	– Вацьпанно Агнешко! – приказала Беата. – Йди і заряди, що треба!
	Дочка встала послушно і вийшла.
	– Вибачте, вашмостьове, моїй дочці, що така несміла та боязлива: молоде, то ще й не досвідне.
	– Надміру гладка й мила! – осудив Угерницький.
	– Ха-ха! – засміялася Беата. – Вже кавалер углядів птичку. Уважайте-но, вашмость, не баламутьте мені дочки! – І жартом погрозила молодцеві.
	– Зась-бим [Де ж би я. – Авт.] смів? – відповів Юрко, удаючи обурення. – Зась-бим смів дочку мойого хлебодавци і мойого милостивого пана і добродія баламутити?
	Бялоскурський засміявся.
	– Стілько між нами диференції [Ріжниця. – Авт.], що кіт наплакав, а й то nescio [не знаю. – Авт.], хто з нас можніший – ви чи я. Ви дідич сіл та фільварків, а я…
	– Ви наш пан, – сказав Угерницький, – і ми належного респекту чоловікові гонору ніколи не забудемо. Ми тілько лотрикам вороги і людям, що віддаються всяким лятроцініям [лайдацтву. – Авт.] та ексцесам [вибрикам. – Авт.].
	– Eheu! Не бракне таких у сій Річі Посполитій.
	– На погибіль же їм! – додав Попель, дивлячись на стіну.
	– pereat et exstirpentur [Нехай пропадуть і згинуть]! – закінчив урочисто Бялоскурський.
	В сій хвилі появилася Агнешка та слуга з холодним м’ясивом, хлібом, горівкою і вином.
	Мужі покріплялися, пан Бялоскурський раз у раз приливав то на щастя, то на добру комітиву [зносини], а пані Беата розпитувала про колігації [споріднення. – Авт.], а вкінці сказала жартом:
	– Вашмость пане Попель, більше матимете діла з господарством, ніж єгомость пан Угерницький, тому будете головно під моєю опікою. Отже, пильнуйтеся, бо мій регімент [управа. – Авт.]дуже острий.
	– Єймость пані зволять жартувати, – відповів Іван. – Де би у невясти, і то так повної вдзенку [принади. – Авт.] та політики, могла взятися строгість! А хоч би й так, то під так милим регіментарем, певно, на poenam [кара. – Авт.] не зароблю.
	Всі засміялися, а Юрко докинув:
	– Се ж не білоголовська річ – пильнувати робітників та парубків.
	– Ха-ха-ха! – засміявся пан Бялоскурський. – Милитеся, вашмость! Якраз у нас інакше. Моя res familiaris crescit et floret [майно росте і процвітає. – Авт.] моїми перегрінаціями [подорожами. – Авт.] по чужих краях, а моя мила малжонка сама рядить у Коросні, і її саме регіменту пришлеться слухати вашмостям. І не думайте, що для слуг ся oboedientia [послух. – Авт.] легша, ніж якби я приказував.
	– І ми не мішкатимемо [відтягатимемось. – Авт.] примінитися до всіх прецептів єймость пані, – сказав поважно Іван і схилив голову. – І прошу показати мені обстанову господарства якнайскорше, щоби я міг сповняти своє officium якнайсовісніше.
	– Що так буде, non dubito [не сумніваюся. – Авт.], – заявив пан Бялоскурський, – але ще сьогодні посидимо та побалакаємо.
	Іван глянув на Беату і, мабуть, вичитав щось в її очах, бо відповів у тую мить:
	– Ні, ваша милість! Се не мій процедер – гайнувати час. Мій родич – не багатий посесіонат, тож у нас кождий manus admittebat [прикладати рук. – Авт.] до господарства. Тому, repeto [повторюю. – Авт.], прошу мене провести по домі, щоби я міг визнатися в разі потреби, а за сей час мій товариш послужить своєю особою та дотепом його милості та єймость панні.
	– Справді, моя дорога, – звернувся пан Бялоскурський до пані Беати, – більша в сих молодцях sedulitas [прислужності, пильності], ніж я сам калькулював [міркував. – Авт.]. Тому не здержуймо сього благородного імпульсу [пориву. – Авт.] молодого серця!
	Пані Беата встала і вийшла, а за нею – Іван, кинувши попередньо Юркові значучий погляд. Але сей мовчав, бо завважив рівночасно насмішку, яка малювалася на лиці пані Беати, коли відходила з Іваном.
	Як тілько мати вийшла, сперлася панна Агнешка з поруччя крісла і, зложивши руки на грудях, вихилилася взад, щоби вигідно розсістися. Її спущені очі гляділи тепер невпинно на молодця, і все те бентежило його.
	– Так, так, пане Угерницький! – говорив тим часом пан Бялоскурський. – Патри єзуїти вчили в конвенті, що ignavia [лінь. – Авт.] є матір’ю всіх проступків та stupr-ів [пороків. – Авт.]. І не один, що прогайнував час на пиятиці та розпусті, удариться колись у груди і скаже: «Peccavi!.. [«Я согрішив!..» – Авт.]» Та тоді вже може бути запізно!
	– Золоті слова вашої милості. І в церкві кращих не почуєш, – відповів Юрко. – Мій praeceptor [учитель] отець Андрей учив нас так само.
	– Видко і наслідки сеї науки по цнотах вашмостів, – вмішалася панна Агнешка й усміхнулася приязно до молодця.
	– Га! Подобався кавалер вацьпанні? Формозус [Гарний. – Авт.], правда? Ну, уважай, вацьпанна, щоби не задивилася. Сила тоді аргументів треба би було, щоб їй се з голови вибити.
	– Або вдоволити! – засміялася панна Агнешка, яка зовсім змінилася, відколи мати покинула кімнату.
	Пан Бялоскурський скривився.
	– Видиш, вацьпан, – сказав, – як mures [миші. – Авт.] гуляють, коли кота нема! Вже й асцька [? так в тексті] дістає голос.
	Угерницький був тим часом у дивнім положенню, і сам не знав, як саме до нього приспособитися. Дівчина сама зачіпала його в присутності батька, а сей сміявся з сього. В порівнянні до попереднього поведення дівчини були сі слова аж надто смілі, а й погляд Івана давав йому теж багато думати. Саме тому старався звести розмову на іншу тему.
	– З пермісією [За дозволом] вашої милості, хотів би я спитати, що се саме за ринграф, що висить на стіні під збруєю. Видко, у хвалебних боях мусів йому дістатися сей удар рогатиною [коротким списом, сулицею. – Авт.] або штихом [кінцем. – Авт.] меча?
	– Се ринграф мойого небіжчика родзіца, а твойого діда, Агнешко, – відповів пан Бялоскурський. – Він служив у гусарській хоругві за круля Стефана [Баторія. – Авт.], коли ще наша субстанція була в Теребовельщині. Бачите, тоді стала шляхта продавати на гвалт усю красценцію [збіжжя на пні. – Авт.] до Гданська і випалювати ліси. Всі заводили чимраз більше робітних днів та повинностей між хамством, а воно, дурне, протестувало та суплікувало [писало прошення. – Авт.] до круля. Сам лацне [легко], вашмость, вирозумієш, що вже те саме був crimen [злочин], і вся шляхта почала суплікантів екземплярично [примірно. – Авт.] карати. Ось і мій родзіц сів на коня і з пахолками почав виганяти з маєтності одного завзятого хама, який не хотів сповняти наложених обов’язків.
	– А чи сі повинності були муніфіковані [потверджені. – Авт.] якими листами? – Авжеж! Мій родзіц казав виписати їх нагаєм на спині сього хама. Сей збунтувався, а коли мій батько прийшов, почав йому встренти чинити [ставити опір. – Авт.] і з півгаків стріляти. При тім розбили батькові ринграф.
	– І що ж сталося дальше? – спитав Угерницький, дивуючись бесіді пана Бялоскурського по тім, що бачив у селі.
	– Потім? Мій родзіц хлопа вбив, жінку вигнав, синів узяв на парубків, дочку на покоївку, а землю собі. Бач, він не вмів господарити на малім, як ось я.
	– Чому ж, ваша милість, змінили modum [спосіб. – Авт.] господарювання?
	– Чому? Тому, бо не було на чім господарити. Хіба не знаєте шляхотської господарки? Ліс випалили, вирубали і продали. Землю виссали, продукти продали, а песій гріш, який дістали за них, пропили та прогайнували на строї та столові срібла. Коли наложили панщину, прокляте хамство збурилося; як же по війнах стало на Україні плодитися козацтво, а тут пани відбирали землю, тоді хлопи повтікали.
	– Се дивне! У мойого батька фільварки, як муравлища, – відповів Угерницький не без злоби.
	– Ба, видко, родзіц вашмості є хлопам indulgens [поблажливий, лагідний. – Авт.] та і держиться старого порядку. У такого маєток росте. Та се лиш між вашою шляхтою таких деколи можна подибати або між новонобілітованими людьми, які не знають польського права посполитого. Хто з нашою шляхтою ввійде в комітиву [зносини], робить те саме, що й вона, та, гноблячи хлопів, і сама свої субстанції devastat [винищує. – Авт.].
	– Правду кажете, ваша милість! – замітив Юрко. – У нас кажуть хлопи: лихий пан і татарин – се брати!
	– Ха-ха-ха! – зареготався пан Бялоскурський. – Пусте – пан, хлоп і панщина. Гроші – грунт! Хто має повний черес та набиту кабзу, той має цілу Річ Посполиту. У тім-то й ціла sapientia [мудрість. – Авт.] синів коронних, що всі гроші в наших руках.
	– А що зробите, коли вас піддані покинуть?
	– Підемо за ними, їх край – се наш край, бо чи вони не наш товар? Вони зладять усе на наш приєм, заорють, заложать села, хутори, пасіки, а ми дамо лад, панщину, податки, мита, і все буде добре. Лиш одна велика imprudentia [нерозум. – Авт.]в нашої шляхти – то непильнування козаків. Покозаченого хлопа вже ніякий чорт не вбере знов у шори. Тому я й vitupero [ганю. – Авт.] наших панів за гноблення хамства, бо вони роблять се нагально, а то треба робити поволі. За тридцять літ можна зробити і зі шляхтича хама, але не за тридцять днів. Так-то він збунтується і лиш mota nobilitate [скликавши всю шляхту. – Авт.] в карбах його удержиш.
	– Рація, рація! – відповів Юрко, щоб лишень щось сказати.
	– А чи вашмость заручений? – спитала знічев’я панна Агнешка.
	Юрко почервонів, вирваний нагло зі своїх думок, і збентежився.
	– Неполітично, асцька, питаєш! – замітив пан Бялоскурський. – Але ви, молоді, маєте свою політику, тому сповідайся, вацьпан, перед моєю дочкою. Ха-ха-ха!
	В часі сих слів мав Угерницький час прийти до себе й опам’ятатися.
	– Ні, – відповів жартовливо, – хоч серце моє desiderat афектів [бажає любові. – Авт.], ніяка панна не здобула ще його на все життя.
	– Як-то? Вашмость іще не любився? – запитав пан Бялоскурський, бажаючи затерти вражіння неполітичного питання дочки.
	– Ні, але не бачу ніяких імпедіментів [перешкод. – Авт.], задля яких мав би сього виректися.
	– Певно, певно, афект – се прикраса всего життя, се вдзєнчни квят на ниві щоденних laborum et tristitiae [трудів і смутку. – Авт.].
	Розмова звернулася тепер на справи домашні, і пан Угерницький дізнався про склад усього двора, а заразом замітив дві річи: що панна Агнешка незвичайно зайнялася ним а що зовсім батька не боїться і більше його любить, ніж матір. Він відніс також вражіння, немовби відношення пані еати до чоловіка було зовсім байдужне, а зате між нею й дочкою панувала просто ворожнеча.
	За годину вернула Беата з Іваном, і весь день зійшов на розмовах, жартах та господарських планах. Обом молодцям визначено мешкання на поверсі двора, де були дві кімнатки, получені коритариком. Із нього сходилося східцями до дверей, які отвиралися до сіней. Оба молодці замешкали в кімнаті, зверненій дозаду, по стороні, де стояли господарські будинки. В ній була тілько велика груба, два дубові ліжка, стіл та дві лави, прикриті вовчими шкірами. В куті стояла скринка. На ній лежали вже тороки, себто клунки, а в них під час перегрінації з паном Жарновським добуте майно. На ліжках лежала одіж шляхоцького крою, призначена для молодців, а під столом сідла та чапраки.
	Коли молодці найшлися самі, а на комині загорів ясний огонь зі смільного ріща, сів Попель на лаву та став нишком про себе сміятися. Угерницький ходив, видко, лютий здовж по кімнаті, побренькуючи великими острогами.
	– Чого смієшся, немов придуркуватий? – спитав товариша.
	– Якраз із тої самої причини, задля якої ти злостишся, – відповів Іван.
	– А щоб на них стосот чортів із пекла, щоб трясця матері їх…
	– Тсс! Не клени під ніч!
	Юрко перехрестився.
	– Во ім’я Отця і Сина! Се кодло ще до гріха доведе.
	– Слухай, Юрку! Ти зовсім непотрібно непокоїшся. Чи ж надіявся чого іншого? Ба, я певний, що ти ще й не порозумів багато дечого з розмови.
	– Як-то? – спитав Юрко і здержався у проході.
	– Ну, коли так, то скажи, що думаєш про Бялоскурського?
	Тут Іван знизив голос до ледве чутного шепоту.
	– А що ж би? – відповів Юрко так само нишком. – Шляхтич, як і інші.
	– Ха-ха-ха! – засміявся голосно Іван.
	– Якого дідька регочешся?
	– Бачиш, Юрку, коли я тебе остерігав перед Жарновським, ти казав, що се благородний чоловік, ну, і пізнав ти його таки, правда?
	– А щоб його!..
	– Тсс! Ти глядиш лише перед себе і йдеш пробоєм, як рицарі, про яких розказував отець Андрей. А тут тим часом теперішній світ у Річі Посполитій не той став. Івашко правду каже, що ся Річ Посполита – се злодійська яма.
	– Дурний ти, Іване. Тут також є добрі й лихі люди, як усюди.
	– Ба, братчику, коби-то! Тут лиш тих трохи православних, що держаться свого, се тих десятьох праведних, за яких торгувався Авраам. Якби не се, то огненний дощ спалив би те гніздо самоволі, кривди, розбою та розпусти. Огоріла би вся земля, мов комин хати по татарськім набігу. Звірі вили би на згарищах, а по лісах тиняли б ся люди. Ти сам казав сьогодні рано, що від нашої утечі ще дня не було без якогось прикладу, що в цілому воєводстві нема й кутика спокійного. А чому? Бо зволоч, злодії, пияки, розпусники, костери [гравці. – Авт.], вархоли [забіяки], лотри «ведуть рей [ведуть перед. – Авт.]». Бідний православний мужик стогне у кайданах, а руський шляхтич вислугується королеві, щоби після того копнули його ногою за вислугу, а його майно jure caduco [тут: без правних підстав] віддали якомусь зжебрачілому католикові. Тому питаю тебе ще раз: де ті добрі люди?
	Юрко мовчав.
	– Я тобі скажу, де, – продовжав Іван. З його лиця щез усміх, брови стягнулися грізно, очі блистіли, мов іскри, що снопами вибухали із смільного ріща і щезали в комині. – Я скажу тобі, де! Вони там, на сході, на Січі, у татарській паші, де нема ні хлопа, ні пана, ні трибуналу. Там «мир хрещений», спокій і безпека, бо, як кажуть козаки, там борються всі за одного, один за всіх, проти спільного ворога. А тут? Bellum omnium contra omnes [Війна усіх проти всіх. – Авт.] в ім’я нужденного гроша. Тут «homo homini lupus [людина людині – вовк]», а державний устрій – одно велике лайдацтво!
	Юрко не перебив ні одним словом.
	– Та ти того всього не хочеш бачити. Ти привик, що наші батьки самі радяться в господарстві з хлопами, балакають із ними, як із людьми, живуть із собою в згоді, до панських подвоїв [воріт] не пхаються… і нічого не знають. І я не знав би сього, якби не мій батько, що багато бачив на свойому віку та завсіди учив мене: сину, доки ти між нами, знай, що чого не вирвеш вовкові з горла, се пропало; знай, що у Річі Посполитій, крім твоїх найближчих, самі вороги, а крім православних – усе злодії й єретики. Я пускав сі науки мимо ух, бо що мені там!.. Але коли почав мандрівку, прийшли мені на гадку сі слова, і вони сповнялися щогодини…
	– Не сказав би я сього! – вмішався Юрко нагло. – Мусиш признати, що бодай Бялоскурський не такий злодій, як інші.
	– Ет, городиш! Пан Бялоскурський ріжниться тим від останньої шляхти, чим ріжниться злодій від розбійника. Більшість польської шляхти знає, що допускається проступків і живе у гнилі, але не соромиться сього. Пан Бялоскурський зате надає собі вид звичайного «зацного» чоловіка, що знає світ і людей, та сам живе чесно, а тим часом він допускається учинків іще гидкіших, ніж такий Стадніцький, його сини або хоч би твій Жарновський. А такі люди – се не рисі, ні вовки, але гадюки. Що гірше – вовк чи гаддя?.. Нехай нас Матінка Божа стереже від його засідок та нехай простить мені й тобі підступи, яких мусітимемо уживати у зносинах із ним.
	– Не будемо! – заговорив палко Юрко. – Нас ніякий чортяка не держить! Сіли на коні, махнули на чотири вітри і кінець! Я у гнізді злодія жити не думаю.
	– Крім твого та мого рідного гнізда, не знаємо ніякого іншого, де оставало би все святе святим. А додому нам вертати годі.
	– Правда!.. Все-таки цікавий я, що ти саме викалькував про пана Бялоскурського?
	Три річи: primo [по-перше], що він агент мадярів; secundo [по-друге], що обдер жида невинно; tertio [по-третє], що його жінка… така собі… а він знає про се.
	– Що ти кажеш! Нехай Бог боронить, щоби так було. І я починаю помалу визнаватися, але щоб аж таке було, і не повірю!
	– Як хочеш! – відповів Попель. – Та я ось присяг, що слідитиму Івашка. Треба би туди вибратися й пошукати.
	– А пси?
	– Псів спускають за обійстям, а ті, що є тут, припнені при входах. Беата пояснила мені се дуже основно.
	І Іван став відчіпляти шнур, яким пов’язані були їх клунки.
	– Нащо ж се? – спитав Юрко.
	– Годі ж мені йти пильнувати Івашка та Беати через їх сіни… Ага! Ти добре зробив би, якби пішов під двері до сіней та надслухував. Як тілько хто вийде з хати, ти зараз нагору та обізвися двічі лиликом.
	– Добре! Тепер якраз лилики літають.
	– А придуши огонь попелом!
	Кажучи се, зв’язував Іван мотуззя, що разом із поводами вистарчали, щоби по них спуститися з вичілка на землю. Вікна двора були заслонені віконницями, то й ніхто не міг замітити Івана, що, мов кіт, спустився униз. Юрко пильно глядів, чи хто не надходить, а Іван присів зразу до землі, а відтак щез у пітьмі. Коли місяць вийшов із-за хмарки, побачив Юрко тінь, що кралася хильцем здовж частоколу в сторону будинків, де мешкали гайдуки. Там недалеко задньої брами миготіло тьмаве світло у маленькому віконці. Юрко знав, що й на баштах стоять вартові, та вони були по другій стороні. Їм нічого було глядіти на обійстя, бо рова, валу й частоколів берегла злюча стая величезних собак.
	Та ось, коли тінь Івана найшлася при одній із гарматок, уставлених при отворах частоколу, рипнули якісь немазані двері, і побіч маленького світельця блиснуло на хвилю друге, більше. Хтось виходив із хати.
	Двічі захохотав лилик – тінь щезла. Через майдан почала скорим кроком зближатися до двора висока стать. Нічний вітрець розвівав поли кунтуша та довгі вильоти. У непевнім світлі показалося бліде, остре лице пана Бялоскурського. Два роги м’якої шапочки виставали чомусь над головою, і Юрко мимохіть подався взад.
	– Господи помилуй! – прошептав і перехрестився. Відтак кинув на погасаючий огонь кілька пригорщей попелу, зняв чоботи, шаблю й колет, а сам нишком, надслухуючи, чи хто не йде, отворив двері і вийшов на коритарик. По противній стороні були двері до другої, порожньої кімнати, перед якими стояли бочки з водою на випадок пожежі, і то так, що годі було дістатися до дверей.
	Видко, в кімнаті не було нікого. Побіч бочок був чотирикутний отвір у підлозі, де починалися східці вдолину. Юрко викресав огню, щоб на біду не впасти та не скрутити в’язів, і при слабім сяєві іскор намацав ногою перший ступінь. Помалу, східець за східцем, сходив удолину, аж опинився при дверях, що вели у сіни. В них було кілька отворів для стріляння на ворога, коли б сей ввірвався в сіни. Крізь її отвори побачив паню Беату лиш у долішній одіжі та сорочці.
	Її пишна стать збурила кров у молодця та просто осліпила його своїм блиском. Вона сиділа на лаві, а обнажені повні рамена спочивали на столі. Маленькі, але сильні ноги виставили мало не до колін із-під короткої спідниці та були убрані у вишивані східною модою черевички. Незапнута сорочка відкривала круглу, пружисту грудь та рожеву шию, і Юрко глядів хвилю на сю повну, розцвілу красу, як міг лише глядіти двадцятьлітній хлопець.
	«Неможливо, щоб ся краса була сим, чим уважає її Іван», – подумав і пильно приглядався сидячій кралі. Але в сій хвилі перепинився хід його гадок, бо ось почув ізнадвору кроки мужа, і в сіни увійшов Бялоскурський.
	Він замкнув важкі двері, засунув двічі, опісля кинув шапку на стіл і поправив пальцем гніт олійної лампи, яка горіла перед Беатою та розсвічувала усю її стать.
	– Хе-хе! – засміявся. – Недармо я задля гладкості [краси. – Авт.] єймості перевертав колись козли [ішоы у переверти, тратив голову].
	І рукою погладив паню Беату по шовковій шиї. Пані Беата почервоніла з досади.
	– У вашмості завсіди воробці в голові!
	– Ха-ха! Не тілько в голові…
	– От верзеш, муй дрогі. Кажи краще, що зорудував! Через тих твоїх ренкодайних годі було розумне слово сказати.
	– Але зате тепер поговоримо, правда? – засміявся пан Бялоскурський і голосно поцілував паню Беату в шию.
	Вона кинулася, почервоніла ще дужче та вдарила злегка рукою пана Бялоскурського по голові.
	– Що тобі, Яне! Упився чи що?
	Пан Ян спокійно покручував вуса.
	– Ні, єймость. Я на кобєрцу [коврі] присягав її милувати, ну, і так чиню.
	– Не потребую афектів єгомості!
	– Ха-ха-ха! Знаю, знаю! І марципани переїдаються, не то я, але так часом на відміну.
	– Не мудрісьте, вацьпан! Кажіть передовсім, пощо ви якраз сих двох привели, можна було взяти яких двох ходачкових і баста.
	– Та! Та! Та! Golota vel odardus краде більше, як син посесіоната, а я крадіжі не хочу. Досить Івашко краде. Потім може придатися колігація [споріднення] в Теребовельськім. Хто знає, чи я вже в найближчім році не продам субстанції та не поїду на Схід. Теребовельська шляхта та її протекція може придатися. Ану ж Цебрівські дізнаються, що я був товаришем Зглобіцького…
	– Ат! Вони знають лише Зглобіцького і ведуть із ним війну.
	Юрко кинувся всім тілом – що за страшні картини станули йому нагло перед очима! Безголовий труп молодого Цебрівського, крик, протести, трибунали, бійки, пожежа у старого Цебрівського у Кровінці, його розпука… Все те бачив він іще хлопцем. І ось тут віднайшов він слід цілої справи. Бялоскурський – спільник Зглобіцького!..
	Нагло стала йому ясна ціла пригода з жидом, і страшна лють огорнула його. Він хотів отворити двері та розчерепити голову сеї гадюки, що ось і його хотіла ужити на власний пожиток і втягнути, може, в яке нове злодійство. Та він нагадав собі слова Івана і змітигувався.
	«Ось який твій процедер і господарство! – подумав. – Ось чому в селі волоське право, а не панщина!»
	І нагло щезла десь в очах Юрка краса пані Беати, остав тілько поганий образ людини, яка потурає тілько найнижчим поривам своєї природи. Отець Андрей не раз остерігав своїх учеників перед принадами світа, кажучи: «Глядиш спереду – краса! Брови як на шнурочку, уста як коралі, зуби як жемчуг, мов шовк волосся, мов самоцвіти очі. Грудь лебедя, бедра, ноги – рай, уся поява – ангел Божий! Та ось іззаду – гніздо хробів, гадюк, глист, скорпіонів та василисків. Се – світ!»
	Лють, яка опанувала була молодця зразу, змінилася в цікавість, получену з обридженням та погордою, а в серці зродилася постанова зараз завтра покинути двір, не вважаючи на спротив Івана. Всі ті гадки мигом пролітали крізь голову Юрка, а тим часом пан Бялоскурський говорив далі:
	– Відтак, цна малжонко [дорога жінко. – Авт.], бажав я й тобі зробити приємність. Оба formosi, гладкі й політичні кавалери, й можна мати з них потіху, і то з обох нараз, бо кождий alio modo [іншим способом] може твойому серцю справити контентацію [задоволення. – Авт.].
	– Цікава я, пощо се, вацьпан, говориш? Ловив ти мене, ловила й я тебе…
	– Індульгенція [Потурання. – Авт.] людським слабостям – се чеснота! А хто від них свобідний? – замітив поважно пан Бялоскурський.
	Пані Беата усміхнулася їдко.
	– Дуби смалені плетемо!.. Що з Абрамком?
	– Зглобіцький привів його «Під бук».
	Юрко нащурив уха.
	– Ну і…
	– Я зоперував його з Рамбултом і Залушковським, бо Зглобіцький боявся сих двох молодців.
	– То повідомлення прийшло вчас?
	– Так! Ми якраз сиділи у Йоселя в Добромилі, коли приїхав пахолок Зглобіцького з карткою.
	– Івашко був зі Зглобіцьким?
	– Так, після заключеного пакту. Тілько жид мав чотирьох своїх людей, і тих треба було вбити. Ми вже їх і «погубили», а лише Рамбултові пахолки брали уділ у бійці.
	– То добре. Де ж гроші?
	– Сховані, єймость. Тої самої ночі поїхав Зглобіцький домів. Він уже не може видержати з Цебрівськими, тому продає все і їде на Мазовше, там його рідня. На вихіднім хотів би ще зачати якусь там імпрезу, але nescio [не знаю. – Авт.], що було би то. Матис і Залушковський «губили» тіла, а я закопав гроші.
	– Де?
	– Ха-ха-ха! – засміявся Бялоскурський. – Не я се скажу єймості, бо кожда mulier insidiosa est et infidelis [жінка є підступна і невірна. – Авт.]. Тому сховаю сей «секрет» для себе.
	Хвилю гляділи обоє на себе, немов стараючись відгадати взаїмно свої гадки.
	– Як-то, навіть мені не скажете, єгомость?
	– Навіть вам, єймость! Вам, єймость, привіз я двох цуциків до забави, а на ложу смерті скажу вам також, де і гроші, як іще що з них остане!
	Беата мовчала, тілько лице її побіліло.
	– Не журися, єймость! – сміявся тим часом Бялоскурський. – Поїдемо на Схід, там уживатимемо обоє.
	– Ха-ха! Рабинею в гаремі, правда?
	Пан Бялоскурський усміхнувся злісно.
	– Як воля єймості, – заговорив, а солодкий його голос різко звучав серед нічної тишини і хвилями переходив у якийсь прикрий скрегіт. – Тям лише, що ми зв’язані, мов гачок і ключка, а делятором може бути хто-небудь. Тому держіть язик за зубами.
	– Так, хто-небудь! – відповіла таким самим тоном Беата. – Делятора легко найти!
	– Ба, коли би се мав бути делятор ex partibus [Зі сторони. – Авт.] єймості, non dubito [безсумнівно], що не один найшов би ся. Та ось, – тут пан Бялоскурський кинув на стіл щойно відв’язану карабелю, – в мене є на всякий позов, на інспіратора [підмовника. – Авт.] та делятора ось яка «репліка [відповідь на закиди. – Авт.]», і не думай, щоби тобі було легко сховатися.
	Бліде лице пані Беати зблідло ще більше, а коли шабля з брязкотом упала на стіл, здригнулася Беата всім тілом.
	– Знаю, – прошептала.
	Хвилю мовчали обоє. Юрко непорушно сидів, причаївшися за дверми, змінений увесь у слух.
	– Чому-то, Яне, згадував ти про Схід? – спитала по хвилі Беата.
	– Бо не поїду на Угорщину.
	– Чому?
	– Бетлєн не може тепер нічого вдіяти в Польщі, бо ж із цісарем у незгоді. Переказував я йому, що по землю Сяніцьку та Галицьку тілько руку витягнути, бо наші вояки воюють із дівками й бабами по королівщинах, а з козаками сварка…
	– Що ж він на се?
	– Він рад би, та не може.
	– Чому ж ти сам не возьмешся до сього? Він дав би тобі гроша…
	– Що, я?.. Війну вести?.. Одурів? Тілько demens [божевільний. – Авт.] бореться отверто! Віл завсіди сильніший від біскупа [єпископа. – Авт.], а таки біскуп оре волами, а не віл біскупом, і біскуп п’є малмазію [малмазійське вино. – Авт.], а віл жере січку… Але правда! Єймость рада б мене позбутися з хати…
	– Ні, муй дрогі. Чи ти є, чи ні, се мені байдуже. Ти ж, може, не любиш…
	– Коли бракне інкавсту [чорнило. – Авт.] у єгомості, виручить подстарості [Старопольська пословиця: Де нема єгомості, добрий і підстароста. – Авт.], – зареготався пан Бялоскурський, – а брати на сентимента – то не єймості справа!
	Беата усміхнулася по-свому.
	– Пощо ж нам на Схід і куди?
	– До Кафи. Є чауш [посол. – Авт.] Чікалі-баші [турецького генерала. – Авт.], Мустафа.
	Беата скочила з крісла, а золоте її волосся розсипалося по шиї.
	– Де?
	– У Івашка…
	В сій хвилі почув Юрко над собою шорох. Обережно, щоби не зачіпити собою двері або стіну, обернувся і, нишком ступаючи, прямував у свою кімнату. В голові ходило немов млинове колесо. Якась лють, а заразом сміх хапали його за серце. Наука отця Андрея, любов до Попелівної, слова Івана та злочини Бялоскурського і Беати змішалися у якийсь дикий хаос. Іще ніколи не мав він так багато передумувати, як тепер, при своїм вступі у властиве життя. Та віра в людей щезла відразу. Так само замовкла грижа совісті із-за непослуху батькові, який бажав, щоби його син шукав жінки і кресцитиви у польсько-шляхоцьких сусідів.
	Коли увійшов у кімнату, застав Івана, як прив’язував ремінь удруге до сідла. Не хотів, бач, щоби хто-небудь догадався.
	– Ну? – спитав коротко.
	– Се страшне!.. Не хочеться вірити, щоби щось таке… Все, що ти казав, – се правда до слова. І знаєш, хто помагав Зглобіцькому при вбиттю Гриця Цебрівського? Бялоскурський!
	– Сього вже й я догадуюся; я чув, що говорив Івашко з гайдуком Залушковського і якимось татарином.
	Оба молодці посідали на одно з ліжок, і Юрко став розказувати Іванові зміст підслуханої розмови враз із замітками, які сам при сьому вспів поробити. Коли скінчив, відповів Іван:
	– Бачиш, Юрку, воно справді гріх бути тілько веселою забавкою єймості, але се пусте. Можемо опертися, як чистий Йосиф Пентефрії, й кінець! Інша річ – убиття Цебрівського. Його сини – наші други…
	– Остап любить мою сестру Марусю, а й вона рада його бачити, – замітив Юрко. – І я вже й згодився, і мати, отець Андрей поблагословив, тілько батько чомусь-то дується.
	– Жде колігації [споріднення з яким високим родом. – Авт.]! – засміявся Іван.
	– Так, як зі мною!
	– Еге ж! Бачиш, отже, що нам у такому гнізді пробувати годі. Але годі нам се й отверто сказати. Мусимо заждати на відповідну хвилю, а там і чкурнути!
	– Властиво, – не годився Юрко, – повинні ми визвати пана Яна на двобій!
	– Ха-ха-ха! То ти думаєш, що він стане? Мало-то в нього гайдуків та півгаків?
	– Правда!… Але не про се ходить!
	– Якраз про се, бо з нами вмерла би й Божа кара. А кара мусить його постигнути, і то з руки Цебрівських, а не з наших.
	– Хто його знає, чия рука покарає злочинця? – сказав задумчиво Юрко. – Дивно воно, бач, лучаеться у світі: хто б то подумав, що ми аж тут найдемо загублений слід… Але кажи, про що дізнався ти від Івашка?
	Івашко говорив зі сабатом по-мадярськи, і я не розумів його. Аж надійшов татарин, і всі три заговорили по-нашому, бо татарин не знав по-мадярськи, а сабат – по-татарськи. З їх бесіди вирозумів я, що сеї ночі уб’ють пана Залушковського власні гайдуки, бо Івашко виміркував, кілько в нього гроша і де заховано. За се має Івашко дістати половину, а пан Бялоскурський усе, що найдеться у дворі.
	Юрко почервонів.
	– Господи Боже! – закликав. – Чи бачиш ти усе те? Чи даремно кличе до тебе о месть ся невинно проливана кров?
	– Бог усе знає й бачить! – відповів досвідніший від товариша Іван. – Не нам судити його стежки. Да буде воля його свята! Ми не в силі перешкодити злочинові, бо ж він, здається, вже й довершився… Заразом дізнався я, що татари вибираються на Поділля та Руське воєводство, бо козаки попалили Синоп.
	– Чому ж саме сюди? Ми ж не козаки!
	– Дурний ти, Юрку! Їм на козаків не хочеться йти, хіба крадьки. Козаки б’ють! Се не шляхта, не ляхи, ось що! Хто бажає битися, сей іде на Україну, а хто хоче розбагатіти, найти баранів на заріз та дівок до гаремів, сей іде на Польщу.
	– Що ж має з сим спільного пан Бялоскурський?
	– Він має впливи у кількох мурзів [татарських князів. – Авт.] та у Чікалі-баші, бо доносить орді, де стоїть військо та де найкраще можна вловитися. Паші посилає дівчат, які на його вказівки ловлять татари. Він також торгує невільниками у Кафі, має зносини з греками, латинами [італійцями. – Авт.] й турками при стяганню окупів на ріжних бранців. У Криму є його слуги й багато приятелів.
	– Що ти верзеш? – питав Юрко, не розуміючи гаразд усього. – Чував я, що таке діється, але щоби шляхтич! Се неможливе! Се брехня!
	– Тссс! Побудиш усіх. Не брехня се, не лож, а страшна правда. Адже знаєш, що в татарських і турецьких городах є чимало польських потурнаків, які й помагають туркам ссати з Річи Посполитої кров і гріш.
	– Кажи радше – з Русі!
	– Так, ми-то годуємо сього опиря нашими дітьми, але польські пани в сьому йому помагають, бо й вони не ліпші. Пан Бялоскурський – се один із сих татарських помічників; се, як казав чауш, очі й уха кримського царя.
	– Гей! Щоб їх, таких синів, побила Божа рука, одних і других!
	– Вірю, що колись і те прийде! А ми поки що не рішаймо нічого, тілько ходім спати!
	Оба товариші поклякали біля ліжок і перед сном молилися довго…
	4. Requies aeterna [Вічний упокій. – Авт.]
	– Салям [Турецьке поздоровлення: мир з тобою! – Авт.], ефенді!
	– Алtйкум! Що єсть, чого нема?
	– Ти знаєш, ефенді [Достойний пане. – Авт.]!
	– Приносиш хабер [новину. – Авт.] від кримського царя, якого аби Аллах якнайдовше заховав на розкіш вірних!
	– Ти сказав, пане!
	– Сідай, Мустафо!
	І пан Бялоскурський плеснув у долоні. Ввійшов покоєвий хлопець.
	– Шандор! Принеси каву, тютюн та люльки!
	Пан Бялоскурський сидів на низькім тапчані, покритім ковром, а перед ним на землі сів східним обичаєм турок Мустафа, післанець кримського хана, в перебранню убогого міщанина. Тут положено йому подушку, а поруч – малий стільчик. Із поведення післанця пізнати було, що пан Бялоскурський був «у тіні хана», тобто оставав під опікою хана.
	Хлопець уніс на срібнім підносі каву та скриночку з турецьким тютюном. Оба мужі з повагою наложили люльки і окружилися клубами синявого диму.
	– Його величність цар усіх орд, брат зір небесних, батько меча та хоробрості хоче в сім році прийти у край джаврів [невірних – псів. – Авт.] та взяти собі належну дань, – говорив пан Бялоскурський, немов се він приносив відомість Мустафі.
	– Сен демдінь ефендім! Ти сказав, пане!
	– Чи, може, буде й сам?
	– Ти знаєш, пане [Що значить: не знаю! – Авт.].
	– То вишле велику орду.
	– Як кажеш, пане. Сорок тисяч коней піде шляхом через Мультани [Молдаву. – Авт.], просто на Ляхистан [Польщу. – Авт.].
	– Вони, певно, вже в дорозі!
	– Ти сказав, пане.
	Пан Бялоскурський, як вищий достоїнством, знав усе, тому згадував дальше:
	– По дорозі бачив ти Зглобіцького?
	– Так, він поїхав домів.
	– Передав тобі спис?
	– Ось сей!
	І татарський післанець добув із-за пазухи кусень сильного пергаміну. Був се спис сіл, зладжений Зглобіцьким, в якім подано всі місцевості, де татари могли надіятися багатої добичі.
	Пан Бялоскурський читав півголосом: Єзупіль, пан Кришковський – п’ять тисяч талярів, дочка – дві тисячі талярів, непригожа; Викторів, пан Варшицький – тисяча талярів, багаті хлопи, дівчата; Сернки, пан Война – дочка для гарему Гаран-мурзи; Іванівка…
	Тут усміхнувся пан Бялоскурський злісно і читав далі вже про себе.
	Турок сидів непорушно і лиш відтак витягнув руку по пергамін.
	– Пек еї! Дуже добре, – сказав Бялоскурський і почав розпитувати Мустафу. Сей відповідав спроквола, по-турецьки, а пан Бялоскурський удавав, немовби не до нього се відносилося. Вкінці спитав лиш, розуміється, твердженням.
	– Юлай-бей здоров?
	– Юлай-бей у раю!
	– Убили козаки?
	– Ні! Хан велів.
	– За що?
	Турок підняв голову зачудований, неначеби пан Бялоскурський питав, чому саме літо, а не зима.
	– Сен білір ефендім! Ти знаєш, пане! – сказав укінці.
	– Кісмет! [Судьба, призначення; на Сході нікому й на гадку не прийде осуджувати прикази володаря. – Авт.] – отямився Бялоскурський.
	– Так було написано! – повторив турок тоном напімнення. – А чому – про се нам питати ясак [Не вільно, не слід. – Авт.]!
	І знов сиділи оба, пили каву та курили люльки.
	– Загони підуть кількома шляхами! – сказав по хвилі иан Бялоскурський.
	– Як кажеш, ефенді, на Кам’янець, Галич, Тернопіль, Теребовлю, попри Львів, аж, може, в сей пашалик.
	– Де ж віддаш спис?
	– Під Хотином, по тім боці Дністра.
	– Мелен-бей буде з вами.
	– Ти сказав, пане!
	– Повезеш йому мій привіт. Я сам зараз покидаю свої улуси [посілля. – Авт.] і переселююся в Кафу.
	– Дім твій жде на тебе, ефенді!
	– Мікалі-баша під Очаковом чи в Кафі?
	– Ти казав, під Очаковом, ефенді, але до весни буде ще в Синопі, Стамбулі і Кафі.
	Мустафа мовчав. Дальша розмова велася уривками і відносилася до доріг, яких радив ужити пан Бялоскурський, знаючи безоружність і безпомічність Польщі та її крайнє недбальство про східні креси [окраїни. – Авт.].
	– Гетьман Жолкевський не має ніякого війська, бо шляхта боїться служити проти нас, а з козаками саарка.
	– Всі сини Ібліса [Сатани. – Авт.] бояться лиця падишаха та лиця хана, що горить, мов Альдебаран [звізда першої величини. – Авт.] на небі, – відповів Мустафа. – Донеси слова твої до їх ух.
	Він устав і вийшов, а пан Бялоскурський лишився сам.
	Мовчки сидів він на коврі, передумуючи, видко, яких йому ужити доріг. Його опікун Бетлєн [Бетлєн Габор, семигородський князь. – Авт.] відвернув свою увагу від Річи Посполитої, а через се не міг пан Бялоскурський надіятися завірюхи в сих сторонах. Зате міг надіятися оружного нападу Пєньонжка, а не думав провадити отвертої боротьби з рівним або й сильнішим противником. Се не було в моді та й грозило небезпекою утрати свободи, майна або навіть життя. Його власна жінка могла кождої хвилі найти собі любовника, що вбив би його тайком.
	При тім крутився тоді в Сяніцькій землі стражник коронний, пан Андрій Зборовський. Він був вправді свояком Бялоскурського, але його вояки ні, тому не знати, чи вони послухали би його, чи королівського підстарости. Мабуть, послухали би останнього, коли Пєньонжек скаже їм, що в Бялоскурського гарна жінка й дочка, а ще й до того гроші. Із сих рацій витягнув пан Бялоскурський висновок, що треба тікати. І став далі роздумувати, яким би світом вчинити се якнайскорше.
	В тім самім часі пішов Іван із панею Беатою на гумно, а Юрко – до панського саду, який простягся за господарськими будинками над потоком. Будинки, гумно і сад лежали вже далеко за ровом, і Юрко надіявся, що там подумає у спокою ще раз усе, що сталося, та видумає спосіб відв’язатися від особи пана Бялоскурського та його жінки.
	Під крислатою грушею сів молодець та любувався буйною зеленню садка. Ріжні птиці співали над ним у галузках, сонце малювало по леваді всякі узори, кидаючи лиш тут і там крізь галуззя жменю променів. Узори сі прикрасила природа безліччю цвітів, наче турецький ковер. Юрко почувся зовсім, як дома; здавалося йому: ось-ось вигляне із-за дерева малий простоволосий хлопчина, син якої-небудь служниці, та закличе: «Паничу, йди їсти, мама казали!»
	У ту мить зашелестіло близько галуззя, і показалася ярка червона сукня, над нею чудова ясна головка з нагою шиєю – панна Агнешка. Побачивши її, почув Юрко якийсь неспокій. Щось відпихало його мимохіть від сеї краси. Щоправда, не вірив він, щоби вона брала участь у злочинах родичів, бо таки зовсім на се не виглядала. Ясний погляд очей зраджував людину без злоби та лукавства, але з кождого рису її лиця било палке бажання любові, віддання, розкоші. На злобу, зрадливі та злочинні замисли не було тут місця.
	Душа молодця, повна солодких, ніжних споминів про кохану дівчину, відверталася від сеї краси, бо боялася її. Молодець чув, бач, хоч і несвідомо, що жемчугові його серденька грозить небезпека, і тому відвертався всім єством під сеї змислової грішної принади. Неспокій, який відчував уже попередньої днини, збудився ось удруге зі здвоєною силою, і молодець устав, щоби вернути на гумно або піти в ліс. Але при відході зачепив ручкою шаблі об галузку, що зломилася, а тріск її спричинив шорох. Агнешка повернула голову в сю сторону, і вмить засіяло все її лице.
	– Ах! Вашмость тут? Як се гарно! Добрий день вацьпану!
	– Стелю себе до стіп ясновельможної єймость панни!
	З підскоком прибігла Агнешка до Юрка.
	– От! Оставте, вашмость, титули. Вони для інших ух, ніж наші.
	– З пермісією [Позволенням, дозволом. – Авт.] єймость панни, належний респект [пошана. – Авт.] не позволяе мені інакше обзиватися до дочки мого хлєбодавци і милостивого пана.
	– Ха-ха-ха! Потреба вашмості сього хлєбодавци, як мамі малженьства [подружжя. – Авт.].
	– Єймость панна зволять забуватися, – замітив різко Юрко, якого немило вразили безсоромні слова дівчини. Вона, видко, добре знала про поступки своєї матері і не стидалася їх.
	На слова молодця дівчина споважніла і, подаючи руку Угерницькому, сказала сумно:
	– Не гнівайтеся, прошу дуже, а ще більше прошу, сідайте ось тут, при мені. Уперше стрічаю людину, перед якою можу дещо сказати… Послухайте мене!
	У сумовитім виразі її лиця було стілько принади, стілько невинності, що Юрко зм’як на хвилю. Послушно повів Агнешку до малої кам’яної лавочки, яка стояла в куті саду, і там посідали обоє поруч себе. Одначе зараз, коли те лишень сталося, повернуло почуття відрази зі здвоєною силою, тим більше, що дівчина не випустила його руки, а дотик сеї теплої, м’якої рученьки мимоволі проймав молодця дрожжю.
	– Вибачте, пані! – сказав неохітно. – Я бачив учера, як строго ясновельможна пані пильнують кождого кроку вацьпанни. Супоную [Припускаю, догадуюсь. – Авт.], отже, що вона не дуже була би задоволена з нашої конфіденції [зажилості. – Авт.].
	– Так, пане Угерницький, се правда! – сказала Агнешка. – Саме тому я й прошу вислухати тут мене. Чи в вас у Теребовельщині живе рицарство, доступне просьбам угнетеної невинності?
	– Не сумніваюся про се, вацьпанна! – відповів молодець, зацікавлений питанням. – Я перший заступлюся за неї гонором і шаблею, де се й не було б!
	Рум’янці зацвіли на личку Агнешки. Вона стиснула кріпко руку молодця та присунулася до нього, кладучи головку на його рамени.
	– Коли так, – сказала несподівано, – то заступися, вацьпан, за мене! Не покидай, не відпихай угнетеної, що благає, заклинаючи тебе на гонор та сумління, а Матка Боска, королева нашої Корони, нагородить тобі твою великодушність.
	Коли б з ясного неба грім ударив був перед молодцем, не був би він так збентежився, як саме тепер. Він сам догадувався, що дівчина не має щасливих днів під крилами таких родичів. Не сподівався, одначе, щоби вона ставляла його таки так зараз, як борця проти них. При тім чув тепло її тіла на лиці та правім рамени, а її рука сильно стискала його долоню. Все те бурило його та непокоїло.
	– Перед ким же маю боронити невинності вацьпанни? – спитав укінці. – Хто настає на неї? Скажіть, а я освободжу вас від гнету.
	– Ах, пане Угерницький! – зітхнула дівчина та ще ближче присунулася до молодця. – Глядіть! Мати моя й батько змовилися, що не віддадуть мене заміж, щоби посісти суми, забезпечені мені небіжкою бабкою. Мати відстрашує всякого, хто бажав би шукати малжонку під їх дахом. Я марно літа трачу під час, коли мати не задоволяється навіть батьком, а я марнію сама…
	– Юрку, Юрку! – почувся у віддалі голос Івана. – Ходи сюди!
	Молодець бажав за кожду ціну спекатися дівчини. Ось такий-то був гнет!? По останніх словах дівчини перестав Юрко вірити в сей запис бабки та плани панства Бялоскурських, зате пізнав, що одинокою причиною нахабності Агнешки та й цілої нинішньої розмови є бажання вести й собі життя на спосіб матері. З кождого руху можна було відчути се бажання – ужити розкоші, до чого побуджував її спосіб життя родичів та все окруження, як і цілковитий брак якого-небудь заняття.
	Він усміхнувся вимушено.
	– Ще раз упевняю єймость панну, що якби хто утискав її невинність та на неї інзідії [засідки. – Авт.] чинив, я перший за неї оповімся та опонуватися [ставити опір. – Авт.] буду. А тепер вибачте, мій друг кличе мене, нас ось найдуть…
	Се кажучи, хотів висвободитися з рук дівчини, та вона обняла його за шию і кликнула:
	– Не кидай мене, мій Єжи [Юрку. – Авт.]! Лише тебе одного милую й милуватиму дозгонно [до смерті. – Авт.], чому ж кидаєш мене?..
	– Юрку! Юрку! Пане бурграбя! – чулися голоси щораз ближче. Ось почувся вже й шелест… В сій хвилі зачув Юрко пристрасний шепіт:
	– Люби мене, як я тебе люблю!
	І палкий поцілуй свіжих, розцвілих губ замкнув йому уста. Якусь хвилю придавлювала дівчина його своєю пружистою теплою груддю та пристрасно цілувала.
	Відтак відскочила і в млі ока щезла в корчах.
	Молодець остався змішаний, онімілий, з вогкими устами, зачервонілий, мов мак.
	– Юрку! Куди тебе дідько носить? – почулося за ним.
	Угерницький мов зі сну збудився.
	– Я тут! – гукнув. – Вже йду!
	І плюнув із досадою вбік.
	– Ти чому не обізвався? Адже ж чув?
	– Чув, але… ось стрітився… А хороба напала б вас із вашою честю та білоголовською цнотою! – вибухнув укінці.
	– Ха-ха! – зареготався Іван. – Буде що розказувати отцеві Андреєві!
	– Що сталося?
	– Залушковського вбили.
	– Що ж з сього?
	– Ану, їдемо ховати і співати requiem aeternam [Вічний упочинок. – Авт.].
	– Не я, ані ти туди не попхаємося. Яке нам діло?
	– Як-то яке? Ми ж ренкодайні.
	– Ну?
	– Отже, мусимо товаришити панові разом з усею двірнею. Ходи!
	Вийшли з огорода та перейшли на гумно. Тут побачили з двадцять возів, які ладжено в дорогу.
	– А се нащо? – спитав Юрко.
	– Брати спадок по небіжчику! – відповів Іван.
	– То в пана Залушковського не було рідні?
	– Рідня є, але є і приятелі. Ходи, amice [Друже. – Авт.], не допитуй, бо нічого путнього не допитаєшся.
	Молодці перейшли через зводжений міст на майдан і тут застали все в повнім розгарі. Тридцять гайдуків ладило коні, збрую, бесаги, челядь сипала ще в жолоби останні мірки вівса. Пан Бялоскурський в сталевім півпанцирі та місюрці, довгих чоботях з острогами та в парадній делії [Смушками обшиваний плащ без рукавів. – Авт.], обшитій хутром, видавав прикази.
	– Чолем вашмостям! – усміхнувся сумно до Угерницького. – Ось бачите, officium triste [сумний обов’язок. – Авт.] покликує нас віддати останню прислугу уснувшому в Пану єгомость пану Войцєхові Залушковському, зацне уродженому та дуже около Річи Посполитої заслуженому vir-еві [мужеві. – Авт.].
	– Супонував би ти радше, що се воєнна виправа praeparatur [ладиться. – Авт.], – замітив Угерницький.
	– Може й те бути! Безецних чимало по світі тиняється, тому licet [годиться, слід. – Авт.] удові та сироті заховати in integritate [ненарушеною. – Авт.] всю субстанцію та мечем відразити latronem vel incendiarium [злодія або палія. – Авт.].
	– Як-то, то у дні смерті нападено на двір?
	– Правдоподібно. Не знаю вправді напевно, що таке є, але не зла річ pro futuro [про будуче. – Авт.] забезпечитися. А небіжчик, якому нехай би lux perpetua [вічна світлість. – Авт.] світила in saecula saeculorum [на вічні віки. – Авт.], у скринях переховував великі deposita antiqua ab avia, attavis et parentibus aggregata [старинні скарби, зібрані дідами, прадідами та родичами]. Багато їх і сам добув manu armata [оружною рукою], якого-то добра нам усім поберегти лацно може пригодитися. І не думаєте, вашмостьове, яка-то corruptio pessima [крайнє зіпсуття] огортає часами уми нашої браці!
	– Знаємо, знаємо, – відповів Угерницький, – тому-то й ми в готовості, коли всі nemine excepto [без виїмку] стають у ряди.
	І пішов ладити свойого коня.
	По дорозі зачув іще з вікна голос пані Беати:
	– А не забудь, муй дрогі [мій дорогий], сього строю, що Залушковська мала минулої Вельканоцсі [великої ночі] в костелі в Добромилі. Особливо се ношенє з брильянтами дуже мені вдалося.
	– Не бійся, коханє! – успокоював її пан Бялоскурський. – Не забуду й одного гудзика!
	Відтак звернувся до своєї двірні і грімко закликав:
	– В ім’я Боже рушаймо!
	Він перехрестився, знявши шапку, а гайдуки послідували за прикладом, посміхуючись та штовхаючись. Тілько Юрко й Іван не хрестилися, лише з обуренням гляділи, як опришки вибиралися «з Богом» на розбій.
	Пан Бялоскурський рушив конем, за ним послідували ренкодайні й Івашко, далі – двадцять гайдуків, у кінці каравани возів.
	– Хлопів скликав? – спитав пан Бялоскурський Івашка.
	– Після приказу вашої милості. Ось і вони!
	По дорозі побачили на кождому обійсті оружного хлопа, що сам або з двома-трьома синами чи наймитами й возом ждав при виїзді на дорогу. Вони долучувалися до каравани, серед якої удержувало лад десять комонників. Похід порушався швидко, пан Бялоскурський, видко, спішився. Від часу до часу оглядався тілько, а коли виїхав з села на гостинець, заждав хвилину, доки не зрівнялися з ним молодці.
	– Всяке діло чесним пактом constituere licet [слід налагодити. – Авт.], – начав, усміхаючись. – Тому випадає й мені подбати про своїх ренкодайних. Ось п’ятсот золотих, прошу, поділіться, та в разі потреби зверніться до мене, а я не мішкатиму виплатити subsidium [підмогу. – Авт.].
	При сих словах витягнув до молодців руку зі шкіряним мішечком.
	Юрка заскочило се несподівано. Він почервонів увесь, але Іван замітив його обурення і витягнув сам руки по гроші.
	– Дякую покірно вашій милості, – сказав. – «Яким грошем платиш, такої служби надійся», – кажуть люди, тож і ми так само ^diligenter [приліжно. – Авт.] вашу милість обслужимо.
	– Ваша милість! – сказав Юрко. – Мені сі гроші – річ немила. Ми не юргельтники [наємники. – Авт.]…
	– Ха-ха-ха! – засміявся пан Бялоскурський. – Жарновський навіть платив вам, а я не мав би? І не наємники ви мені, а приятелі. Не мав же ж би я з вами поділитися своїм здобутком, коли вашмостям усього потреба? Ви втікли з хоронгви і з хати, у вас, крім жовнірської мізерії, нема нічого, тож постарайтеся про все потрібне!
	Пану Бялоскурському й не снилася властива причина слів Юрка, тому молодець замовк.
	– Gratis agimus maximas [Складаємо найбільшу подяку. – Авт.] і за зацний стрій, який ось одержали ми з ласки вашої милості!
	– Не в райтарськім колеті їздити ялося посесіонатам! – відповів гордо пан Бялоскурський.
	І справді, молодці виглядали зовсім інакше у червоних жупанах та темніших дещо, багато шитих кунтушах із вильотами. Шапки з китами та широкі ногавиці доповнювали строю, і тілько проста шабля Попеля не дуже йому відповідала.
	Пан Бялоскурський поїхав дальше, молодці за ним. Так їхали дві години, аж знов скрутили вліво з гостинця, якраз проти горбка, на якому вчора розпрощалися з паном Залушковським. Тут було більше поля, ніж у Коросні, ліс світив зрубами, широка та роз’їжджена колесами дорога вказувала, що дідич вів рільне господарство. Аж око раділо при виді жита, ячменю, вівса, ба, навіть пшениці, що хвилювала у ранньому вітрі. На полі не було ні живого духа, тілько далеко на одному з горбків, там, де зачинався ліс, видко було людей, що немов ішли та їхали в ліс.
	– Утікають, шельми, – закляв пан Бялоскурський. – В коні! Івашку, клич гайдуків, їдемо передом!
	Усі пустили коні чвалом.
	– Хто тікає? – спитав Юрко.
	– Хлопи з Ванькова! Видко, хтось напав на двір небіжчика.
	Мов вихор, гнали їздці вдолину, де розкинулося село. Але як ріжним був його вигляд від села пана Бялоскурського! Там знати було на кождому кроці добробут, свободу – тут зате було щось противне. Стріхи старі, пообдирані, задимлені. Мало яка хата мала хлівець, стоділку, садок або пасіку, а довкола них не було ні плота, ні навіть рова. З кождої стріхи шкірила зуби чорна, страшна нужда! Та молодців не зворушував уже сей вид. Таких сіл було дуже багато, мало не кожде! Всюди цвіли збіжжям панські лани; хлопські нивки лежали відлогом, а хлоп, що не втік, умирав під канчуком або з голоду. Для того й росла утікачами фортуна людяного пана Угерницького.
	Ще вчора не розумів Юрко, чому саме пан Бялоскурський полишив давні повинності [драчки з хлопів. – Авт.] у Коросні. Відки така людяність? Тепер знав уже й се, що хлопи є для пана Бялоскурського чимось у роді осілих сабатів чи гайдуків і за горівку, рабунок та готовий гріш продавали йому свою совість.
	Село стояло пусткою, тілько тут і там видко було хлопа або бабу, що вистрашеним зором гляділи з-під кривого одвірка хат за проїзжими. Були се страшні постаті, чорні, брудні, обдерті. Видко, не дуже дбав небіжчик пан Залушковський про свою робучу худобу на переднівку. У декого видніли навіть на шиї згоїни, подібні до сих, які повстають, коли протнеш шкірку нагайкою. Усе те бачив Угерницький вже не раз і привик до сього. Тілько тепер огортало його обурення, коли побіч сих пригнетених людей бачив червоних, ситих та обутих хлопів пана Бялоскурського, які серед реготу їхали дерти з інших шкіру. І се друге більше лютило Юрка, як перше. Хлоп мусів робити панщину у воєводствах, се було зовсім природне, але тягати хлопів на розбій та грабіж – се було нечуване.
	– Як думаєш, – спитав нагло, присунувшись до Івана, – чи не переміниться хлоп у скотину, коли його розбоєм живить власний дідич?
	Та на Івана більше вражіння робила страшна нужда, в якій стогнав хлоп пана Залушковського.
	– Краще нехай хлоп рабує, ніж мають його дерти зі шкіри!
	– Але ж і він людина! Се ж гріх!
	– Се не їх гріх, Юрку. І сяк хлоп стане скотом, і так. А чи він ситий, чи ні…
	В тій хвилі почулося кілька вистрілів.
	– Вперед! – крикнув пан Бялоскурський, і всі пустилися через село чвалом. Ні Юрко, ні Іван не оглядалися на боки, тілько їхали мовчки за паном.
	Виїхали вкоротці із села і на малім горбку побачили шляхотський двір із великим гумном, шопами, стайнями і т. д.
	З нього вибігло якраз з двадцять уоружених сабатів та молодий ще парубок у шляхоцькому жупані. Вони відгрожувалися поза себе в сторону брами, а там стояли на сошках два півгаки, і видко було двох похилених стрільців. Вони якраз вистрілили, і з широких дул ішов іще дим. За сими двома видко було кількох інших, на гумні стояли вози, а коло них крутилися хлопи й гайдуки. Між ними сидів грубий шляхтич у блискучому шовковому кунтуші, з карабелею в руці.
	– Рамбулт! А до чорта! – закляв пан Бялоскурський. – Пронюхав, собака! Та чекай, лотре! Видите, вашмостьове, – звернувся до Угерницького, – чи не казав я вам, що тут уже vis armata [оружна сила. – Авт.] гуляє, заки ще небіжчик замкнув очі.
	– Ба, були такі, що замкнули їх йому, – докинув Івашко і засміявся.
	– Чи прикажете, ваша милість, напад?
	– Розуміється, тілько бачиш, вашмость, інеквітація [заїзд, напад. – Авт.] – се річ сусідська! Як уб’єте якого хлопа, то пусте, але бережіть гайдуків, бо се коштує!
	Очі Юрка блиснули.
	– Не знаю, чи удасться мені виповнити всі desiderata humanitatis [вимоги людяності. – Авт.], але imnemy [розгону. – Авт.] мені не бракне.
	– О, spero [сподіваюся. – Авт.], що ні!
	– Вперед, хлопці! – крикнув Юрко і, добувши шаблі, пустив коня в чвал.
	– Алла! Алла! – крикнули по звичаю гайдуки, сабати і пахолки пана Бялоскурського. І юрбою кинулися до брами двора.
	Прогнані гайдуки пана Залушковського, побачивши се, скликнулися й собі, а не бачачи возів пана Бялоскурського, які осталися позаду, думали, що Бялоскурський приходить їм у поміч. Вони кинулися й собі за нападаючими.
	Сабати й пахолки пана Рамбулта не надіялися нападу, бо знали, що пан Бялоскурський був завсіди спільником їх пана при таких нагодах, як рочки, похорони, ярмарки і т. п. Тому не бралися до оборони, тілько один крикнув:
	– А цо за людзє? [А що за люди? – Авт.]
	– А ось які! Підле насіння, скоти погані! – крикнув Юрко, ударяючи груддю свойого коня о півгак та стрільця, який піддержував рукою сошки. Гайдук накрився ногами, а в сій хвилі шабля молодця впала блискавкою на голову найближчого пахолка, який підняв був на нього пістоль. Із нелюдським криком упав пахолок на землю, а з ним і другий стрілець, повалений на землю. Юрбою в’їхали за ними люди пана Бялоскурського і Залушковського, а думаючи, що ренкодайні б’ють із приказу пана Бялоскурського, пустилися й собі «на остро». Челядь пана Рамбулта розлетілася з криком по обійстю і тікала на гумно. Гайдуки пана Бялоскурського гнали за ними, а позаду їхали пан Бялоскурський з Івашком, не беручи участі в бійці.
	– Зле, – замітив пан Бялоскурський, кинувши оком по майдані. – Вже один cadaver [труп. – Авт.], один saucius [поранений], а кількох concussi [потовчено. – Авт.]. Гей, панове, заждіть-но! Гас! Гас! [Стійте! Стійте!] Будемо пактувати [переговорювати. – Авт.]!
	– Ба, – засміявся Івашко, – ваша милість бачать, що сі шляхтичі уважають Рамбулта злодієм, тож перетріпають його незгірше, а нашим гайдукам усе одно, з ким б’ються. Більший пай їм лишиться.
	Юрко й Іван гнали вперед, аж ось із-за паркана, що иідділював двір від гумна, гукнула сальва з рушниць, півгаків та пістолів. Два коні зарили носами в землю, один гайдук упав, але молодці їхали дальше. Через виломану хвіртку ввірвався Юрко досередини та якомусь ренкодайному пана Рамбулта розчерепив голову так, що сей ані не крикнув.
	На майдані запанувало страшне замішання. Хлопи, що ладували збіжжя, покинули все, поперетинали посторонки при упряжі та стали тікати з кіньми.
	Гайдуки ховалися за плоти, а люди пана Залушковського гонили завзято за ними під час, коли Юрко та Іван разом із більшою частиною челяді пана Бялоскурського їхали просто під шпихлір, де стояв блідий, мов смерть, пан Рамбулт. Його кінь наполохався і, розпершися, не хотів рушити з місця. З рук пана Рамбулта упала карабеля, а товсте черево шляхтича тряслося з переляку.
	Обурення Юрка, якого виховав праведний отець Андрей, на злодійство та підлоту вибухло тепер цілою силою і збудило в ньому боєвий шал. І він, певно, був би радо та без труду провертів «півбочку» пана Рамбулта, якби не Івашко, що з приказу пана Бялоскурського зловив його за рам’я.
	– Чого, васть, хочеш? – спитав Юрко люто, здержуючи коня.
	– Єгомость пан Бялоскурський не хочуть непотрібно проливати християнської крові. Ворог і так прогнаний, побіда наша…
	– Як-то, а сей злодій?
	– Ба, не наша річ переводити екзекуцію без трибуналу. Се ж розбій!
	– А як назвати ось се?
	Тут указав Юрко на розбиті шпихліри та вози, наладовані всяким добром.
	– Дай спокій, Юрку! – відізвався Іван. – Се ж сусідська справа! Нам кажуть відступити, то й добре!
	Івашко кивнув головою Іванові, усміхаючись хитро,
	Юрко крикнув на пахолків, вказуючи на Рамбулта:
	– Беріть сього там живим!
	І сховав шаблю до піхви.
	Пахолки кинулися сповняти приказ, і вкоротці лежав пан Рамбулт зв’язаний, розуміється, без чобіт, жупана, кунтуша та шапки, тілько в сорочці та штанах, підраних під час в’язання та обдирання. Він сопів важко, але не говорив ні слова. В сій хвилі над’їхав пан Бялоскурський і шапкою вклонився молодцям.
	– Чолем! Чолем вашмостям! Я не знав, що такої рицарської фантазії «коммілітонів [товаришів по зброї]» зсилає мені Белона [богиня війни. – Авт.]. З такими й Москву добув би! Віншую побіди і вам, і собі! Тілько здається мені, що ви з надто великим імпетом [завзяттям] поразили hostem [ворога. – Авт.] та й сього грубаса непотрібно зв’язали. Він же зовсім нічого нікому вдіяти non potest [не може. – Авт.].
	– Fur, latro, incendiarius ubique capiatur [Злодія, опришка, палія всюди треба ловити (засада правна). – Авт.], – сказав Юрко, наводячи одну з засад права посполитого.
	– Рація, рація! Лише сей «fur» – наш сусід, а ми його «венерувати» debemus [повинні. – Авт.]. Розв’яжіть його!
	Юрко й Іван відсунулися, а між паном Бялоскурським і Рамбултом началася розмова.
	– Чолем, мості пане Рамбулт! – начав насмішливо пан Бялоскурський.
	– Слуга вашмості! – пробурмотів грубий шляхтич, червоніючи. – Відколи-то, вашмость, татарський управляючи процедер, спокійних cives інзультувати [горожан зобиджати. – Авт.] починаєш?
	– Ха-ха-ха! Вашмості протестувати хочеться? А відколи-то «коммілітони» clam et secreto гвалтують alienas aeders [крадькома і потайки насильно нападають чужу хату], заїжджаючи туди, мов розбишаки?
	– Я приїхав за «спадком» по нашім спільнім приятелю! – заявив Рамбулт.
	– Тож-то й я розумів, що мені субстанції вдови і сиріт custodienda est [слід берегти. – Авт.], а побачивши людей вашмості, розумів я, що лотрикове якісь praedonum modo [на спосіб опришків] гуляють.
	– Бачиш, вашмость, що се був з його сторони страшливий error [похибка. – Авт.], за який кілька моїх людей заплатило життям і здоровлям. Тому spero [сподіваюсь], що нам усім заподіяний деспект [зневагу] винагородиш, а за capita [голови. – Авт.] упавших справедливу заплатиш poenam [кару. – Авт.].
	Забавно було бачити грубого пана Рамбулта у подертій сорочці та штанах, із ковтуном на голові і підбитим оком, як «пактував» із паном Бялоскурським, що, одівшись багато, таки мав панський та войовничий вигляд. Насмішка не щезала з його лиця, а права рука гралася дротяною нагайкою.
	– З вашмості, пане Рамбулт, просто дитина. Невже ж ви супонуєте з моєї сторони похибку?
	Всі присутні зареготалися. Рамбулт упав у злість.
	– В такім разі, – крикнув, вимахуючи руками, – сподівайся, вашмость, рицарської одповєдзі [визову. – Авт.], процесу, скрутіній, і нехай не доступлю «вічного збавєня [спасення душі. – Авт.]», як пущу сей деспект плазом!
	Залунав іще сильніший регіт, а пан Бялоскурський свиснув нагайкою у воздусі. Рамбулт утих в одній хвилі.
	– Видиш, вашмость! – усміхнувся Бялоскурський. – Мене учили посполитого права учені мужі, і силу різок мусів я з’їсти, заки настілько навчився latinitati [латини. – Авт.], щоби зрозуміти нашої Річи Посполитої leges [закони. – Авт.]. Тому знаю, що саме, вашмость, можеш зробити, як вийдеш без шванку [шкоди. – Авт.] з нинішньої «імпрези [пригоди. – Авт.]». Отже, repeto [повторяю. – Авт.], що як будеш жити, то зможеш стягнути на мене кілька кондемнаток, інфамій та баніцій. Але так само знаю, чого ти не зможеш мені учинити. Отже, знаєш, чого? Нічого!.. Твої декрети сплісніють в актах, я за три тисячі злотих куплю собі сублевацію [відкликання або знесення наложеної опали. – Авт.], а виданий на се гріш злуплю з твоєї маєнтносці як optimo jure [повноправний. – Авт.] шляхич. Ти на гвалт, ані на зраду не нарікай, бо кажу ще пристрілити вашмості, а чей же знаєш, що се потрафлю.
	– О, яко живо! – кликнув Рамбулт і зблід, мов полотно.
	Бялоскурський усміхнувся.
	– Возьміть-но се стерво, – звернувся до пахолків, – і заведіть до двора! Я там зараз буду.
	І пан Бялоскурський пішов на гумно, куди тим часом серед галасу, крику та сміху заїздила каравана короснянських возів.
	Між пахолками пані Залушковської зчинився рух, а їх провідник став відгрожуватися кулаком. Він, бач, замітив, що пан Бялоскурський не був баранові пастухом, тілько другим вовком, що прогнав першого. Ренкодайний протестував, укінці добув шаблі і пустився до пана Бялоскурського, який спокійно давав прикази, мов на майдані власного двора.
	Йому заступив дорогу Івашко.
	– А чого, вашмость, хочеш? – поспитав цікаво.
	– Як-то чого? – крикнув ренкодайний пані Залушковської. – Ще питаєш? Се ж розбій, і то вже другий сьогодні. Се гардлова [кримінальна. – Авт.] справа, се лайдацтво! Се звірство – розбивати і грабити, коли ще небіжчик не прибраний до домовини! Пімста з неба впаде на вас, такі сини, й викорінить вас з усім нащадком до десятого коліна…
	Нагло замовк, бо Івашко, похилившись, зовсім несподівано одним рухом видер йому з рук шаблю.
	– Тсс! Не гороїжся, вашмость, – сказав. – Небом не грози, бо як пімста впаде з неба, то й так розіб’ється: у нас тверді голови… А зрештою, чи ми ваше беремо?
	– Що, ще питаєш?
	– Так, питаю, бо ви самі помагали нам відбирати сі вози, свині та корови у Рамбулта!
	– Ми думали, що ви нам помагаєте, як помагали досі.
	– То ви помилилися, – усміхнувся Івашко, – Кажеш, отже, вашмость, що се свині?
	– Так!
	– А де ж се написано?
	– Я сам бачив, як ви відбирали їх силою разом із нами.
	– Ми відібрали їх, отже, вони нашого пана, бо він нам голова. Чиї вони перед тим були, у кого вкрав їх Рамбулт, Бог знає!
	– Я також знав! – гороїжився молодий ренкодайний. – Вони з села, з хлопів…
	– Еге! – закпив Івашко. – Видиш, вашмость, що свині не твої, бо ти зі шляхти! Але доволі сього, – сказав укінці поривисто, – мовчи, васть, бо підеш за отсим!
	І показав рукою на обійстя, де валялися трупи побитих.
	Шляхтич замовк, а Івашко пішов доглядати вантаження возів.
	Пан Бялоскурський пішов тим часом до двора.
	Двір сей був зовсім подібний до двора в Коросні, не доставало не лише частоколів та осібних укріплень, крат, башт і т. п. Двері були виломані, і крізь них увійшов пан Бялоскурський до сіней. Голі стіни вказували, що тут господарили свої або чужі гайдуки. Повиривані цвяхи, зруйнована піч та поломані лави свідчили про се.
	Пан Бялоскурський увійшов туди в супроводі Юрка й Івана, які тим часом присягли собі не дивуватися та не противитися нічому. І справді, при всій необмеженій свободі шляхти, при великій кількості законів, судів, трибуналів, возних, старостів і інших сим подібних уладжень та осіб не було в краю ніякої безпеки, крім сеї, яку давала особиста сила. Хто ж міг вдержати або покарати пана Бялоскурського? Староста?.. Сей не мав ніякого значіння, а на його поклик до шляхти у повіті, певно, ніхто не явив би ся. Сама шляхта?.. Ба, ніхто з-між неї не бажав би собі мати пана Бялоскурського ворогом, а за те добувати вдяку окраденої вдови та малолітніх сиріт… Опікун?.. Опікуна не було, бо пан Залушковський помер наглою смертю. Трибунал?.. Юрко й Іван знали добре, що трибунали – лише на загородову шляхту, та й то не завсіди.
	У першій кімнаті найшли срібло, скинене в коші, та всяку посуду у скринях. Були там більші та менші срібні тарелі, дуже багато срібних ложок, безліч кубків – срібних, мідяних, скляних, ріжного виду і краски, деякі навіть деревляні, з прикрасами або без.
	У другій кімнаті не господарив іще ніхто, бо все було видко на своїм місці. Під стінами стояли ліжка – була се спальня.
	По рогах кімнати стояли чотири великі скрині. Пан Бялоскурський відбив сокирою замок і заглянув. У скрині були строї панства Залушковських. Пан Бялоскурський усміхнувся задоволено і виглянув крізь відчинене вікно.
	– Івашку! – гукнув.
	– Слухаю вашої милості! – відкликнувся Івашко.
	– Два вози по чотири коні, десять хлопів!
	– В тій хвилині!
	По хвилі загуркотіли вози, а в сіни вбігло з тупотом десять підпилих хлопів.
	– Беріть те все! – приказав пан Бялоскурський, вказуючи на коші, ліжка і скрині. – Беріть і везіть щодуху до Коросна, але на ніч вертайте!
	– Го-го! Вернемо, вернемо! – реготалися п’яні хлопи. – А хто вип’є горівку, як нас не буде? А тут її, крий Боже, як багато!
	Хлопи стали забирати важкі скрині і наповнили вонючим віддихом обі кімнати. Пан Бялоскурський уважно числив усе, що забирали хлопи, а коли останній вийшов, плюнув із досадою і проворчав:
	– Пся крев! Смердять хами, як зараза.
	Юрко не втерпів:
	– А чому ж ваша милість позволяють їм пити?
	– Ба, хамство лише за горівкою дибає. Без нагая або горівки ніхто мене й не послухав би.
	Юрко бажав, було, щось відповісти, але Іван штовхнув його в бік. Пан Бялоскурський пустився знову крізь сіни до дверей по другій стороні, а за ним подалися туди й оба молодці. Але на вид, який показався їх очам, скрикнули оба і стали на порозі, хоч і навикли були вже до гидких та страшних видів.
	У кімнаті видко було сліди страшного спустошення. Вікна виломано, стіни подірявлено та порубано сокирою. Видко, хтось здирав сукно, яким була вибита кімната. Посередині на поломаному стільці стояло кілька поломаних свічок, а при них лежала купа мерви. На сій соломі валявся серед роїв мух нагий, обдертий труп пана Залушковського. Лице було ще набреніле від удару гайдука. Широко отверті очі гляділи стовпом, а з відчиненого рота текла піна. На чолі й на груди видніли дві рани від великих, півгакових куль. Члени тіла повигинано, покривлено та поломано при здиранню одежі, а на правій руці бракло двох пальців. Їх обтяли грабіжники, щоби легше поздіймати перстені.
	Сусідні двері були замкнені, а в них було мале віконце.
	На пана Бялоскурського не зробив сей гидкий та страшний вид ніякого вражіння. Він рівнодушно минув трупа і звернув до замкнених дверей. Та в сій хвилі появилося у віконці дуло пістоля, у кімнаті грянув вистріл, а вслід за сим почувся жіночий голос:
	– То се ти, нужденнику, злодію, парріцідо [убійнику батька. – Авт.] проклятий? А щоб тебе чорти тягали, щоб морова зараза зажерла тебе із усіми твоїми…
	Але пан Бялоскурський не слухав побожних бажань, тілько вискочив із диму, що його окружав, й утік із кімнати. Був блідий і трясся з переляку.
	З погордою глянули на нього Юрко й Іван та пішли за ним до сіней.
	– А то hic mulier! [козир-баба. – Авт.] – сказав укінці, відсапуючи, пан Бялоскурський.
	– Видко, не бажає собі опіки вашої милості та незадоволена з сього, що її майно здепоновано [віддано на переховання. – Авт.] в нас, – замітив Іван холоднокровно.
	– Ат! Деменція в сеї єймості цілковита. Треба буде віддати справу Івашкові. Він уже розмовиться з нею як слід.
	І, не стидаючись зовсім своєї трусливості, пішов Бялоскурський кінчати справу з Рамбултом, а оба молодці лишилися в сінях.
	Знадвору долітав рев п’яних голосів, які гомоніли довкола бочок з горівкою та медом. Там уже йшла забава, танець і спів, в яких брали участь навіть пахолки пана Залушковського. З другої кімнати почувався регіт пана Бялоскурського, який пактував із Рамбултом у товаристві двох своїх габатів. За хвилю крізь двері ввійшов Івашко та кільканадцять п’яних хлопів. Услід за сим залунав їх регіт та удари, якими трактували трупа пана Залушковського, потім прокльони та крики пані Залушковської, вистріли, ломіт, тріск виважуваних дверей, сопіт запитих при роботі. Вкінці затхло все, і хлопи стали виносити ріжні скриночки та всяку одіж. Врешті вивів Івашко молоду, гарну жінку, обдерту до півнага, зі зв’язаними руками.
	Юрко кинувся до Івашка.
	– Не гріх тобі, Івашку, таке чинити? – крикнув. – Пусти її зараз, бо шаблею з тобою розправлюся. Чув?
	– Приказ, пане Угерницький, – оправдувався Івашко, усміхаючися злобно.
	Коли, однак, побачив, що Юрко таки справді береться виконати погрозу, додав спокійно:
	– Хто більше дбає про перли та «ношення» з брильянтів, ніж про трупа мужа, сей такий сам злодій, як я, і не варт ліпшого.
	– Правда, – вмішався Іван. – Єймость пані берегла клейнотів, а труп на соломі!
	Юрко сховав шаблю і відвернувся. Івашко засміявся і пхнув паню Залушковську в кімнату, де сидів Рамбулт і Бялоскурський.
	Почалася там живіша розмова, а тим часом Попель поклав руку на плечі товариша.
	– Слухай, брате, – сказав, – не ми відповідаємо за гріхи сих папежників [католиків. – Авт.], ми стілько діла зробили, що втішили святих Божих покаранням кількох; сумління наше чисте!
	Юрко змовчав та понурив голову на руку, сівши на зломану лавку.
	– Та бачиш, іще один обов’язок повинні ми сповнити, а то зайнятися тим нещасним трупом. Він тут гнитиме, тоді коли ми виїдати будемо останки припасів, що він надбав за життя. Власні гайдуки кинуть його на гній, пси порозтягають стерво… От сповнім обов’язок та поховаймо його!
	– Як-то? – спитав Юрко поривисто. – Зариємо, мов собаку? Без хреста і попа?
	– Та ж у селі, певно, є піп?
	– Підемо, пошукаємо!
	Був уже вечір, коли оба вийшли на майдан, де у двох рядах стояли вози з добром пана Залушковського. Між ними порозкладано костри, яких червоний відблиск стояв на небі луною. При кострах лежали бочки та купи печеного м’яса з волів і баранів на деревляних дошках, а поруч хліб у діжах. Між зібраними не було вже ні одного тверезого. Всі учасники виїхали були іще рано з Коросна, їзда тривала до полудня, пополудні бійка та рабунок, тож аж тепер можна було взятися за їду. Для того-то й ділав напиток сильніше, як звичайно, і всі гайдуки, сабати, пахолки пана Бялоскурського, Рамбулта і Залушковського, згадавши часи давніх спільних подвигів, випили на вічне братерство і попилися до безтями.
	Не остали позаду й хлопи пана Бялоскурського, і багато з них лежало вже без притомності під час, коли сі, що могли іще вдержатися на ногах, заводили над ними щось у роді оргіястичного танцю. Червоні, запиті пики зіскотілої подоби людей мигали сюди й туди, звіриний рев добувався з широко відчинених пащ, а здалека, із-за обійстя, приглядалися всьому, мов тіні небіжчиків, сумні, обдерті постаті хлопів пана Залушковського. Вони не мали відваги вмішатися між тих, що пирували, і з жалем дивилися на марновані маси поживи, яких четвертина вистала би, щоб накормити їх, що трохи не вмирали з голоду.
	– Inequitatio [Погана справа]! – кинув Юрко, глянувши на сю картину.
	– Сусідська річ! – додав Іван.
	Оба пішли з майдану і при брамі стрітилися з кріпаками пана Залушковського, які в тій хвилі кинулися врозтіч.
	– Гей, люди, християни! Не тікайте! Ми свої!
	– Що за свої? – спитало кілька голосів, і кілька парубків зблизилося до молодців.
	– Православні!
	– Від чого ж на вас польське шмаття?
	– Бо ми також шляхта.
	– Ага! – І всі, як на команду, зняли шапки.
	– А є у вас піп?
	– Є! Ось там! – І один з парубків показав у темряву, де виднів нарис маленької церковці.
	Оба молодці вернулися, найшли на одному з возів ковер, завинули тіло пана Залушковського та вийшли з двору.
	Івашко був разом із панами на раді, вся двірня була п’яна, тоу ніхто й не замітив, як вони з завиненим тілом шли до церковці.
	– Дивні стежки Господні! – сказав Юрко, коли прийшли до церкви та післали за попом. – Цілий вік був небіжчик ворогом православних та жив їх кров’ю. А тепер православні несуть його у церков до православного попа, тоді коли власна жінка на його стерво і не оглянулася.
	– Так, се Божа справедливість! – відповів Іван. – Над усією Річчю Посполитою висить її рука, а коли підійметься…
	5. Salvus conductus [Лист безпеки. – Авт.]
	Полагодивши справу з панею Залушковською, то значить, вимусивши від неї признання, де саме укриті deposita [зложені скарби. – Авт.] небіжчика пана Залушковського, приступив пан Бялоскурський до угоди з паном Рамбултом. Він виміг на ньому, що сей перед хрестом та двома свічками зрікся усіх претензій до спадщини по пану Залушковському, а також винагороди втрат, понесених під час бійки. Та, невважаючи на присягу, замкнено паню Залушковську й Рамбулта в хлівці на гумні, а два гайдуки мали їх пильнувати. Всі інші стали правити поминки по небіжчикові, а наслідком сього спав пан Бялоскурський другого дня до полудня.
	Іван і Юрко брали тілько з виду участь у пирі. Коли вся двірня попилася зовсім і стала бавитися стрілянням до вбитих у стіну цвяхів, а пан Бялоскурський заснув, вийшли молодці й уклалися спати в клуні, яка сусідувала з хлівцем. Серед ночі чули голоси п’яних гайдуків і хриплий голос Рамбулта, відтак жіночий крик. І вже думали було йти поглянути, що там діється, коли ось крик змінився у сміх, а грубий регіт гайдуків і Рамбулта доказував, що навіть в’язні беруть щиру або щонайменше позірну участь у загальній забаві. Коли другої днини пішов пан Бялоскурський відвідати своїх бранців, застав у хлівці тілько обох гайдуків у розхристаній одіжі, запитих, мов ніч, а побіч пірване мотуззя, яким зв’язано Рамбулта і паню Залушковську. Показалося, що вночі розв’язали гайдуки паню, а відтак позасипляли, ну, і бранці втікли.
	Але пан Бялоскурський якось сим не журився, так що се аж зчудувало Юрка. Він підійшов до Івашка і спитав:
	– Слухай, Івашку, ти ж ліпше знаєш його милість пана, ніж ми. Скажи, чому він не чіпається гайдуків, що не виповнили приказу? Невже ж у нього нема над ними власті? Коли так, то нехай повірить справу нам обом, а ми прочитаємо їм «Pater noster [«Отче наш» – Авт.]» як слід.
	Івашко засміявся.
	– Розумію я сей ранкор [Ненависть. – Авт.] вашмостів до гайдуків та сабатів. То страшна сволоч, гідна своїх панів. Лише, бачите, пан Бялоскурський має свої справи у Криму й їде туди в найближчих днях, тому-то йому й байдуже про паню та Рамбулта.
	– Чому ж саме тепер ся подорож?
	– Бо там нападуть татари, а пан Бялоскурський знає про се, й тому їде.
	– Пощо? Може, воювати?
	Івашко засміявся.
	– Не знаю, прошу вашмості, – відповів. – Пан паном, а що ж я, «бідний лик», можу знати?
	Юркові вдарила кров до голови, але погамувався.
	– Слухай, Івашку! Відки в тебе така нещирість до нас? Ми ж не входимо тобі в дорогу. Тобі нема ніякої користі говорити нам неправду, ми тобі нічого не вдіємо, хоч би й знали все. Ми чужі тобі і Бялоскурському, а ненавидимо ляцького ладу, як і ти.
	Івашко зморщив брови і дико глянув на молодця, так, що сей аж відступився.
	– Чого ж ви від мене хочете?
	– Відомостей про татар та пояснення, чому Бялоскурський до них їде.
	– Не знаєте сього?
	– Ні!
	– Бо й я ні! – кинув Івашко. – Ви моєї совісті не рухайте, бо вона ось де!
	Показав оброслу волоссям, у кулак стиснену руку і відійшов.
	Тим часом приїхало з околиці чимало шляхти, і всі вони нараджувалися з паном Бялоскурським, доки не від’їхали. Про що саме ішли наради – не знати, досить, що за кождим від’їхало кілька возів зі зрабованим добром. Відтак подано у сіни двора обід, який складався з м’ясива й вина.
	Коли молодці ввійшли у кімнату, пан Бялоскурський був уже підпитий.
	– Що ж скажете, вашмостьове? – привітав їх Бялокурський. – Втікло гультяйство, мов pediculus [вош – Авт.] з голови. Ци виграли, правда?
	– Певно, певно, віншуємо вашмості! – поспішився сказаги Іван і сів за стіл.
	– А з брацьов ми вже поєднались, та й ніякий чортяка не стане противитися окупації. Право правом, що правно добуте, мусить удержатися in potestate [у власті. – Авт.]. Славно ви ставали, кавалери, ще ліпше, може, як гайдуки до пані Залушковської. Ха-ха-ха!
	П’яний пан Бялоскурський реготався та ліз обійматися до Угерницького й Попеля. Відтак знову сів і говорив дальше:
	– Але щоби вони лакомилися на таке… тьфу! Се, видко якийсь defectus mentis [умовий брак. – Авт.].
	– Insignus et notabilis [Визначний і замітний. – Авт.], – додав Іван.
	– От напиймося, bibamus [пиймо]! – крикнув Бялоскурський по хвилі, бачучи, що молодці відсунули вже тарілки та поховали ножі, якими краяли м’ясо.
	– Здоровля вашої милості, віншуємо знакомитого приросту субстанції! – закпив Юрко, підносячи чарку.
	– Га, що, дав я їм бобу! – тішився, п’ючи, пан Бялоскурський. – Го-го, мене в таких імпрезах ніхто не випередить, а все ж «beatis possidens [«Щасливий посідач», бо його не так легко усунути навіть із загарбаного маєтку. – Авт.]»!
	– Ха-ха-ха! – сміявся собі Іван, моргаючи на Юрка. В сій хвилі ввійшов Івашко.
	– Vivat, Івашко! – кликнув пан Бялоскурський. – Ходи, хаме, напийся! – І підійшов, потикаючись, із повною чаркою до Івашка, який глядів згірдно на «малого злодія».
	Його зір стрінувся з поглядом Юрка й Івана, і він усміхнувся злісно.
	– Прошу вашої милості, є возний з двома загродовими.
	Чарка випала з рук пана Бялоскурського.
	– Що? Як? Се impossibile [Неможливе. – Авт.], то ж до Сянока треба їхати цілий день. Се мусить бути якась зрада…
	Івашко знов глянув на обох молодців.
	– Не зрада, ваша милість. Рамбулт і пані Залушковська подибали возного, як їхав до Папортна з позовом, та написали протест сеї ночі.
	– Як-то? – крикнув пан Бялоскурський з фурією [скажено. – Авт.], отверезівши майже зовсім. – Без гроду! Без старости! Без суду!
	– Що там суд? – усміхнувся Івашко. – Позов єсть!
	– Можете, ваша милість, протестувати задля неправосильності, – піддав Іван.
	– Не можна! – відповів Івашко. – Є два загродові шляхтичі. Ви не докажете їм сфальшування, коли заплатять.
	– Чому не можна, все можна! – підсміхувався Іван.
	Нагло пан Бялоскурський зареготався так, що оба молодці здригнулися, і вдарив кулаком об стіл. У сій хвилі появився шляхтич у свойому власному виді: лице посиніло зі скаженості, кулаки стиснулися, а жовті зуби блиснули з-під наїжених вусів.
	– Присяг псявіра Рамбулт і ся гамратка присягла! Ось яка сволоч! Одної днини без гріха не проживе! Але чекай, псе, не на кпа [дурня. – Авт.] трафила коса, а на камінь. Де сей возний?
	– Чи привести?
	– Так, до сто сот чортів! І чотирьох гайдуків із півгаками!
	Івашко вийшов, а за хвилю ввійшло до сіней чотирьох мужів, які тягнули за собою худого та обдертого чоловіка в шляхотській курті, блідого з переляку, з широко відчиненими очима. За ними ступав Івашко.
	– Хто ти?
	Чоловік мовчав, і було тільки чути, як зуб заскакував йому о зуб.
	– Опатшний генерал коронний, – відповів Івашко, наводячи правом приписаний титул.
	– Ти сам?
	– Нні… ай… й… я по пррраві! Legaliter в асистенції [Правно у супроводі. – Авт.] двох шляхтичів, – відповів із трудом возний.
	– Де ж вона, ся асистенція?
	– Коли почула, що ваша милість просять пана генерала до кімнати, вони подякували і поїхали! – відповів Івашко.
	В сій хвилі пан Бялоскурський підійшов до возного і з цілим розмахом ударив земського урядника в лице. Бідак заточився і був би упав, коли б не піддержали гайдуки. Та так не вдержався і сів на землю, заливаючись кров’ю.
	– То ти ultra formam iuris [поза правною формою, значить – незаконно. – Авт.] волочишся межи спокійними обивателями? Ти звідки взявся тут?
	Нещасний возний сидів, отираючи кров, що плила з носа й уст, і не міг відповісти. Відповів за нього Івашко:
	– Він підкинув був на порозі протест, саме як Мішка і Янош їхали поїти коні. Вони його і зловили.
	– Де позов?
	Івашко подав пану Бялоскурському записаний великий аркуш бібули [грубого паперу], якої уживали по судах. Пан Бялоскурський ихопив папір, подер на шматки і кинув у лице возному.
	– Бери, свине, їж!
	Усі гляділи цікаво на нещасного чоловіка, який сидів, охаючи та хлипаючи. Ціла ліва половина лиця вже напухла, мов подушка.
	– Жери, худобо, чув? – верещав пан Бялоскурський, добуваючи шаблі. – Не хочеш, то ми поможемо. – Тут схилившись і набравши жменю паперу, став впихати його в уста возного, помагаючи собі шаблею. Бризнула кров…
	Страшно було глядіти на пана Бялоскурського. Він протверезився вправді, але випитий трунок гуляв йому в жилах дальше. Очі вийшли з оправи і набігли кров’ю, лице прибрало синю краску. Здавалося, що ось-ось бризне з нього чорна кров скаженості. Душений та різаний живцем возний став верещати з болю, гайдуки реготалися, а Бялоскурський проклинав, аж страшно було слухати.
	Нагло прискочив Юрко і вхопив пана Бялоскурського за рамена.
	– Ваша милість, вгамуйтеся, се ж crimen [злочин]! – крикнув піднесеним голосом.
	Пан Бялоскурський зірвався:
	– Не мішайся, васть, у не свої справи! – крикнув у пасії, але, бачучи грізно стягнені брови молодця, отямився в одній хвилі.
	– Маєте рацію, вашмость, не моя се робота! – Тут звернувся до гайдуків:
	– Теплої води, солі!
	Гайдук метнувся чимдуж до кухні і за хвилю вернув до сіней з цілою пригорщею малих куснів солі завдовжки пальця [У таких «пальчиках» продавано тоді кухонну сіль. – Авт.] та з великим горшком теплої води.
	– Вашмостьове зволять потрудитися в село! – сказав півголосом Івашко до Юрка й Івана. – Наші хлопи посварилися з тутешніми і хочуть підпалити село.
	Юрко добув шаблю, Іван також, і оба побігли на майдан.
	Тут справді ладили хлопи смолоскипи та солому, і треба було їх гамувати криком та ударами при помочі гайдуків.
	Коли відтак Юрко, розлючений та обурений на таке зіскотіння хлопів, вертав з Іваном до двора, побачив під плотом лежачого возного. Його тіло було напухле, лице посиніле, очі в стовп.
	– Що йому? – спитав Юрко.
	– Чорт знає! Що тебе се обходить? От не пхай своєї голови, куди не треба. Чи на твоїй совісті сі душі?
	– Се ні, але ми служимо опришкові.
	– Велике свято! Завтра сядемо на коні та махнемо домів; тепер і я бачу, що годі нам тут пробувати.
	– А гроші?
	– Нам платили за службу, не за злочини.
	– І се рація!
	Якраз коли молодці ввійшли до двора, навинувся Івашко.
	– Що Бялоскурський учинив возному? – спитав Іван.
	– Виграв процес, – відповів той, усміхаючись. – Налив возному у черево горнець солоної води, заткавши ніс клоччям! Ви бачили його?
	– Бачили!
	– То він іще не сконав? Се дивно!
	І Івашко рівнодушно пішов ладити на вечір пир для всеї двірні.
	Три дні перебував Бялоскурський враз з усею двірнею у Ванькові, доки не випито усього напитку, що придбав небіжчик, та доки не продав Бялоскурський за готові гроші всіх своїх маєтностей та прав у сій околиці. Сталося се третьої днини. До двора приїхали відпоручники одного із сусідних обивателів, який виробив собі був іще минулого року «кадук», тобто право посідання на маєтності Залушковського і Бялоскурського, коли засуджено їх на баніцію [вигнання, опалу. – Авт.].
	Та що оба інфаміки мали впливи в повіті й покупили собі у короля сублевації [проволоку у виконанню засуду, яку можна було за гроші купити в королівській канцелярії. – Авт.], і шляхтич не міг без відповідних воєнних сил ругувати [насильно усунути. – Авт.] з маєтностей обох панів. У них, бач, було більше сил, ніж у нього. По інеквітації [оружному нападі, так званомк заїзді. – Авт.] пана Бялоскурського порозумів шляхтич, що Бялоскурський бажає покинути сі околиці, тому вислав своїх ренкодайних і возного, а сі довершили продажі; пан Бялоскурський взяв гроші, обійшов іще раз увесь двір, чи, борони Боже, іще що не встало, і казав навіть збурити одну стіну, бо здавалося йому, що в ній є сховок. Відтак дав приказ вирушати.
	Запряжено коні, й один по другому стали виїздити хлопи з возами, навантаженими зрабованим добром. Передом рушили вози з домашньою обстановою, строями, столовим сріблом та ціннішими дрібницями, як збруєю пана Залушковського, сепетами [прикрашеними футералами – Авт.], пуздрами [розкішними скринями. – Авт.], образами і т. п. Далі везено припаси сирого меду, воску, солонини, вудженого м’яса, консервів зі сливок з кменом і інших овочів, багато всяких приправ та діжки з перехованими грибами і в’язанки сушеної риби. Сам пан Бялокурський не знав числа сим ріжним припасам і лишав продання їх пані Беаті, яка розумілася знаменито на подібних торгах. Напослід ішли вози зі збіжжям, якого небіжчик не вспів був іще продати, ждучи вищих цін на весну. Що не було вимолочене, се мусіли вимолотити ваньківські хлопи під час побуту пана Бялоскурського в їх селі.
	Увесь сей час у всьому зборі було тільки трьох тверезих людей: Юрко, Іван і Івашко. Вони-то наглядали за роботою селян та й побачили, що сі бідаки старалися на кождому кроці хоч жменю зерна відложити зі своєї власної праці. Через се приходило часом до сварки з п’яними короснянськими хлопами, але ні Івашко, ні оба молодці не боронили виголоднілим ваньківцям красти краденого. І так лишалося багато для злодія.
	Ціла каравана виїздила дуже поволі з двора, тому пан Бялоскурський поїхав з обома молодцями та Івашком наперед, щоби вигідно виспатися дома. Доволі було оружних хлопів і гайдуків до оборони проти крадіжі, а нападу нічого було боятися.
	Вже був вечір, коли чотири їздці доїздили до Коросна. Пана Бялоскурського боліла голова, тому їхав мовчки, не оглядаючись, а молодці змовлялися тим часом, що їм саме робити, щоби якнайскорше махнути на Поділля.
	Івашко думав на вид про щось, але в дійсності розглядався бистро, немов вижидаючи чогось.
	Запала понура, хмарна ніч. Був нів [? так і тексті. Мабуть, новий місяць?], і тому стало так темно, що треба було спуститися на інстинкт коней, щоби не з’їхати зі шляху.
	Дерева ліса пересувалися, мов чорні маси, по обох сторонах, і серед гробової тишини чути було тілько міровий тупіт коней. І шум потоків замовк, бо губився у важкому, душному повітрі. Поволі пересувався гурток гостинцем, а тишина ночі та вигідні кульбаки мимоволі колихали їздців до сну. Юрко та Іван замовкли також. Угерницький став нагадувати собі рідне село та свої поїздки до Іванівки, де жив отець Андрей. Бач, у дворі старого Угерницького не було спокою задля двірні та великого господарства.
	В Іванівці вибігав проти нього Іван, і вони вчилися оба, слухаючи свого любимого учителя. Туди приходила до них Галя… Спершу тільки із їдою посилав її старий Попель, відтак і вона стала прислухуватися наукам. Невдовзі мав старий Андрей троє учеників, що користали нарівні з наук… Аж ось став Юрко замічати, що голубі оченята Галі кращі, ніж arcana [секрети] посполитого права або латинська граматика, і хлопець більше слухав її голосу, як її слів. Дивувався тоді отець Андрей, що він не раз відповідав на питання беззв’язними словами. Дівчина червоніла, а Іван усміхався злобно…
	Одного разу не застав Юрко отця Андрея, ані Івана, бо виїхали до Теребовлі, і він попросив Галю вчитися з ним разом. Вони взяли «Учительне євангеліє», яке поясняв їм Андрей. І ось, коли стали читати про святого Івана та його Слово, що «бі у Бога», глянула на нього Галя і сказала, що сього не розуміє.
	І Юрко не розумів сього, але розумів слова, якими промовляли до нього оченята дівчини.
	Він нахилився над її усточками, буцімто читаючи…
	Книжка вгала на землю, а вони уперше поцілувалися, і здавалося, що тоді весь світ згорить у їх обіймі. Потім утікла Галя…
	– Чи тут, чи іще ні? Що за страшна ніч! – почувся голос пана Бялоскурського, який задержався при доріжці.
	– Правда! Се неначе нечиста сила надала, – відповів збуджений з дрімоти Іван.
	– Во ім’я Отця і Сина!.. – перехрестився Юрко.
	В тій хвилі почули нараз довкола шелест, і громада чорних постатей окружила їздців на дорозі. Дибом піднялося Юркові волосся на голові. Хвилю здавалося йому, що Іван справді викликав нечисту силу. Але ось почувся насмішливий голос.
	– Таки тут, domine [пане, добродію. – Лет] Бялоскурський! – А злізь-но, вашмость, із коня!
	– Хто тут? – крикнув тривожно пан Бялоскурський, здержуючи коня.
	– Злізь-но, злізь, доки прошу! – повторив той сам голос, але з грізною закраскою. – Злізь а почуєш. Ось тут побачиш ad oculos [наглядно. – Авт.] правосильніеть нашої прокламації, хоч ми і не в гроді.
	Під час, коли говорив голос, на боці посипалися іскри, в пітьмі заблимало червоняве світло смолоскипа, яке освітило на хвилю кривавим заревом лиця окружаючих. У сій хвилі гукнув вистріл та залунав передсмертний крик поціленого чоловіка. В сю мить стрілець – Івашко підірвав коня поводами так, що сей став дуба, а поваливши ударом приклада другого пахолка, щез у пітьмі. Червоні постаті кинулися юрбою на трьох їздців.
	Юрко й Іван добули шабель, і вкоротці відступили найближчі противники, бо почули молодецьку руку. Зате пана Бялоскурського стягнено з коня й обезоружено в млі ока.
	– Проч, псявіри! – верещав Юрко. – Ось ми вам покажемо, як чіпатися спокійних обивателів!
	І поруч з Іваном пер коня в сторону, де якісь люди в’язали Бялоскурського. Противники затискали щораз більше круг довкола молодців і тілько тому не стріляли, що боялися влучити в когось зі своїх. Аж ось, б’ючись на всі сторони, доїхали молодці до місця, де лежав Бялоскурський, а над ним схилені дві постаті. Одною з них був пригрубий шляхтич із червоним носом та лисою головою, у багатій ферезії [довгій киреї. – Авт.] та золототканому поясі, а другою – обдертий блідий жид, якого молодці зараз пізнали. Се був Абрамко з «Під буком».
	Коло шляхтича стояло на сошках кілька півгаків, вимірених на молодців.
	– Стійте оподалік! – крикнув шляхтич приказуючим тоном. – Стійте, бо прикажу спустити курки.
	– А до чорта! – закляв Юрко. – Що се за розбій? Ось я вам! – І, зіскочивши з коня, біг у сторону, де лежав пан Бялоскурський.
	Грубий шляхтич відступив узад і наміряв дати знак гайдукам. Та ось погляд жида впав на лице Юрка.
	– Стій! – крикнув радісно. – Ясновельможний пан староста не кажуть стріляти, то добрий чоловік, сей вельможний пан, що йде з шаблею.
	І кинувся до Юрка. Юрко замахнувся і, певно, був би вбив Абрамка, коли б сей не відскочив учас.
	– Ясновельможний пан боронять спільника пана Зглобіцького? – спитав.
	Юрко станув, як вритий… Справді, як він міг боронити Бялоскурського перед карою?
	– Хто ви? – спитав.
	– Се ясновельможний пан староста сяніцький, Ян Пеньонжек, а я свідок, що ясновельможний пан Бялоскурський вкрав йому гроші, а мене покалічив. Ви, ясновельможний пан дідич, се також бачили.
	Юрко сховав шаблю до піхви.
	– Чи се правда? – звернувся до Пєньонжка.
	– Правда! – відповів староста. – А з ким маю гонор?
	Юрко відповів за себе і за приятеля, який тим часом загороджував дорогу іншим пахолкам.
	– Добре! – заявив підстароста. – Ми вашмостів інзультувати [зобиджувати. – Авт.] не будемо, але мусите їхати з нами, бо коли відбудеться actum controversiae [розправа. – Авт.], ваше свідоцтво рішатиме.
	– Ба, нас силою не возьмете, – засміявся Іван.
	– Уважайте, вашмость, що вас двох, а в нас тридцять шабель!
	– То вам треба трупів чи свідоцтва? – спитав Юрко, добувши знов шаблі.
	Пеньонжек уступив поміж своїх пахолків.
	Тим часом пан Бялоскурський почув, що смерть йому поки що не грозить, тому набрав відваги.
	– Язда, пане Пеньонжек, – кпив. – Роби cadavera [трупи. – Авт.], а я буду прокламувати. Не знати тілько, хто голосніше, чи ти за жидівську шкіру, чи я за опримованє [гнет, утиск. – Авт.] золотої свободи «коронних синів».
	Пан Пеньонжек знав певно, що оскарження о сей crimen [злочин] – се річ немила, бо змінив тон:
	– Чи вашмостьове не хочуть свідчити? – питав.
	– Ні! Се не наша справа, – відповів Юрко, моргнувши на Івана.
	Іван шепнув пару слів Абрамкові, а сей побіг до Пєньонжка. По короткій, живій розмові підстарости з жидом звернувся пан Пеньонжек до молодців:
	– Коли так, то мушу вашмостів арештувати, але коли панове дадуть «пароль», що не втечуть, то ми їм збруї не заберемо.
	– На як довго? – спитав Юрко.
	– До контроверсії буду вас держати на власному вікті й амікті, без кустодії [правна формула: на власному удержанню й одіжі, без варти. – Авт.].
	– Згода! – крикнув Іван. – Ану, хлопи, вперед!
	І Іван пропустив пахолків, які товпилися позаду на дорозі. Усі зібралися довкола підстарости та висадили зв’язаного Бялоскурського на коня.
	Уся дружина їздців рушила, але не до Коросна, тілько простою дорогою дальше – до Сянока!
	Пахолки пана Пєньонжка мали по дорозі стації, де були розставлені запасні коні, тому, невважаючи на темряву, їхали берегом Сяну. Довкруги простягалися мало ще вирубані ліси, бо звідсіль доволі тяжко було сплавляти товар до Сандомира задля низького стану води. Відрадніший був також стан сіл, через які переїздили молодці. Не зайшла ще туди панщизняна господарка шляхти задля браку збуту, тому і хлопи нагадували ще своїм виглядом людей.
	Усі подорожні були змучені цілонічною їздою. Пан Пеньонжек звільнив ходу коневі та дрімав, колихаючись в кульбаці. Пан Бялоскурський кляв стиха під носом і допитувавші про ріжні річи пахолків, які їхали по обох його боках, а від часу до часу надслухував пильно, чи не їде хто за ними Але ліс мовчав, ніхто не обзивався серед тишини, навіть пахолки, які їхали за панами, перестали оглядатися. Годі, бач, було припускати, щоби Івашко міг дігнати пана Пеньонжка змученими кіньми своїх гайдуків і хлопів.
	На самому кінці їхали Юрко та Іван. Вони цілу ніч обговорювали дорогу на Поділля та способи, як мали переєднати загніваного батька. Іван висловлював сумніви, чи все удасться їм як слід, і уперше поставив питання, чи добре сталося, що Юрко й Галя…
	Юрко не витерпів:
	– Дурний ти, Іване! – крикнув. – Ти мені таких річей не говори! Я тут не уступлю ні на крок. Ти знаєш, що я свого батька люблю та шаную так само, як і твого. Твій згодився, коли мій не зборонить, а мій мусить згодитися! Я не з сих паничів, що гуляють, п’ють та з сіл роблять Содом і Гоморру. Я слухаю всіх, працюю кілько сил, але свого,митя не продам за ніяку кресцитиву.
	– Ну, а як твій батько не схоче, а мій не позволить?
	– Овва, світ широкий! – крикнув палко Юрко. – Возьму моє серденько у сідло, і хто мене найде скорше, ніж я сам і чому? Слухай, Іване, моя постанова невідклична, і хоч би прийшлося їхати на кінець світа, то не кину ні своєї віри, ні звичаю, ні любові. Я не лях! А тепер, коли пізнав іще краще ляцьку вдачу та звичай, то я власні діти подушив би в колисці своїми-таки руками, коли б знав, що вони колись оляшіють. Ти подумай тілько! Як мало їх тут на нашій православій землі, а й зараза не знищить так краю, як саме вони.
	– Твоя правда! – відповів Іван. – Але, бачиш, мені видитьея, що скорше або пізніше прийде-таки колись день свободи. Не раз чую серцем, що сей день суду вже йде.
	– Від козацтва? Так, певно, тому й нам, молодим, нема що робити поміж нашими скотообразними сусідами, а треба тікати геть, на схід. Там нас приймуть, як приймають ті сотки хлопів, що тікають від панів.
	У сій хвилі під’їхав до них Абрамко.
	– Дзінь добрий, ясновельможні панове добродії! Ось ми вже недалеко!
	– Чого хочеш, жиде? – спитав Юрко, недобрий, що йому перервали розмову.
	– Ну? Чому ясновельможний пан не хочуть свідчити проти пана Бялоскурського?
	– Бо він наш пан. Ми скажемо під присягою всю правду і кінець.
	– Як-то? І се, що я зізнав під нагаєм у коршмі?
	– Розуміється!
	– Вай, гевалт! Як се може бути? Ясновельможні панове самі знають, що се були тортури. А до них довів мене пан Зглобіцький.
	– Ти знаєш усе, що треба! – вмішався Іван. – Нашого свідоцтва не треба.
	Жид усміхнувся.
	– Видко, шо панове русини. Ви повірили би у правду й мені. Але панове шляхта не повірять, коли не буде шляхоцьких свідків. Тут посвідчив би вправді хто-небудь за гроші, що мій син є моїм татом, але так само найде свідків і пан Бялоскурський. Хто йому тоді чого докаже?
	– Ба, треба було ловити in flagranti, себто на гарячому учинку, – усміхнувся Іван.
	– Ну, його панове саме на сьому й бачили і присягнуть, а ми його скоро осудимо.
	Жид говорив «ми», начеби і він брав уділ у суді.
	– Як-то, без процесу? – спитав Юрко.
	– Без процесу, бо в нас тепер сила, а за нами гонять. Пан Пеньонжек виторгує від Бялоскурського гроші, а відтак скаже вбити… Бо я за свій біль мушу мати заплату! – заскреготав жид, стискаючи кулаки.
	Молодці покивали головами.
	– А що буде, якщо вас доженуть? – спитав Іван.
	– У Сяноці є стражник, пан Андрій Зборовський, а пан Пеньонжек має присуд смерті на пана Бялоскурського за зраду і заплатить Зборовському за прислугу. Вони поділяться зиском.
	Нагло Юрко здержав коня та став наслухувати.
	– Гей, ви там! – крикнув.
	Їздці здержали коні.
	– За нами їдуть! – кликнув Юрко.
	Пан Пеньонжек протер очі.
	– В коні! – приказав. – За півгодини будемо в Сяноці! Язда!
	Всі пустилися чвалом. Юрко й Іван також, вірні даному слову. З-поза закруту дороги видніло невеличке місто Сянік на високому березі і королівський замок із двома баштами. Нкоротці ліс скінчився, а дорога, роз’їжджена возами, кіньми та худобою, змінилася в ряд східців. Була се ознака, що передмістя недалеко. З сеї причини мусіли коні звільнити бігу. У сій хвилі наздігнала Пєньонжка юрба пахолків пана Бялоскурського, і під лісом залунали скажені крики та прокльони. Люди пана Бялоскурського їхали навіть на власних конях підстарости, випираючи з них останній дух.
	І так влетіли обі юрби одна за другою на передмістя.
	На замковому передмістю кипіло тим часом неабияке життя. Стражник, пан Андрій Зборовський, прибув сюди передучора з товариством «легкої хоронгви», щоби добитися виплати платні за останні місяці та добути собі потрібного до життя хліба-солі. Значило се, що відділ так довго думає сидіти в місті, доки не виплатять купці належних грошей. Розуміється, що міщани замкнули брами міста, замок своїх зовсім не відчиняв, тому жовніри заквартирувалися на передмістю, наче у ворожому краю. Їду, напитки, коні, пашу, жінки й дівчата поділено зараз першої днини, чоловіків пов’язано та уладжено лови на сяніцьких міщан.
	Другої днини зловлено справді одного і повішено перед брамою при Угорському тракті на пострах ликам [міщанам. – Авт.]. Нагаями та вистрілами сіллю і шротом прогнано передміщан, які приходили упоминатися о своє; надвечір убито двох жидів і стріляно до міста, а вночі нападено безуспішно на замок.
	Супроти такої видатної діяльності виглядали сяніцькі міщани прибуття підстарости, мов спасення. Як королівський урядник міг він безкарно удатися до табору жовнірів та уложитися о умови, під якими згодили б ся вони покинути Сяніцьку землю. Міщани радо віддали б навіть половину майна, не хотіли, одначе, віддати усього, та якраз усього домагався пан Зборовський.
	Аж ось вернув пан Пеньонжек, і чвалом в’їхали його люди у табір вояків, що розложився по домиках над Сяном, недалеко замкової брами.
	Міщани привітали його окликами радості та вистрілами із гаківниць. Жовніри, з виїмком сих, що роз’їхалися на рабунок по селах, утворили великий круг довкола прибувших. Та заки ще розвідалися, хто, чого та відки приїхав, влетів, мов буря, Івашко зі своїми, і в крузі вояків почалася бійка між обома гуртами. Жовніри стали стріляти по одних і других. Пеньонжек утік в якусь хату. Бялоскурський лежав на шиї коня, дрожачи з переляку, а Юрко й Іван відбивалися від кількох напасників, про яких не мали поняття, до кого саме належали. Крик, гамір, метушня запанували скрізь, а зі замкових веж приглядалися старостинські пахолки, регочучись, замість іти в поміч нападеній власті.
	Нагло залунав грімкий голос команди:
	– Гей, розняти їх!
	– Гас! Гас! [Стій, стій! – Авт.] – заревло кількадесят голосів, і жовніри стали розділювати борців, б’ючи шаблями, буками, ременями – чим попало.
	Та вже було запізно, бо кілька трупів валялося в болоті та поросі. Пана Бялоскурського освободили його пахолки, і зі шаблею в руці стояв він перед своїми людьми. Також Юрка й Івана потягнули пахолки до себе.
	Серед крику та гомону кричав пан Бялоскурський:
	– Освідчаю всім і промульгую communiter et personaliter, що обох моїх ренкодайних vi opressos vi liberavi! [Заявляю всім і проголошую всім загально і кождому зосібна, що обох моїх ренкодайних, силою томлених, освободив я силою. – Авт.]
	На порозі одного з домиків станув тим часом високий, худощавий чоловік у блискучому панцирі та шкіряному колеті, з гребенастим шоломом на голові. В руці виднів гранчастий будзиган [булава. – Авт.], на ногах високі райтарські чоботи з величезними острогами. На зів’ялому лиці стояла виписана вся минувшість лицаря, в якій, видко, не бракло чарки та змислових розкошей. Він не мішався у глоту вояків, тілько командував іздалека. Коли почув тубальний [грімкий. – Авт.] голос пана Бялоскурського, звернув туди свій зір, і нагло опала піднесена рука, а лице прояснилося.
	– Янку! Ти то? Га, гора з горою не зійдеться! Що у чорта? Яким робом ти у такі терміни [скруту. – Авт.]?
	Пан Бялоскурський пізнав також полковника й одним скоком найшовся при ньому.
	– Десять тисяч злотих виплачу тобі завтра, якщо вступишся за мене. Підстароста за одного жида хоче мене карати на горлі. Не обіймай мене та не цілуй, тілько удавай чужого, гич, твої власні жовніри повстануть на мене. Я маю гроші, а Пеньонжек знає про се!
	Все те сказав нараз, скоро і поривисто, а відтак відскочив та став кричати на все горло:
	– Справедливості хочемо ми, опримовані [давлені. – Авт.] коронні сини сеї Річи Посполитої, постоновані [нехтувані. – Авт.] старостинськими пахолкими. Се crimen, се imparitas [злочин, се лайдацтво. – Авт.], се стремління до absoluum dominium. Neminem captivabimus [необмеженої власті. Нікого не вільно ув’язнювати]!
	– Silentium [Мовчати! – Авт.]! – гукнув Зборовський. – Мості панове, успокійтеся! Що се за тумульт? Експлікуй [гамір? Розкажи, про що йде річ. – Авт.], вашмость.
	Тут звернувся до Пєньонжка, який, почувши прикази, вихилився із сусідньої хати. Він підійшов до Зборовського, випняв черево вперед, гордо засунув шлик назад голови і промовив:
	– Мості пане стражнику! Ти, який зійшов на нашому фірмаменті [небосклоні. – Авт.] як видимий signum potestatis [знак власті. – Авт.] нашого наймилостивіше нам пануючого круля єгомості, прийшов єси у наші diciones [області. – Авт.], наче angelus dei [божий ангел. – Авт.] у Содом і Гоморру, і до тебе апелює опримована невинність і вічно наново розпинана на хресті ойчизна, що стоне і просить авгзіліїв [помочі. – Авт.] перед усякими лотриками, інфамісами та банітами. Вони, бач, на свого зацного стану дистинкцію та pristinam забуваючи virtutem, процедером нечестивим забавні, viros [давнішу забуваючи чесноту, займаючись нечесним ремеслом, мужів. – Авт.] сій ойчизні зовсім відданих, против усіх правил святої справедливості, переслідують, непокоять та молєстують, manu armata громлячи їх ad internecionem [допікають, оружною рукою громлячи їх до загибелі. – Авт.]. Ось і тепер шляхтич пан Ян Бялоскурський, якого многі та безецні facinera [вчинки. – Авт.] усьому світу nota et memorabilia [звісні і пам’ятні. – Авт.] суть, сього отут жида Абрамка Єлєня, везучого гроші на нові зацьонги [наймання жовнірів. – Авт.] для сяніцького староства, гди [коли. – Авт.] з бандою подібних йому сабатів, сербів, козаків, татар та іншого гультяйства обігнав і напав, saucium, laesum et concussum [раненого, нарушеного і потовченого. – Авт.] мало що навіки здоровля не позбавив, а згадані гроші забрав, украв і зрабував, за що від вашої милості, ясновельможний стражнику коронний, poenam peto [прошу покарати. – Авт.] в ім’я святої справедливості! Вищезгаданий імці пан Бялоскурський, засуджений свойого часу на інфамію й баніцію, клейноти князя московитян украв, а тепер, cum hostibus patriae [із ворогами вітчини. – Авт.] Бетленом Габором та угорськими панами спільність маючи perduellonis [о зраду. – Авт.], оскаржений зістав, що вашмостьове шляхта з листів королівських, до мене писаних, лацно вирозуміти можете. В сих листах із великим моїм смутком над ущербком [шкодою. – Авт.], нанесеним усьому золотому станові шляхоцькому, через latrocinium [злодійство. – Авт.] пана Бялоскурського, reperitur [находиться. – Авт.] і приказ: оного пана Бялоскурського безпроволочно зловити, in fundo [у підземелля] Сяніцького замку осадити, а перевівши належно actum controversiae [слідство], на горлі скарати, чого й я в ім’я святої справедливості сподіваюся від вас, ясновельможний пане стражнику, що се учиниш, spero [сподіваюмь].
	Краснорічива бесіда пана Пеньонжка зробила на присутніх чимале вражіння. Спершу всі мовчали, але вкоротці почулися заміти:
	– Як-то? Нові зацьонги? А давній жовнір зі всього обнажений.
	– Ликам на ласку відданий…
	– Се imparitas [лайдацтво]! – крикнув хтось.
	Але ся різка критика королівського приказу прогула незамітно, бо ось виступив пан Бялоскурський, щоби відповісти на закиди.
	– Ясновельможний пане стражнику! Коли перед твій високий трибунал мій адверзар [противник] виточує справу, признаю й я, що годі було найти вищої та розумнішої інстанції, і non dubito [не сумніваюся], що правдива цнота, наче олива на воду, вийде при соломоновому суді заслужених patriae defensor-ів [оборонців вітчини. – Авт.]. Мості панове! Невдячною є ойчизна для сих, що, кров проливаючи, боронять її, опонуючися hostibus [ставлячи ворогам опір. – Авт.] у всяких обставинах, за здоровля не дбаючи, не їдячи, не п’ючи, вічно чуйні, мов журавлі, і хоробрі, мов герої старинності…
	Загальне признання, яке добув собі пан Бялоскурський гноїми словами, об’явилося говором одобрення, що пішов поміж жовнірами. Тим часом пан Бялоскурський продовжав:
	– Але більша amor patriae та modestia [любов до вітчини та скромність. – Авт.] вашмостів, ніж invidia [зависть. – Авт.] ворогів, тому я відкликуюсь до вашої юрисдикції, будучи давнім жовніром, а й тепер можучи тілько з трудом оборонити свою худопахольську субстанцію від могучих ворогів. Через страшливу error [похибку. – Авт.] людської справедливості, а може, й через злобу моїх ворогів опоганив трибунал мою честь присудом. Але круль єгомость, бачачи мої merita та virtutes [заслуги та чесноти. – Авт.], дав мені сублевацію [увільнення від кари], яку ось до рук ваших, ясновельможний пане стражнику, передаю, а заразом заявляю, що злочинів, закидуваних мені паном Пєньонжком, ані сам я не поповнив, ані інших до поповнення не інцитував [заохочував. – Авт.]. А сього жида, який важився своїм паршивим свідоцтвом проти шляхтича свідчити, я ані не ловив, ані не мучив, і грошей при ньому non reperi [не найшов. – Авт.]. Він сам признався добровільно, що їде до пана Пєньонжка з рамени Бетлєна Габора, як його милість із предложеного висліду скрутинії [слідства] над жидом Єлєньом самі ласкаво прочитати зволять. Укінці звертаюся із найглибшою індигнацією [обуренням] до всіх тут присутніх шляхетне уроджених синів ойчизни. Це є iustitia [справедливість]? Чи жид значить більше, як королівський лист, а воля якогось підстарости більше, ніж від віків муніфіковані [забезпечені] свободи коронних синів? Eheu! Нехай ignis infernalis спалить orbem terrarum [адський огонь спалить світ. – Авт.], а всюди заволодіє diabolus [чорт. – Авт.] і ангели його, коли ошукані властю жовніри поведуть in vinculis [у кайданах. – Авт.] ошуканого властю товариша на суд саме тої власті!
	– Не буде сього! – крикнула товпа жовнірів. – Се наруга над нами всіма… В пень шубравців!.. Де кварта?.. На гак жида!
	Серед гамору загудів нагло тубальний голос пана Зборовського:
	– Silentium! Мості панове, покажіть ваші листи!
	– Ось вони!
	І пан Пеньонжек достойним рухом подав пану стражникові великий аркуш паперу з печатками, а рівночасно пан Бялоскурський добув із-під подертої киреї папери, які, будучи обережним, носив у полотняному мішечку на голому тілі.
	Жовніри замовкли та з напругою гляділи на свого полковника, який з повагою читав королівський лист.
	– Лист із ординансом [приказом. – Авт.] єсть! – сказав. – А ось се… се таки справді сублевація! – закликав, наче чудуючись, що пан Бялоскурський сказав правду. Тут пан Зборовський насупився і визвірився на пана Пєньонжка.
	– Як же ж, васть, смієш мимо сублевації?.. «Errare humanum est [«Поблудити – се людська річ». – Авт.]», круль помилився, й тобі зась до особи сього обивателя. Ти краще подумай про оброки для нас, про приставство і кварту!
	– Так! Так! – гуділа товпа.
	Пан Пеньонжек сконфундувався [збентежився. – Авт.] і нагло помітив, що начав дуже небезпечну гру. Йому, бач, не прийшла на гадку ворожнеча, яка постійно панувала між військом і урядом. Тому рішив властивим свому станові обичаем обстоювати при своїй справі, щоби сим збити з пантелику недосвідченого, як думав, жовніра.
	– Про се опісля! Я домагаюся передовсім сповнення приказу нашого наймилостивішого пана, а відтак будемо вже трактувати [переговорювати. – Авт.] о матерії, яка вашмостів привела в обсяг моєї юрисдикції, причому, певно, не позабуду на свої officia [обов’язки], наскілько ви своїх не забудете. Praepique [Особливо. – Авт.] не забудьте, ясновельможний пане стражнику, справи жида…
	– Що? – гукнув пан Зборовський, а лице його змінилося до непізнання. – Що? Я маю пам’ятати про жида? А се що?
	І кинув під ноги Пєньонжка рукопись Рамбулта.
	– Ось се твій жид, зраднику, райфуре мадярський! Як смієш, лику, опримувати спокійного обивателя, що має від короля залізний лист? Чи думаєш, що наша patientia [терпець. – Авт.]Із заліза? Кидаєш нам в очі наші officia, а не даєш хліба? Добре! Officium нашим є слухати королівських грамот. Ось грамота! – І пан Зборовський ударив рукою в сублевацію пана Бялоскурського. – Сей документ має більший вальор [значіння. – Авт.], як усе інше, бо in periculis [в небезпеках. – Авт.] ойчизна потрібує всіх своїх синів, яких ти рад би вивішати. Ось питання ще, чи сам не покажеш нам туди дороги.
	Пан Пєньонжек зблід.
	– Мості пане стражнику! Я готов контентувати [задоволити. – Авт.] вас у всіх ваших desiderat-ах [бажаннях. – Авт.], але звольте глянути на datum [дату. – Авт.]другого королівського листа.
	Пан Зборовський впав у лють.
	– Що? То ти, канцелярський вискробку, учити хочеш розуму нас, які печатаємо кров’ю, а скробаємо й пишемо мечем історію Річи Посполитої? Ось що я на твої листи!.. А ти сам марш мені з очей, коли хочеш сальвувати здоровля; таких-то урядників лишає нам староста Мнішек замість себе? Пожди, бестіє, ось я дам тобі уряд!
	Тут пан Зборовський подер лист короля на дрібні шматки, кинув на землю, потоптав ногами а, обернувшись до своїх жовнірів, плюнув іще з досадою на подерті шматки і криконув:
	– Мості панове, зрада! Магнати і круль стремлять до absolutum dominium [необмеженої власті. – Авт.]. Викликали московську війну, де багато зацних синів коронних поклало свої невинні capita [голови. – Авт.] та потратило фортуну [майно, маєтки]. А й тепер по інфлянтській потребі нема нам де зложити голов, мов диким бестіям. Зате кажуть нам ad internecionem [до загибелі. – Авт.] переслідувати сі останки нашої браці, які не дали себе, як ось ми, втягнути у магнатську і королівську імпрезу. Се insignus et notabilis [визначний і замітний. – Авт.] знак, що хочуть нас узяти під ноги, як се є у Швеції. Мості панове! Купою до мене! Ми на гвалт відповімо гвалтом! Хто за мною?
	– Всі! Всі! nemo ultimus! [Ніхто не хоче бути останнім. – Авт.] – ревіли вояки. – На шаблі опірних… на замок!
	Пан Пеньонжек опустив руки і очам своїм не вірив. Але в сій хвилі шарпнув його хтось за рукав. Пеньонжек оглянувся і побачив позеленілого зі страху Абрамка.
	– Ясновельможний… староста! – верещав жид. – Тікаймо якнайскорше, вони нас уб’ють!
	Пан підстароста немов зі сну збудився і, підібравши поли, пустився навтікача. Хтось копнув його понижче плечей, і підстароста впав лицем у грязь. Жидові розбито голову каменем, поза тим ніхто за ними не гнав, бо ціла юрба пустилася просто до замку. Коли пан Пеньонжек устав, бачив, як жовніри рубали браму, а пахолки на шнурах спускалися зі стін і утікали до міста. На жаль, аж тепер став пан Пеньонжек думати, чи не ліпше було відразу вбити пана Бялоскурського, жида віддати судові за пропалі гроші, а самому заїхати осиротіле Коросно.
	Угерницький і Попель гляділи тим часом на цілу подію, не кажучи ані слова. Вкінці поклав Іван руку на рам’я товариша:
	– Юрку!
	– Що таке?
	– Їдьмо в хату розставними кіньми Бялоскурського. Позавтра під вечір будемо в Перемишлі, за десять днів дома! Татари…
	– А гроші Бялоскурського?
	– Віддамо вірменам у Львові. Бялоскурський з ними торгує. А потім хоч би не віддали, то се ж крадене…
	– Ну, то дамо Цебрівському! Він ставить церков…
	І оба молодці завернули коні та поїхали просто гостинцем.
	6. Пани і слуги
	Різкий західний вихор гнав пірвані хмари по небосклоні, неначе чамбул орди, який переходить попри лице хана – місяця. Раз у раз гляділо його ясне лице на чорну землю та кидало жменю світла у кромішню пітьму, але за хвилю щезало знов, як та чайка серед Чорного моря. Услід за сим ішли землею цілі війська привидів, ряди тіней плили під крилом вітру на схід, одні за другими, вічно, невпинно, непереривно
	Мов потвори Апокаліпси, сунули тіні понад землею, та не пусті вони були. Під їх напором гнулося галуззя дерев, збіжжя і трави у полі, вся земля стогнала, та понурим свистом гомонів світ про Божий гнів, який давив землю своєю вагою.
	Було сумно і страшно. Старі люди кажуть, що такі ночі лучаються під час кривавих літ війни, грабіжей, зарази, бо вони бувають якраз ділом сих таємних, жорстоких сил, що царюють між людьми. Більше, бач, кланяються люди замислам диявола, як Божому сяєву, тому й тіні прислонюють райський світ привидами, розвівають вихром мир У природі та в серцях і посилають духів кари і війни, морди, пожежу, заразу…
	І кажуть, що серед такої страшної ночі перекидаються всі Божі кари з місця на місце, мов сарана у степу, а другої днини конають люди у судорогах по шляхах та хатах, або серед реву «Аллах! Аллах!» займається село та ллється кров неповинна.
	У хаті сидить бабуся коло сліпого віконця та пильнує побитого паном на лані сина або колише «панську» дитину своєї внуки. Де ж мати дитини? Вона пішла за сим вітром, а радше душа її поплила птичкою на схід у пустиню… В інших хатах лежать мужики, смертельно втомлені панським сінокосом… Навіть нестало сили зварити вечері, так утомив усіх труд та ляк перед нагаєм. Бач, удвоє прийшлося відроблювати – і за живих, і за вмерлих. Бо ось у інших хатах валяються сині набренілі трупи, скорчені у страшних судорогах хороби… Чума!
	Чума, нагай, нужда, насильство, кров, пожежа… Служба! І все те побирав вихор із собою, і з сього зродилися сі страшні потвори – тіні, які вилюднюють своїм віддихом дальші села та тікають дальше, на схід, щоби залюднити пустиню.
	А за ними часом, мов із пекла, тікають і люди…
	Чому? Може, тому, що їх туди несе вітер глядіти сих хмар, які ось пролітають туди понад землею, сих споминів, надій… А може, вони бажають утікти від служби?.. Може!
	Мало лучаеться таких ночей у червні. І справді, всі люди подали б ся у монастирі, коли б частіше чули сей жалібний свист, шум та стогін вітру, який бушував над землею. Він, бач, сам-один оплакував долю, а радше страшну недолю підданих.
	Поміж напіввимерлими селами стрічав вихор і двори та звичайно минав їх, не займаючи. Зараза любить погній нужди, а у дворах пани! Але з сих дворів зняв вітер іншу хмару та помішав її зі своєю хмарою нужди. Се була хмара бути, злоби, злочину, нечисті тіла і душі… панства!
	І все те, змішавшися, гнало зі стоном та ревом понад землею, і все живуче тікало та крилося як можна найдальше. Лиш дерева розказували собі, що бачили у страшних, пірваних хмарах та у товпах тіней-привидів, а у вежі реготався раз у раз лилик: ха-ха-ха! ха-ха-ха! Ось і побідили тебе, Розп’ятий.
	І так гуляв вихор над усею Україною, співаючи холодним зорям пісню про її гаразд. Навіть звір по лісах замовк, поховався, і лише сови пугутькали у лісі, а від часу до часу висловляли й пугачі свою радість голосним гу! гу! – яке звучало якось немов погроза, неначе сказати хотіла птиця: го-го, ще й не таке буде!
	Мертво та непорушно лежала при Львівській дорозі Жовква, столиця гетьмана Станіслава Жолкевського. Хоч ще не було пізно, все місто тонуло у пітьмі. У таку ніч не хотів ніхто виходити з хати або хоч би відчиняти вікон, щоби не пускати в хату нечистих сил, які розгулялися бурею. Навіть шинки, в яких під час зарази бував більший рух, як звичайно, були замкнені й неосвічені.
	На вежі костелу, де мав сторожити вартівник, не було нікого. Ще перед двома днями не встав він ранком з ложа, а до вечора вкрилося тіло морівками [темними п’ятнами, ознаками чуми. – Авт.]… За два дні потріскала шкіра на трупі, а страшний сопух затроїв повітря. Одначе ніхто сього не завважав, бо було високо, а лізти туди всі боялися. Лише пси, які виволікли на ринок декілька випорпаних куснів вонючого стерва, вили протяжно, достроюючись до понурого виття вихру по пустих улицях. При сьому задирали писки угору, немов чуючи на вежі трупа, якого не завважили люди.
	Брами міста стояли отвором. Ніхто не боявся опришків, ні татар. У заражене місто не їхав ніхто, хіба хлопи із також заповітрених сіл. Навіть сам пан не пускав до себе нікого з міста, тілько повірив німецькому медикові дозір над заразою, а кількадесятьом пахолкам велів пильнувати безпеки та хоронити трупів. Але медик утік, вартівники спали п’яні у вартових кімнатах при брамах. Нікому було за ними наглядати.
	За містом стояв на горбку замок з округлими вежами, окружений садом, огородом та гумном, усе те обведене ровом, валом, частоколом, а почасти стінами й мурованими брамами. Зараз за садом починався ліс, і то дуже густий, шанований ощадним господарем – панський ліс.
	Саме з сього ліса виїхав їздець. Коли тілько виїхав поза останні дерева, вдарила його в лице нічим не спинювана сила західного вихру. Кінь скочив та, дрожачи цілим тілом, став форкати з переляку. Їздець затяг високу козацьку шапку наперед голови та успокоїв коня, гладячи по шиї. Новий порив вітру мало не збив його з ніг.
	– Во ім’я Отця і Сина! – перехрестився козак. – От, певно, повісився хтось… наче Юда! Боже, будь милостив його грішній душі! Погана ніч! Правда, Чауше?
	Тут козак звернувся до свого жеребця, який оказував велику охоту завернути знову у діброву, під захист дерев. Чауш поклав уха по собі та замахав головою.
	– Ага! Озлобився, товаришу? Ну, нічого! Заїдемо до баборіза [прізвище пана Жолкевського, який у битві над Солоницею казав вирізати баби й діти. – Авт.], то будемо спочивати. Там ніякий біс не прикаже тобі товктися поночі. Там тілько бабам і дітям біда, але не нам, козакам.
	Кінь неначе порозумів слова пана, спустив голову додолу, щоби вітер у ніздрі не віяв, і пустився спроквола до замку.
	Коли б козак міг був глянути через високий мур на майдан, серед якого стояв сам замок, то побачив би був доволі живу картину. На майдані стояли довкола бочки смоли, запалені, щоб освітити подвір’я, бо не можна було сього вчинити іншим способом задля страшенного вітру. Коло бочок крутилися парубки, які пильнували, щоби від огню не зайнялися коляси та колєбки панів, що заповняли частину майдану. Великий чотирикутний майдан був окружений з трьох сторін будинками, а саме: кухнею, зброївнею, обширним рефектарем для приїзжої біднішої шляхти та мешканнями для прибічних гайдуків пана Жолкевського. З четвертої сторони притикав до самої замкової будівлі панський сад, заложений західними огородниками.
	По майдані крутилася шляхоцька служба, гайдуки, пахолки, бігали пси всякої величини і краски, та довгим шнуром ішли одні за другими слуги, які несли на величезних полумисках страву до рефектаря та до самого замку.
	Його всі долішні вікна були освітлені, тілько горішня часть і високі круглі вежі тонули в пітьмі, а високо над ними пересувалися пірвані хмари.
	В одному наріжному вікні, яке виходило в сторону міста, горіло світло. Була се т. зв. червона кімната, улюблений кут пана Жолкевського.
	Він сам сидів ось при великім, закиданім паперами столі, на якім горіло у двох свічниках по чотири високі свічки. Між ними стояв чорний гебановий хрест із срібною фігуркою Спасителя.
	Вся кімната була оббита темно-червоним адамашком, а червоний блиск падав на лице гетьмана кривавим рефлексом. На гетьмані був червоний кунтуш та темно-багряний жупан, а всі запинки аж горіли від самоцвітів.
	Пан Жолкевський, видко, мав гості та думав за хвилю зійти між них. Поки що держав він у руках великий кусень паперу з королівською печаткою і читав його. В худих виразистих рисах його лиця малювалися думки та почування, бо гетьман не мав причини скривати їх, будучи сам-один.
	Письмо, яке держав у руках, – була се королівська пропозиція на сойм, а з неї аж віяло блідим острахом перед ворогом християнства і польським союзником – Високою Портою.
	«Непевний се союзник! – писав король. – Не раз досвідчили ми сього, як облудна його приязнь, що з часом приходить і минає… Злий се сусід та не можна йому вірити, бо в нього щастя і відповідна нагода ломлять найсвятішу присягу» [Текст оригінальний. – Авт.].
	Жолкевський прочитав усе письмо і задумався.
	Так, непевна була приязнь турків! А від неї залежало все. Уся Річ Посполита не мала ані одного стану, який зміг би, одностайно зібравшися, відперти ворога та зберегти цілість держави. Гетьман знав своє військо добре. Воно складалося з усякої збиранини «без чці і вяри», з ріжних одчайдухів, інфамісів, банітів, вархолів [позбавлених честі, вигнанців, забіяк], які ходили на війну збагачуватися та субстанцією «браці» латати свою надірвану розпустою фортуну. Коли зближався ворог, мості панове скликували сеймик, посилали депутацію, а прийшло до бою – посилали козаків, українських наємників, або ланову піхоту. На чім же опирається безпека Річи Посполитої?
	Жолкевський поклав лист на стіл та спер чоло на руку.
	Три політики! Королівська політика тривог, просьб, упокорень; шляхоцька політика трусості, привати [егоїзму. – Авт.], безсовісності і гнилі та його власний патріотизм. Але гетьман чув, як земля усувається з-під його ніг…
	Доки ще буде вдаватися те сипання піску в очі султанові? Та чи стане сього піску? Де взяти сеї тіні сил, яка здержує полчища османів перейти Дністер? Магнати ходять на волохів, ведуть війни на власну руку, закликають козаків, а з краю тікає тим часом маса народу від панів у козаки, аби тілько дальше від проклятої долі підданих. Пустіють села, у власнім гною гниє браця шляхта або свариться між собою. Наємна сволоч нищить останки майна, жиди вивозять усе з краю, що має вартість, лишають вино, атласи, розпусту, хороби і безсилу.
	А сила пливе на схід! Там росте справжній великан – тут ломляться гнилі підпори, і уроєний великан валиться у власну гниль та нечисть. Боже, Боже! Хто подасть рятунок тим, що гинуть?
	Жолкевський зложив руки і глядів у Розп’ятого. І нагло успокоївся. На його лиці появився іронічний усміх. Він, бач, приловив себе на штуці, якою часто зворушував шляхту в сенаті, щоби ухвалила комісію [В даному випадку – делегація до козаків з пропозицією найматися на службу до польського короля] на козаків… Так! Нема чого здаватися на поміч неба, бо воно високо… Се лише риторична фігура. Треба сил, сил і ще раз сил! І то на се, щоби сього східного великана – козацьку силу – звалити, розірвати, а м’ясом та кров’ю погодувати змія, що здихає, і нове життя влити у гнилу суспільність. Треба за здоровим народом кинути на схід гниле панство, щоб воно мало нове підложе до своєї галапасної діяльності. Воно відживе знову, а з України нікуди вже тікати хлопам.
	І тоді вся сила великана вселиться в Польщу, тоді нешкідливим стане лотрівство панів, вірним покаже себе турецький союзник, а й татари заховають шляхті свою приязнь, якщо не буде козаків, щоб боронити України та світити ханові в очі пожежами.
	Жолкевський зірвався і став ходити по кімнаті туди і назад. Його тінь падала на стіну, і здавалося, немов поруч із ним ходить іще злий дух та нашіптує йому дальші думки.
	Справді. Наслідком гнету у Короні [Польськім королівстві. – Авт.], наслідком насильств, здирств та мордів заселюється Україна, позискує лад, добробут, силу і все те завдячує, очевидно, шляхті. Тепер готові козаки поріжнити Річ Посполиту з Портою, а тілько одні вони мають силу знищити татар та опертися султанові. Тому ще нині треба скликати комісію і йти на Запорожжя.
	Нагло спинився Жолкевський у проході.
	А полуднева турецько-татарська границя?.. Король пише, що румільський беглербег [верховний намісник європейської Туреччини. – Авт.] домагався від нього листом поживи та дерева до будови турецьких замків на Дніпрі проти самої ж Річи Посполитої. Що за наруга! Сей поганин пише до короля, наче до першого ліпшого кяї [війта. – Авт.] свого пашалика! До козацького гультяйства пише ввічливо, немов до римського цісаря… Що ж з сього? Козаки відповіли лайкою, а король покірною просьбою… Ось він, Жолкевський, змінить се, але вперід треба крові, козацької крові на сході, хоч би за сей час мав хан половину шляхти з Корони взяти в ясир на заході… Треба Солониці…
	Жолкевський сів знову та, закривши очі рукою, став пригадувати собі давні, забуті картини з-перед дев’ятнадцяти літ [1596 + 19 = 1615-й рік], коли він перший раз як начальний полководець громив гультяйство. Перед його очима станув образ кривавого поля, вкритого пошматованими тілами мужів, жінок та дітей. Він бачив мажі, оббризкані мізком розбиваних об колеса немовлят, попорені трупи і копита коней, пообвивані внутренностями. І все те, все те зробило його слово, слово зради…
	Жолкевський здригнувся, відняв від очей руку, а зір його впав якраз на срібну фігурку Спасителя, що прощав навіть власним убійникам і лотрам. Від фігурки йшли яркі промені і падали на червоне лице гетьмана, немов хотіли його пробити стрілами розуміння, милосердя, покори. Гетьман зблід і сказав до своєї душі: «Годі! Патер Тхожевський дав мені абсолюцію [звільнення] від присяги, кажучи, що додержати її схизматикам – се гріх! А зрештою…»
	Жолкевський махнув рукою, отрясся з сумнівів і нахмурився.
	По хвилі проговорив шепотом:
	– Хоч би й десять разів прийшлося те саме вчинити, non verebor [Не завагаюся. – Авт.] тих самих взятися способів. Притім я прощаю їм усім як християнин… Але Річ Посполита домагається кари на бунтівничих хлопів, які не роблять панщини, а шкодять союзникові…
	В сій хвилі почулися кроки перед кімнатою. Ввійшов шляхоцький пахолок, нарядно одітий у оксамитну одіж. Він низько поклонився і сказав:
	– Ваша ясновельможність! Єсть гонець-козак від Петра Сагайдачного, старшого Війська його королівської милості Запорозького.
	– Нехай ввійде! – приказав гетьман.
	Відтак поклав на столі набитий пістоль і уложив риси свого лиця у вираз поваги й сили. Пахолок щез, а за хвилю почув у передній кімнаті скорий і певний хід мужа та брязкіт шаблі. Двері відчинилися, і в них станула висока стать козака, а за нею – два панські гайдуки з мушкетами.
	Козак скинув уже був свою довгу кирею і станув перед гетьманом у гарнім матеріальнім жупані синьої краски, сині були також шаровари, перев’язані довкола стану широким поясом. За поясом виднів турецький ніж та два пістолі, викладані багато сріблом. Довга шабля висіла при боці, а спереду від пояса – кілька ременів з люлькою, кресалом та гаманцем на тютюн. З другого боку видко було ріг із порохом та шкіряну торбу на кулі. Стать козака була худощава, костиста, широкоплеча, риси лиця виразисті, хижі, блискучі очі. З голови звисав на ухо жмут чорного волосся – оселедець.
	Він зупинився на порозі червоної кімнати і глянув у неї, мов у пащу лютого звіра, – так кривавою видалася йому вся поява…
	«Опир! – подумав. – Мало йому крові в полі, ще й хату вимостив кров’ю! Дух святий при нас!»
	Він здригнувся, переступив поріг, а відтак поклонився в пояс, відповідно до приказів свого гетьмана.
	– Слава Богу, – сказав, – а вам, ваша ясновельможносте, підданчий поклін від пана старшого Війська його королівської милості Запорозького та бажання доброго здоровля і панування на многі літа.
	І шапкою діткнув підлоги, а відтак випростувався на весь ріст і глянув ізгори на меншого ростом «баборіза».
	Жолкевський не відповів на поклін, тілько з-під стягнених брів глядів на козака, здержуючи лють, яка прошибала його на вид сього вірного вояка, видко, відважного, хороброго і послушного.
	– Хто ти? – спитав укінці.
	– Військовий осаул Олекса Коршун.
	– За чим приходиш?
	Осаул поклонився знов у пояс:
	– З вістками, які старший Війська його королівської милості Запорозького посилає вам, ясновельможний, у доказ своєї вірної служби королеві, Річі Посполитій і всьому християнському мирові.
	Жолкевський стягнув брови ще більше.
	– Знаю, знаю, гарна се служба, чисті медвежі прислуги, та про се опісля! Кажи тепер, що знаєш.
	– Уроджений [Шляхтич. – Авт.] Петро Сагайдачний пересилає мною вістку до могучих та високих ух вашої ясновельможності, що кримський хан з усіми ордами стоїть уже на границях, і стягаються ще тілько ногайські орди, щоби купою піти на Поділля й Волинь. Знаємо се зовсім певно, бо всі табуни пощезали, а чабани пігнали череди у західні степи, тому що не буде кому пильнувати їх. Усі татари в поході. Ось і все!
	– Відки знаєте, що напад піде на Поділля й Волинь?
	– Бо в нас тепер усі козаки дома, то татарам небезпечно. – І, поклонившися в пояс, хотів відійти.
	– Пожди! – сказав Жолкевський і, відвернувшися, підійшов до вікна. Слова козака про «безпеку» для татарських чабанів у Річі Посполитій влучили гетьмана, мов удар батога, і він не міг говорити далі.
	Козак відступив до дверей та приглядався з-під насуплених брів гетьманові. Він міркував, над чим саме думає Жолкевський. Сагайдачний приготував його був на се, що гетьман ставлятиме питання, і научив його, як має на них відповідати. Отаман козаків знав добре, що у гетьмана було всього 300 вояків та що він гнівається на козаків за спустошення Синопу, і тому не візве їх на поміч. Для того саме післав козака, немов підчинений шле вісті начальному полководцеві. Але ось Жолкевський надумується… Ану ж захоче видати приказ вирушити? Що тоді? Ну, тоді не його голова, тоді старий січовий лис, як звали Сагайдачного, нехай, здоров, торгується сам!
	Козак усміхнувся хитро… Та ось побачив на столі пістоль із відведеним курком…
	«Боїться, собача віра! – подумав. – То добре!»
	Але в сій хвилі почув, як кров набігає йому до голови та зачинає боліти згоїна над ухом.
	Була се згоїна по рані, яку одержав Олекса ще семилітнім хлопцем над Солоницею. Тоді пролежав непритомний під трупом матері цілий день, доки не найшли під вечір околичні мужики та не вирвали від смерті. Тепер ось почув козак, як їжиться на голові чуб, руки стягає якась невидима сила, мов кігті хижої птиці. Ось один скок – і триклятий «баборіз» захлиснеться кров’ю. А потім будь що буде!..
	Козак стрясся, відвернув очі від пістоля, щоб пошукати ними опиря, і погляд його впав на хрест межи свічками… І, немов собака, завило в сю хвилю його серце… Свят! Свят! Свят! Схаменися, Олексо, ти ж посол, християнин… Не лях!..
	Жолкевський відвернувся.
	При виді козака закипіла була в нім зразу кров та прислонила зір кривавою мрякою. В сій мряці бачив гетьман білий паль із застромленим козаком та червоні струйки крові, яка спливала по білім дереві. Але втім нагадалися йому плани короля та його власні замисли, і він не захотів остерігати козацтва, мордуючи післанця. Не хотів їх також і кликати на поміч, щоб, мовляв, не зібралися, бо тоді в їх руках була би й судьба Річи Посполитої. Їм не можна було давати нагоди до нових заслуг. І, незважаючи на се, що своїм мовчанням видає на смерть і неволю тисячі невинного люду, не хотів сказати слова: прийдіть і рятуйте!
	– Мило мені, – сказав, – що є між вами муж, який оцінює клеменцію [поблажливість, ласкавіть. – Авт.] Річи Посполитої та fideliter [вірно. – Авт.] їй служить, але тепер скажи мені, будь ласкав, дещо про вашу виправу на Синоп. Хто вас туди післав?
	Козак поклонився в пояс:
	– Ваша ясновельможносте, се не наша виправа. Се не ми ходили. Зась би ми сміли проти комісії… Нехай нас боронить Свята Пречиста від такої безецності! Се чорт знає, що за люди те вчинили [Мова про напад козаків на Синоп весною 1615 р. – Авт.].
	Жолкевський аж поблід з гніву.
	– Як-то? – спитав, а в голосі звучала струна крайньої люті, хоча й убраної у спокійні слова. – Як-то? Як се можливе? Адже отаман ваш має пильнувати, щоби ніхто з вас що турків та на волость не пхався.
	– Ми не пхалися, прошу вашої ясновельможності. Се ті люди з волості до нас прийшли.
	– А чому ж ви їх не зловили?
	Козак поклонився удруге.
	– Ваша ясновельможність зволять жартувати. Сих розбійників було до дванадцять тисяч. А нам старостове з українських замків припасів не пускають, наших, що ще з родинами не вийшли на Низ, угнітають, відумерщин не шанують, Содом і Гоморру творять, а ми самі у Низу границь пильнуємо, та навіть настільки не маємо жита й іншого припасу, щоби піти в поміч за приказом його королівської милості або вашої ясновельможності. І платні нема…
	Пан Жолкевський почервонів з досади.
	– Я не про старостів питав, а про сих рабівників. Як ви їх могли пустити назад?
	– Ваша ясновельможносте! – відповів козак. – Вони цілий флот султана єгомості розперіщили і їх капудан-башу взяли, лише їм здо… то є умер по дорозі, а ми стримували би їх? Куди нам, спокійним уходникам! Кошовий казав їм через січовий паркан: ідіть собі, бісові діти, ід своїй матері, бо стрілятиму! Вони постояли, постояли й пішли.
	– Куди?
	– Не знаю! Бог мені свідок, що не знаю, ні я, ні кошовий. Один туди, другий сюди. У нас тепер люду доволі.
	Жолкевський побачив, що з козаком не договориться, тому кивнув рукою на знак, що послухання скінчене.
	– Іди до цекгавзу [зброївня. – Авт.], там дадуть тобі їсти. Вертай швидко і скажи гетьманові, нехай пришле Наливайків, які накоїли сього лиха, бо як ні, то впаде на вас усіх рука кари, а коли спам’ятаєтеся, може бути запізно!
	Козак був би розсміявся, коли б не згадка про Наливайка. Він поклонився ще раз низенько.
	– Ми Солониці не забули і не забудемо, поки нас і вас. Прикази сповнимо, ми ж піддані вашої ясновельможності та єгомості короля, проте бажаю вам від імені всього Війська його королівської милості Запорозького здоровля і сил на потіху сеї ойчизни і прошу дозволу їхати.
	– З Богом! – сказав гетьман.
	Козак щез, а Жолкевський, мов несамовитий, став бігати по кімнаті. Вкінці плеснув у долоні. Зайшов той сам пахолок, що передше.
	– Стасю! Проси-но до мене пана генерала земель подільських та пана полковника фон Вендендорфа.
	І, сівши при столі, став збирати порозкидані папери. За хвилю відчинилися двері, і в кімнату ввійшли два мужі. Один у багатім чорнім шляхоцькім строю з фіолетними випустками та золотім ланцюгу на шиї, другий – в райтарськім колеті, з широким ремінним поясом, на якім висів парадний, стяжками прикрашений рапір із широкою гардою. Горішня часть його чобіт була дуже широка і виглядала, неначеб ноги застромлено в два відра. Короткі кармазинові рейтузи були на внутрішній стороні від колін виложені м’якою шкірою лося. Через рам’я ішла широка червона шовкова шарфа з золотими тороками, а в руці держав широкий повстяний капелюх зі струсиними перами.
	Перший з них – був се пан Олександр Калиновський, молодий чоловік, але завдяки колігаціям [родинним зв’язкам] і фортуні мав уже уряд «генерала земель подільських» і був каменецьким і брацлавським старостою. Другий – старший чоловік, літ, може, п’ятдесяти, невважаючи на довголітню польську службу, заховав зовсім вигляд німецького офіцера.
	– Дивно мені, – начав по привітанню пан Калиновський, – що ваша ясновельможність так екстраординарийну [незвичайну. – Авт.] оказуєш альтерацію [збентеження. – Авт.]. В чім справа?
	Говорив дещо через ніс, з великопанською міною та холоднокровно.
	– Nil mirum [Не дивно. – Авт.], – заговорив пан Жолкевський. – Наші війська, які є, всі на сіверській границі, у мене жовніра брак, а тут татари cum omni potentia [цілою силою. – Авт.] грозять finibus [границям. – Авт.] Річи Посполитої.
	– Ну, се їм лучається дуже рідко, – відповів Калиновський, – лише раз у рік. І я, безумовно, не бачу причини, чому ваша ясновельможність не дадуть уже знаку, щоби сідати до вечері. Бо так калькулюю, що чим скорше всі їхмость панове підуть спати та розійдуться, тим спокійніше можна буде деліберувати про commune republicae bonum [нараджуватися над спільним добром Річи Посполитої. – Авт.] Річи Посполитої.
	Фон Вендендорф був, одначе, іншої гадки.
	– Відки ваша ясновельможність мають сю відомість? – запитав живо.
	– Прошу вашмостів сідати, а все виексплікую їм ab ovo [від початку. – Авт.].
	– Ergo incipiamus! [Починаймо, отже! – Авт.] – сказав пан Калиновський з резигнацією і сів.
	Жолкевський почав говорити.
	– Ваші милості знаєте, що від часів Стефана Баторія уважають нас турки чимось у роді турецького пашалику і просто дають нам ординанси, quid i quomodo [що і як. – Авт.] треба нам чинити, щоби каптувати [приєднувати. – Авт.] собі башів, беглербегів, візирів або кримського царя і щоб вони нас дарували здоровлям [дарували життя. – Авт.] та не наїздили наших країв. І справді, Річи Посполитої obedientia [послух. – Авт.] дуже великий, більший, ніж у мультанського господаря, який прецінь є підданим султана єгомості. Не будь перської війни на Сході, давно співано би по всіх наших костьолах поганські безеценьства, наші жінки та дочки служили би за предмет нечистих похотей невірних, а сини наші на галерах miserabilem коротали би vitam [нужденне коротали би життя. – Авт.] – так слаба і безпомічна Річ Посполита…
	– Кольоризуєте [Перебільшуєте], ваша ясновельможносте, – замітив спокійно пан Калиновський. – Всюди турки кварцяного нашого війська celeritate [поспішно], уходять. Крім яничарів та спагів [постійне військо султана. – Авт.], нема в них війська. Татари ніколи не достоять, і легкі знаки [знамена, хоругви – стільки, що полків. – Авт.], лише з ними розправу маючи, facillime [без усякого труду. – Авт.] їх громлять.
	– Так, певно! – відповів із жаром Жолкевський. – Але кілько сього війська та де воно? Трохи литовського і коронного від московської стіни, а решта сеймикує, вибирає насильно реквізиції по селах королівських і панських, чинить гвалти, морди, incendia, latrocinia [пожежі, лайдацтва. – Авт.] і таке інше, а у мене… триста вояків на цілі східні креси!
	– Nessio [Не знаю. – Авт.], що вашій ясновельможності на сих кресах залежить. Чим більша пустиня на сході, тим безпечніші ми в Короні! – сказав Калиновський, оглядаючи пильно нігті на пальцях рук. – Ніхто не журиться сходом, на що ж сього вам? Коли хлопство заселить і управить яку околицю, то варто її випросити собі та господити кілька літ, але боронити хлопства – се було б dementia [божевілля. – Авт.]. Прийдуть татари, то по старому і головні не лишиться, а не прийдуть, то хлопство тікає дальше на схід, і посесіонат опинюється знов на пустині. Але ваша ясновельможність сказали би ласкаво, про яку praecipue [особливо. – Авт.] матерію хоче з нами трактувати?
	– Був козак від Сагайдачного і приніс вісті, що в хана інкурзія ingens на нас praeparatur [величезний набіг на нас готовиться. – Авт.].
	– Від Сагайдачного – значить, певна вість! – замітив Вендендорф.
	– Так! А у нас desunt vires et desunt viri [нема сили, нема мужів. – Авт.].
	– Ха-ха ха! засміявся Калиновський. – А чому ж не покличете козаків? Се дешевий вояк, нічого не хоче, а домагається лише сього, що вже сам має de facto [на ділі. – Авт.].
	– Ваша милосте, не смійтеся! Про гонор Річи Посполитої ходить. У нас мусять бути власні сили.
	– Гонор! Се дивно!
	– Так, гонор! То значить, нам треба власними силами відперти hostem [ворога. – Авт.].
	– Який же вам увижається hostis?
	– Турки! їх козаки вічно інзультують, бо вони нікого не бояться – ані нас, ані турків, і ось засвітили пожаром в очі самому султанові, а сьому рік спалили Синоп, де, відколи турки на світ прийшли, manus hostium [ворожа рука. – Авт.] не бувала.
	– З сього простий «внесок», що, скаптувавши козаків, лацно зможемо від турецької потенції відсидітися.
	Жолкевський пригриз зуби з досади.
	– Вибачте, ваша милосте, але мушу виразитися коротше. Щоб не боятися турка, треба мати силу, в мене війська нема, а козаки під баніцією за напади.
	– Ба, нічого легшого, як зняти баніцію на рік та наскликувати війська.
	Тут погладив Вендендорф свою кінчасту борідку і вмішався до розмови.
	– З пермісією [За дозволом. – Авт.] ясновельможних панів, я вже від тридцяти літ служу родині його ясновельможності пана Станіслава Жолкевського любов’ю і вірою…
	– Правда єсть. Яко живо! – притакнув Жолкевський.
	– І знаю багато дечого, чого не бачить молодий ані недосвідчений. Не сумніваюся, отже, що збагнув я інтенції [наміри. – Авт.] пана гетьмана. Йому треба війська не на турків, але… на козаків…
	Жолкевський кивнув головою, а Калиновський з зачудуванням глянув на гетьмана.
	– Але, – продовжав Вендендорф, – гетьман знає, що військо не піде на козаків, бо його треба на півночі, а іншого війська годі зібрати. Я приглянувся вже неабияк військам Річи Посполитої і замітив, що у вас нема воєнного духа. Лише дуже мало людей почуває в собі справді замилування до рицарської штуки, а інші вояки – се лиш вархоли [забіяки], безсовісні рабівники, одним словом, сволоч, щось у роді наших німецьких наємних полків, яких усюди повно по ріжних потентатах [володарях, вельможах. – Авт.]. Вони добрі до нападу на лихо уоружених хлопів, на обтяжених здобичею татар, де, може, десятий має самопал, а сотий карацену, навіть до голих та босих козаків доберуться хіба підступом. А й само кварцяне військо, що складається з найліпших вояків, неповоротне і лише тому держиться знаків, що більше як три четвертини – се не поляки, але русини, козаки, волохи, сабати, німці, французи, і шкоти. Польська шляхта дуже благородна і щедра, але брак їй військового духа. Се правда.
	– Так! – відповів Калиновський, граючись медаликом при своїм ланцюгу. – Але наші поважні знаки, наші панцирні…
	– Панцирні, гусари, – се добре військо в отвертій битві на рівнині, в гарну погоду і то тілько до наглого нападу та розторощення ворога самою вагою. Се не військо – лиш таран, се не мужі – тілько коні. Але зате як лиш раз спиниться, так один татарин десятьох без труду постягає з коней арканом. Що ж хочете, гусарська хоругва іде, мов камінь. Ваші вороги – се волохи, козаки, татари, москалі, а всі ті нації легко оружні. Також у турків або у шведів головна сила лежить у піхоті. Коли гусарам удасться влетіти каменем у юрбу, вона розскочиться, коли ні, то камінь впаде на землю, і дитина копне його ногою. Одним словом, ваше військо не вміє провадити війни, бо в вас нема своїх вояків, а на чужих мають гроші лише пани… але держава ні.
	– Аж дивно мені, що васть так знамениту посідаєш сцієніцію [розуміння] наших сил! – відповів Калиновський. – Неоціненна була би вона для румільського беглербега.
	– Без сумніву! – сказав Жолкевський. – Хто не бачив наших жовнірів на війні, той не знає їх. Зараз за тиждень мості панове тікають домів і щонайбільше лишають свої почети у хоронгві. Часом нема при гусарськім знаку і десятьох товаришів.
	– Знаю я їх доволі! – говорив дальше Вендендорф. – Тому думаю, що треба раз на все запевнити собі поміч козацьку, знищивши їх самоволю.
	– Так! – потвердив Жолкевський. – Їх треба безумовно exstirpare [викорінити. – Авт.], щоби лише нарід остався, а все своєвільство мусить згинути, бо вони своїм полуменем стали ширятися в ойчизні і далеко заходять пожаром [Автентичні слова. – Авт.]. Воював і я з ними, і вашмость був сам зі мною в солоницькій різні…
	Вендендорф зблід, стрясся усім тілом і вдарився в груди.
	– Прости, Христе! – прошепотів.
	Жолкевський пригриз зуби, згадавши викиди, які робив йому тоді Вендендорф, відтак кінчив:
	– Але гадина була тоді тілько придушена, а тепер треба буде вашій милості, князям Янушеві Острозькому, Заславському, Вишневецькому, Корецькому і мені зібрати наші добрі полки та вірвати гідрі голову. Hoc modo [Сим способом. – Авт.] відзискаємо силу підданих, наберемо дармо жовнірів, коли і кілько схочемо, а що найважніше – сконвінкуємо [зобов’яжемо. – Авт.] і скаптуємо собі султана…
	– Все те добре, – усміхнувся Калиновський, на якого не робили сі виводи ніякого вражіння, – але що скаже на се ксьондз біскуп?
	– Ксьондз біскуп встав саме з ліжка та питав за вечерею! – докинув Вендендорф.
	Калиновський засміявся.
	Жолкевський казився зі злості на байдужість магната, але гамувався, щоби не обидити одного з наймогутніших короленят на Україні.
	– При тім, – продовжав Калиновський, – подумайте, ясновельможний, що у кождого з нас тисячі скрутиній, контроверзій, протестацій та реплік у трибуналі, а ніхто не лишить своєї фортуни на луп сусідів, щоби саме за сих сусідів товктися по диких полях, де хіба вовки та козаки можуть bestiarum vivere more [жити на спосіб звірів. – Авт.].
	– Сойм лімітує [відложить. – Авт.] справи їхмость панів.
	– Но так, – сказав Калиновський, – але, бачите, страшний се край, сі дикі поля, повні звірів, ворогів, татар, опирів та іншої нечистої сили! Так казав мені один тринітар, який їздив до Криму викуплювати бранців за посередництвом польських потурнаків у Кафі і Перекопі. Я годжуся, зрештою, на виправу, але нехай стають усі, nemine excepto [без виїмків. – Авт.]. Крім сього, дайте пароль, ваша ясновельможносте, що постараєтеся мені про гетьманську булаву по собі, коли дістанете велику по Замойськім, а тоді я перший дам exemplum amoris patriae [примір любові до вітчини. – Авт.].
	– Ось рука моя! – сказав втішно Жолкевський. – Нині вночі розпишу ще листи до шляхти і панів. Маю на се пермісію і пленіпотенцію [дозвіл і повновласть. – Авт.] від круля. А тепер ходім до салі!
	І всі три пішли вділ до салі, де мала відбутися вечеря.
	[десятьох товаришів – Властивий вояк – панцирний; кождий товариш мав почет, який складався з панцирних або і легших їздців; його самого дуже часто не було в таборі, а був лиш почет. – Авт.
	[За містом стояв на горбку замок з округлими вежами – помилка автора. У Жовкві розташований у місті, як і далі по тексту видно. М. Ж.]
	[Калиновський – Валентій-Олександр Калиновський (? – 1620), історична особа.]
	7. При венгжині [угорськім вині. – Авт.]
	Долішню частину замку в Жовкві займала майже виключно величезна їдальна саля. Мала вона до сто стіп довжини, а вісімдесят ширини. Усю підлогу, виложену плитами, застелював килим, а на ньому стояв величезний стіл у підкову. Стіни були оббиті дорогими тапетами, при високих вікнах видніли адамашкові занавіси, а між вікнами – гербові щити дому Жолкевських у золоті, прикрашені «арматурою», себто списами, топорами, мечами, прапорами, гарматами і трубами, які уложено штучно у виді оправи гербу.
	Тут і там висів польський, німецький або медіолянський риштунок [збруя. – Авт.], а посередині стіни, по правій стороні від президіяльного [першого. – Авт.] місця, – портрет круля єгомості, а під ним – хоругви німецького цісаря, здобуті на козаках при Солониці. По боках висіли дві повні збруї орієнтальної роботи з дамасценськими мечами. Хоча стіни були оббиті тапетами, то все-таки видніли по ріжних місцях ще широкі коври смиренські, а на них різані венецькі зеркала. Стеля була розмальована яркими красками, а з неї звисало багато дорогих, золотом блискучих павуків, в яких горіли білі воскові свічки.
	По однім із вужчих боків салі стояв креденс, відгороджений різьбленою решіткою. Серед нього пишалася висока та широка, мов царські ворота, різьблена шафа західної роботи, прикрашена мармуром та емаллю а повна дорогоцінної посуди всяких можливих видів та величин. Було її так багато, що креденс подобав радше на торговлю, ніж на склад домашнього припасу.
	Коло креденсової шафи стояло на землі кілька стосів срібних полумисків, з яких деякі були позолочувані; з другої сторони – такі самі стоси срібних тарелів з хлопа заввишки та величезний спижевий кіш зі срібними ложками. Ся просто неймовірна маса срібла, яка творила ціле покладне багатство пана Жолкевського, мала на цілі осліпити блиском біднішу шляхту, виказати увесь «сплендор [розкіш]» господаря перед багатшою шляхтою та збудити поважання у вельможів.
	Пан Жолкевський знав, що родинне срібло важніше, як гріш та військо, бо по його кількості оцінювано й багатство. На се та на заграннчні приправи і вина ішов мало не весь гріш, добутий кервавицею підданих. В їдальній салі, повинуючись прийнятому звичаєві, урядив гетьман неначе виставу сього найкращого та найціннішого, що лише мав.
	Сам стіл застелено трьома скатертями з білого адамашку, вишиваного краями. На столі стояли довгим рядом срібні тарелі, поруч – маленькі рушнички до обтирання губ, дрібні ложки й великі склянки на пиво. Насередині стола видніло зате дуже багато склянок зі звичайного скла, але у ріжних видах. Деякі були тригранні, інші чотиригранні, круглі, овальні, високі, низькі, словом, годі було вичислити всі види сих склянок. Середуща часть стола, звернена до креденсу, була обставлена позолочуваними тарелями і золотими ложками. Коло накрить стояли срібні та золоті кубки, пугарі, розтрухани [великі чаші без підставки; опис вечері за Бопланом. – Авт.] і кришталеві чаші великої ціни, оправлені в золото і срібло.
	При сій часті стола мали сидіти лише найповажніші гості, сенатори і духовенство.
	На противнім кінці салі був на стовпах уміщений хор, окружений блискучою бронзовою галереєю. Там саме висів і портрет Жигмонта III, малюнок, дарований гетьманові тому два роки, по останній комісії на Запорожжя. По обох боках портрета короля, зараз поруч турецьких збруй, висіли портрети трьох предків пана дому з темними, суворими лицями, у ярких одягах та з іменами і похвалами, виписаними великими буквами.
	На хорі сиділо багато всяких музикантів і малих співаків. Вони заглядали через баляси на салю, яка аж кипіла від шляхти і панів.
	Шляхта стояла юрбою по внутрішній стороні стола, між обома раменами підкови. Аж за очі хапали пестрі, блискучі строї: атласи, тафти, оксамити, адамашки та парча. Усюди миготіли самоцвіти, особливо брильянти і рубіни. Тут і там мигали вильоти кунтушів, бряжчали золоті остроги та коралом, туркусами й опалами виложені карабелі, золоті ланцюги, медальйони, шнури, гузи, перстені, жовті, червоні, попелясті та чорні і парадні шапки з брильянтовими ношеннями спереду.
	Парадному [В тексті: Народному. Думаю, описка. М. Ж.] одягові відповідали у часті й самі постаті мужів. Парчеві, блаватні кармазинові жупани і шовкові пояси тісно обіймали могучі, кремезні бедра, а обширні ногавиці розширювали також відповідно їх об’єм у підставі. Високі підголені голови надавали сим мужам щось войовничого, і лише лиця не підходили до решти вигляду. Здебільшого були се червоні лиця звичайних собі обивателів-гречкосіїв від стриження овець, які не гордять чаркою та полумиском і уміють спати по півтори днини без перерви після якоїсь «лицарської забави».
	Деякі мали вигляд хитрих, підступних торговців, які своїми маленькими очима ненастанно слідять усіх і вся. Інші, в кінці, держалися набоці і гляділи на товпу згори; на їх лицях малювалася гордість і зарозумілість. Вони збиралися якнайближче стола, де по другій його стороні, між столом і креденсом, видніло кілька вельмож; вони обступили надмірно товстого і грубого мужа в духовнім одязі, з червоним беретом на лисій голові. Се був ксьондз, біскуп зі Львова.
	Мимо войовничого строю та воєнного окруження і декорацій салі, Вендендорф мав слушність, бо справді не видко було між присутніми майже ні одного мужа з правдиво войовничим виглядом. Лише кількох не старих іще людей, убраних не надто вибагливо, стояло при кінці стола коло дверей, і сі мали вигляд справді військовий. Були се команданти двох надворних козацьких рот пана Жолкевського та два угорські капітани від прибічних гайдуків панів Калиновського і Заславського.
	П’ятий, у драгунському однострою, був француз і носив борідку «&agrave; la Henri IV [на зразок Генріха 4-го]» та широку шарфу через груди, подібну до сеї, яку мав Вендендорф.
	В салі панував гамір, бо всі панове ходили сюди й туди, а за ними тічнею їх ренкодайні, розглядаючися пильно, та раз у раз поділялися з посесіонатами своїми спостереженнями. Між властивою шляхтою і вельможами не було також ніяких розговорів.
	Калиновський був у Жолкевського. Ксьондз біскуп сидів при столі на троні, який нароком поставлено для нього. По його правій руці було місце для господаря, по лівій мав сидіти старий єпископський дорадник, бувший сповідник пана Жолкевського, патер Тхожевський. З ними були ще пан Януш Заславський, воєвода волинський, і пан Януш Тишкевич, звісний на всю Річ Посполиту вархол [забіяка] і пияк, але можний чоловік і повірник пана гетьмана.
	Ксьондз біскуп раз у раз поглядав на двері, де стояв маршалок двора, грубий шляхтич у парчевому жупані, що з трудом лише обіймав грубезне черево пана маршалка. Неймовірно короткі ноги були стало розхилені в виді букви «х», а наслідком сього повикривлювалися і зап’ятки.
	– Де його милість пан Калиновський? – спитав ксьондз біскуп.
	– Пішов до гетьмана, ваша пшевелєбность! – відповів приязно Заславський. – Здається, propter [задля. – Авт.] сього козака, що переходив через салю.
	– Каналія! – закляв Тишкевич. – От краще би бестію на паль на gaudium [втіху] загальну для зібраної браці. Се краще та лацней могло би inflammare [запалити] вігор і фурію nobilitatis [шляхти], ніж усі аргументи.
	Патер Тхожевський затер руки та перекривив голову на правий бік.
	– Non mihi, sed nomine Tuo da gloriam [Не мені, лишень імені свойому подай славу. – Авт.], – сказав солодким голосом. – Не забувайте, illustrissime [ваша світлість. – Авт.], на хвалу Бога, який гидиться війною.
	– Так, але її потребує, правда, ваша пшевелєбность? – відповів Тишкевич, звертаючись до біскупа.
	Біскуп зажив табаки.
	– Concendo [признаю. – Авт.], що Спаситель мира приказував любов’ю та пацієнцією feroces поскромлювати dentes [терпеливістю дикі поскромлювати народи. – Авт.], лише не знав він гультяйства, яке не є gens humana, але animalis [не є народом людським, але звіриним. – Авт.], ані схизми, яка є винаходом diabolicum [диявольським. – Авт.]. Тому вільно її castigare [карати. – Авт.] всіми способами, і ходить лише про інтенцію [тут: спосіб]. Тому пам’ятайте! – тут ксьондз біскуп заговорив через ніс острим тоном, мов на проповіді. – Усе, що дієте ad majoriam Dei gloriam [для збільшення Божої слави. – Авт.] яким-небудь способом, bene est [є добре. – Авт.], бо благородна ціль освячує в сих страшних diebus irae [днях гніву. – Авт.] навіть дуже люті заходи.
	– Амен! – сказали присутні.
	В сій хвилі відчинилися двері, і маршалок Грудзінський відскочив, як опарений, відхрещуючися. На салю увійшов козак у шапці на голові. Увійшовши, окинув усіх гордим поглядом і міровим кроком перейшов посеред зібраних. При дверях відвернувся і злегка кивнув головою:
	– Чолем вашмостям!
	Ніхто не відповідав. Усі гляділи мовчки на стрійну стать, немов на привид.
	– Чолем вашмость панам! – повторив козак і, згірдно усміхнувшись, вийшов.
	– Sacrebleu! [Прокляття!] – проворчав француз.
	Козацький сотник друлив товариша.
	– Бачив ти коли, брате, собаку-вовчура?
	– Певно, що бачив!
	– А вовка?
	– І вовка!
	– Ось бачиш, вовк – се ніби козак, а собаки-вовчурі – се ми!
	Другий сотник відвернувся.
	Тим часом між шляхтою почулося вже кілька протестів.
	– Мості панове, се образа! – кричав хтось.
	– Хам, мурга! – репетували інші.
	– На паль шубравця! – горлали ренкодайні.
	– Пане Грудзінський! – обурився Тишкевич. – Кажи зловити того лотра!
	Грудзінський з неймовірною вправою зігнув свій хребет, що мало черевом не діткнув долівки.
	– Ваша ясновельможність, даруйте, але се посол, який повіз лист гетьмана Запорожжя! – збрехав гладко.
	Патер Тхожевський, капелан, не сказав нічого, тілько його очі стали ще менші, а лице поблідло.
	Тим часом шляхта обступила пана Корніцького, одного зі старших панів, що був свойого часу «товаришем» панцирної «хоронгви» під командою пана гетьмана. Від сього часу вважав він своїм обов’язком займатися державними справами й заступати інтереси королівської партії в цілім Теребовельськім старостві.
	Тепер ось він надувся і став розказувати.
	– Уважайте, вашмость панове, від кого-будь не почуєте сього, що вам розкажу, бо ніхто з панів браці не бував у таких термінах, як ось я, не проливав своєї крові на диких полях, проклятих Богом і людьми. Відсіля-то враз із саранчею пливе у наші землі ворог, який, у спросносці [гиді] поганства живучи, ненастанно fines [границі, край. – Авт.] наші непокоїть, спокійних пориваючи cives [горожан. – Авт.]…
	У сю мить загримів із хорів голосний туш, і пан Корніцький, який бажав було оповісти про свої «пшевагі» у війні з козаками, мусів відложити се заняття до відповіднішого часу, бо на салю ввійшли пан Калиновський, пан Жолкевький і Вендендорф.
	– Vivat! – гукнула шляхта.
	– Чолем вашмостям, чолем! – усміхнувся гетьман і схилив чоло перед ксьондзом біскупом, який вчинив над його чолом знак хреста.
	– Benedico te, patriae defensor, in nomine Patris et Filii et Spiritus sancti! [благословляю тебе, оборонче вітчини, во ім’я Отця і Сина і Святого Духа. – Авт.]
	– Амінь! – докінчив стоячий рядом патер.
	Пан Жолкевський плеснув у долоні.
	– Грудзінський, починай! – приказав.
	Немов качур, покивався пан маршалок до дверей і відчинив їх.
	Довгим рядом увійшли пахолки. Передні несли дві великі мийниці: одну меншу, позолочувану, другу – величезну, срібну. Дальші несли збанки з водою та багато золотом і шовком вишиваних рушників. Золоту мийницю понесли пахолки між вельмож, срібну – межи шляхту. З поклоном поливали слуги руки панів теплою водою, держачи при тім рушники за один кінець, а другий подаючи для обтирання. У срібну мийницю плила тілько холодна вода, а рушники переходили з рук до рук.
	Відтак усадовили маршалки всіх по черзі відповідно до уряду, майна та значіння. Оба сотники, капітани та французький драгун опинилися на сірому кінці стола. Тілько Вендендорф сидів між найближчими сусідами пана гетьмана, поруч пана Корніцького, при правій стороні стола. Він був, бач, полковником, старим слугою дому Жолкевських і мав чимале майно.
	Ксьондз біскуп дав знак, і патер Тхожевський прочитав коротку молитву по-латинськи своїм ангельським голосом, а опісля засіли всі до столу. Рівночасно отворилася решітка креденсу, і юрба пахолків внесла безліч ріжних полумисків, наложених у кухні стравами.
	Була се перша черга, яка мала побудити апетит шляхти. Складалася вона з ріжного роду м’ясива з ріжнобарвними підливками. У всіх стравах було чимало дорогого коріння й солі, так що на цілому столі не було ні одної сільнички. Одно м’ясиво у шафрановій підливці мало жовту краску, інші підливки закрашено вишневим соком на червоно, повидлом на чорно, але найбільше любила шляхта сіру підливку з цибулі. Всі ті ріжнобравні страви були вправді зовсім прості, але зате столи аж угиналися під ними. Тут і там на столі видко було тертий хрін з оцтом, капусту зі солониною, кашу або галушки з білої муки.
	На даний знак приступило дев’ять крайчих і стали краяти м’ясиво на менші кусні. Всі по черзі накладали собі до вподоби на тарілки страву і поїдали лакомо. За панами стояли їх ренкодайні та слуги і ждали на відпадки панської вечері. Підчаші ходили зі збанками й наливали пиво. Гості прийнялися за їду, і вкоротці з гір м’яса не остало нічогісінько. Чого не з’їли пани, те доїдали слуги. Поївши дещо, докладав пан із полумиска до своїх недоїдків ще декілька свіжих куснів і подавав слугам, а сі розривали їх між себе вмить, не без штовханців та сварки. Одначе се не спинювало панів нітрохи, й тарілка за тарілкою мандрувала зі стола в кути салі, звідки почувалося голосне плямкання ренкодайних, що смачно заїдали.
	Коли не стало першої страви, слуги зняли перший обрус, а на столі появилася друга черга – печеня. На величезних полумисках лежали цілі чвертки волів, телят, баранів, вепрів, цілі стоси гусей, качок, курей, курят, а побіч сього всяка дичина, як олені, серни, зайці, куропатки, перепілки, жайворонки, журавлі. Найбільш пожаданим був кабан зі свербиусом та пава, подана на стіл у свойому наряді блискучого пір’я. До печені подано ріжну холодну ярину з оцтом та цибулею і тертий горох зі солониною. Напослід принесли слуги пироги зі сиром, паляниці з медом і маковим молоком, гречану лемішку та інші мучні й солодкі страви. Усіх тих страв було доволі, то значить так багато, що кождий міг не лише наїстися, але й наповнити живіт аж по горло.
	Кождий добував власного ножа і помагав собі пальцями й зубами. Великі кусні м’яса щезали у широких челюстях панів та ще ширших – служби. Сі ренкодайні і слуги були просто ненаситні, й цілі воли щезали зі стола, мов від чарів. Але видко, що здебільшого заспокоєно голод, то тут і там почувалося відбивання й гикання переїджених, особливо межи службою. Рівночасно почалися розговори, а на хорі стали скрипаки грати якусь композицію, на яку ніхто не звертав уваги. Вслід за сим почався спів та гра на трубах, приглушувана від часу до часу ударом бубна.
	Аж ось дав знак пан Жолкевський, і зі стола щезли всі склянки з пивом, а в ріжновидні чарки полилося перлисте токайське вино. Пан Жолкевський заждав, аж налито всім, а відтак устав.
	Усі замовкли.
	– Мої мостиві панове, браця, дорогі мої приятелі і /тбродії! Маючи ексвізитний [Знаменитий. – Авт.] і екстраординарний гонор бачити під своєю убогою шляхоцькою стріхою стільки чтигодних [гідних честі. – Авт.] і заслужених синів тої ойчизни, спливає моє серце у розкоші приязної дискусії над ріжними, спільно нас усіх обходячими справами та facultatis експлікувати mode amico [нагоду пояснити обичаєм приятелів. – Авт.] многим із нас ріжні рації, задля ких у інших повітах ча воєводствах ллється кров синів коронних, при ріжних непотрібних проливаних оказіях. Думаю тут про наші сусідські контроверзи [спори. – Авт.], котрих eventus [вислід. – Авт.] буває часто страшний, а то з двох причин. Primo [По-перше], нищить він обопільно фортуни адверзар [противників]; secundo, nocet rei publicae [по-друге, шкодить Річі Посполитій. – Авт.], якої сили всі на чету бути повинні. У нас не так. Довір’я, amicita [любов. – Авт.] і респект, яким ударовуєте, мості панове, його превелебність ксьондза біскупа і мене, негідного, поклали у нашій Львівській землі крес [край. – Авт.] всяким інеквітаціям [нападам] і екзекуціям, а се, що з сих річий діється, через усіх одностайно і збірно unanimitate [однодушно. – Авт.] осудженим буває.Тут пан Жолкевський поцілував ксьондза біскупа в рам’я, а сей його в чоло.
	Між нами нема ріжниць стану, у нас справді «шляхтич на загороді рівний воєводі», між нами справді панує amor [любов], як між синами unius matris [одної матері]. В ім’я сеї любові вітаю вас усіх і дякую за честь відвідин, але при сьому не можу не бачити того, що нас саме лучить, що конвінкує [зобов’язує] і наповняє амором corda [любов’ю серця]. Се наша католицька, римська віра, се паша чтигодна мати ecclesia [церква]. Тому підношу сей перший пугар на знак fraternitatis [братерства] во Христі з усіми мостивими панами всім communiter i personaliter. Vivant et crescant! [загалом і зосібна. Нехай живуть і зростають!]
	Грімко заревли труби, пан Жолкевський випив і підняв очі на небо, мов у екстазі, а рівночасно гомін труб урвався, і діточі голоси заспівали пісню: «Kto si&#281; w opiek&#281;».
	Всі стоячи вислухали пісні, лише ксьондз біскуп сапнув із невдоволення, що мусить стояти. Відтак підносив пан Заславський за здров’є круля, Калиновський – гетьманів коронних, потім Жолкевський – за здров’є панів Заславського, Калиновського і Тишкевича, вкінці ксьондз біскуп двома словами – за здров’є господаря.
	Вино лилося рікою. Кождий, випивши, подавав ту саму чарку сьому, до кого пив, інші склянки подавав слугам, які пили ще більше, ніж панове, та запихали ще стравами останки місця у просторих жолудках. При сьому обтирали тарілки власними рукавами, оксамитними занавісами, коврами або вильотами панів. Пани сього не замічали, бо були зайняті установлюванням перед собою випитих склянок та підсуванням повних сим, до кого думали напитися.
	Розговір ставав щораз живіший, язики розв’язувалися, вкінці звернулися деякі до пана Коряцького, щоби розказував про Солоницьку кампанію. Пан Корніцький не дав себе довго просити і, випивши тригранну чарку до Вендендорфа, як до свого тодішнього коммілітона [товариша боїв. – Авт.], почав:
	– Вашмостьове не знали мене, коли-то я, як товажиш поважного знаку пана гетьмана, одправував [відбував. – Авт.] сю першу війну. Гладиш [Красавець. – Авт.] був з мене, ось моя Марцеля розказала б вашмостям…
	– Го! Го! Знаємо! Знаємо! – сказав хтось. – І тепер з вашмості не уломок. Сила [Багато. – Авт.] бігає у вашому селі до вашмості подібних хлопців.
	Шляхта вибухнула сміхом, а пан Корніцький замашисто покрутив вуса і говорив далі:
	– Досить, що я по молдавській потребі вступив до війська. Товариства майже не було, бо під час походу повертало було домів.
	– Ніби втікло, – вмішався Вендендорф.
	– А сі, що були, були вельми fatigati, vulnerati або concussi [втомлені, ранені або потовчені. – Авт.], інші, як знаєте, панове, самі голодранці, і лише хлопство у піхоті та легких знаках, якоже до сього собачого modus vivendi [способу життя. – Авт.] навикле, показувало задзєржисту [бадьору. – Авт.] міну. Грошей нам не платили, і ми мусіли вівенду [поживу. – Авт.] брати силою, що було, зрештою, річчю душе звичайною і конечною. Там ми зібралися у Кременці, аж тут приходить від милостивого нашого пана ординанс знищити гультяйство. Для мене се була величезна gaudium [радість. – Авт.], бо я змалку ще велику відчував інклінацію [наклін. – Авт.] до воячки і тішився війною…
	– Ad rem! Ad rem! [До річи. – Авт.] – почулися голоси.
	– Нехай буде sit vobis [по-вашому. – Авт.], – усміхнувся пан Корніцький і попив із шестигранної склянки, яку йому підсунув один із товаришів, прикрашений величезним ковтуном та більмом на оці.
	– Гультяйство стояло під проводом самого Наливайка. Бестія то була incredibili ingenio et vi [неймовірним талантом і силою. – Авт.] ударована, котрої-то сили до ріжних utebatur лятроціній й інеквіцій [уживав лайдацтв і негідних вчинків. – Авт.]. Він мав десять тисяч найвправнішого війська, яке між усіми excellebat fortitudine [визначалось хоробрістю].
	– Кольоризуєш [Перебільшуєш], вашмость, – вмішався Вендендорф. – їх було тілько тисяча душ.
	– Все одно, але вони за десять тисяч поповнили ріжних лятроціній, а то на одно виходить! Пан гетьман післав мене з хоронгвйов за ними під Лабунь… – А десять інших полків з вами… – докінчив Вендендорф, якого почала злостити хвалькуватість трусливого «товажиша».
	– Саме те хотів я сказати! І ми запопали гультяйство під Лабунем і страшенно його погромили; сею ось рукою вбив я шістсот…
	– Мух! – докінчив котрийсь з ренкодайних.
	Пан Корніцький зірвався і крикнув:
	– Мільч, васть, бо б’ю в морду! Що ти, пахолку, мішаєшся між сих, що тебе, собако, годують?
	– Добре чиниш, вашмость, що не фольгуєш [потураєш. – Авт.] голоті, – одобрив його слова шляхтич із ковтуном.
	– Легко, отже, вирозуміете, вашмость панове, – розказував далі Корніцький, – чому гультяйства осталося лише тисяча і чому вони втікли. Ми гнали за ними аж до Пикова, а по дорозі вирізали дві тисячі гультяйства в Мацієвичах, а тисячу в Чорняві.
	Тут не втерпів Вендендорф:
	– Відки ж взялися сі козаки, коли їх усіх було лиш тисяча?
	Пан Корніцький впав у лють.
	– Вашмость, пане полковнику, був теж у сій потребі, і сам знаєш, що нам прийшлося терпіти, а тепер питаєш, як demens [божевільний. – Авт.], про число гультяйства. Нехай їх чорт рахує!
	Шляхта порозуміла також брехню і стала сміятися, а хтось обізвався:
	– Ренкодайний сказав правду, за що його вашмость висварив?
	Але пан Йончинський спротивився:
	– Лишіть його, пане полковнику, – сказав Вендендорфові, – чи думаєте, що нам про правду ходить? Адже ніхто з нас між гультяйство не поїде, хоч би його було й сто тисяч і воно грозило всьому світові.
	Вендендорф згадав плани Жолкевського і усміхнувся лише гірко, вкінці відповів:
	– Я ріжні війни бачив, але такої, як ся, ще ні, і вона, мов камінь, лежить мені на серці. Брехня – се річ рівнодушна, але в сій справі не можу її знести, бо тут кожда брехня лише збільшує гріх, поповнений в сій війні. А там на небі таки є хтось, хто важить неповинну кров, і через дев’ятнадцять літ бачу, як з неї росте змій, що пожре нас усіх.
	Між шляхтою, що слухала, запанувала мовчанка, але вже забагато випито вина, щоби довго сидіти тихо.
	– Розказуйте далі, вашмость, – попрошено, і Корніцький, боком поглядаючи на Вендендорфа, говорив далі:
	– Гультяйство бачило, що непереливки, стало проситися і писало до Жолкевського і старости брацлавського Струся, але даремно. Ми знов напали на нього, але… вибачте, панове, я ось забув дальший хід сеї потреби. Мості пане Вендендорф, що було далі?
	– Наливайко побив нас, утік за річку Соб, а військо скликало сеймик, сказало, що у степ не піде, і пан гетьман мусів вернутися. Тоді вашмостьове стали ловити і мордувати ріжних людей, що буцімто помагали козакам. А відтак прийшов Лобода.
	– Так! так! Далі вже знаю. Він мав сорок тисяч людей.
	– Лише чотири.
	– Також отаман Шавула надійшов, і величезна сила гультяйства рушила на нас. Але найшовся і між русинами один vir pristinae virtutis [муж давньої чесноти. – Авт.] – князь Ружинський, що оповівся при нас і, йдучи на козаків, палив і стинав. Ми мусіли йти йому в поміч, бо, бач, не мав він таки так пшедньої фантазії, як ми, коронні сини. Вкінці Ружинський пустився сам за Шавулою, а сей, симулюючи втечу, втягнув його в засідку і побив. Тоді кинулися й ми за ними, і хлопство було pavore percussum [переражене. – Авт.]. Тому замкнулося в таборі. У них були гармати innumerabiles [незчисленні. – Авт.], але, незважаючи на се, наперли ми з імпетом [розгоном. – Авт.] на ворога і виперли його vehementer [зчіпилися з ними завзято. – Авт.]. Одначе Буг не здажил, – як сказав гетьман. Кілька тисяч хлопства interfecti sunt [убито. – Авт.], навіть самому Шавулі відтяв я злочинну руку ось сею шаблею…
	– З пермісіею вашмості, Шавулі обірвала руку гарматна куля, – завважив Вендендорф.
	– Менше з тим, ми тоді успіхів нашої virtutis [хоробрості. – Авт.] не числили, бо нічим була хоробрість старинних супроти нашої. Proelium [Битва. – Авт.] була страшенна. Стріли, кажу вашмостям, літали так, що одна в другу вбивалася, і цілі довгі дрючки лежали по землі, кождий з п’яти, шести стріл. Коні й люди давали радше prospectum [вид. – Авт.] їжів або решет, так були всякими поцісками transfixi [стрільнами пробиті. – Авт.]. Але що ж? Хлопство не додержало плану і зімкнуло…
	– З табором? – спитав хтось.
	– Розуміється!
	– То табор так скоро їхав? Адже вашмостьове були на конях.
	– Так, але в них усі мали стілько коней, що, кажу вам, навіть на возах сиділи коні! А при тім ви розумієте, вашмостьове, що, блукаючи по диких полях, легше о комітиву [зносини] з нечистим, ніж у нашій християнській землі. Було в них кілька дуже пшедніх чорнокнижників, Наливайко перший eorum [з них. – Авт.], і вони то все військо вивели з опресії.
	– Так? А чому ж то відтак Наливайко смертю казнений зістав? – спитав інший шляхтич.
	– Чому? Вашмость res gestas disputare [розправляти про історію. – Авт.] хочеш, а у арканах [тайнах. – Авт.] теології ніякої не посідаєш експерієнції [досвіду]. Адже його наперед екзорцизмували [вигнали злого духа. – Авт.] всі найрозумніші патри, ось і отець Тхожевський був при сьому, а сей на свойому віку видів уже на кострі двіста чарівників, чарівниць і єретиків.
	– Святий чоловік! – завважив хтось.
	– Безумовно, non dubito, що у регні [королівство. – Авт.] нашої Пшенайсвєнтшої Матки давно уготований кутик при самій суконці її маєстату.
	Пан Корніцький побожно перехрестився, але в сій хвилі зблід, зірвався і вийшов. Те саме вчинило вже перше кілька інших. Вони повертали, а по деяких слідах можна було пізнати, що ходили позбуватися надміру страв і напитку.
	Коли почали проявлятися сі перші познаки ситості, подано остатню чергу страв – овочів, турецьких бакалій і молоко, але мало хто їв що-небудь. Лише служба напихала собі повні кишені, а шляхта пила дальше. Пан Корніцький не вертав, видко, випив більше, ніж інші, тому деякі тверезіші звернулися до Вендендорфа, щоби докінчив оповідання.
	Він начав:
	– Правду кажучи, нас під Білою Церквою побили так сильно, що fortissimi plurimi [більшої часті найхоробріших. – Авт.] бракувало відтак по битві. Інші, звичаєм тутешнього війська, повтікали до домових пєлєшів. Інші збунтувалися, і пан гетьман мусів просити помочі у короля та у пана Ходкевича [литовського гетьмана. – Авт.]…
	В сій хвилі перестала грати музика, а коли всі глянули, де сидів Жолкевський, побачили, що він устав і держить у руці величезний, в золото оправлений пугар і думає виголосити промову. Тверезі замовкли зараз, п’яних спонукано силою або викидано за двері, а Жолкевський забрав слово.
	– Мості панове браця! Як взаїмна любов і дружба нас тут разом congregavit [зібрала. – Авт.], так нехай sana mens [здоровий ум. – Авт.] просвічує нам, щоб ми розважили основно всі рації і, за ласкою Святого Духа, до знаменитого fructu [плоду. – Авт.] прийти здолали, а се fructum нашій матці Річі Посполитій, яко знаменитий оферували [жертвували. – Авт.] дар. Великі хмари затягають coelun [небо. – Авт.] з полудня та сходу, а ми спимо. Чи не бачимо ми страшного проспекту усіх орд, що Чорним напливають шляхом? Чи не бачимо справних турецьких ватаг, які з окликами «Аллах!» дизгусти чинять ухам нашої Пшенайсвєнтшої Матки та панських святих? ЕЬеи! Неначе огнисті flumina [ріки] пекольної смоли, неначе тумани душної воні пекла, пливуть вони на нас, а ми не чуємо їх? Мості панове! periculum in mora! [Небезпека за плечима! – Авт.]
	Пан Жолкевський урвав і поглянув по зборі. Всі відставили склянки та пугарі і звернули лиця в сторону бесідника. У всіх тверезіших появився навіть на лицях вираз заінтересування. Тоді пан Жолкевський набрав духу в груди і сильним голосом кликнув:
	– Мості панове! Нині вечором вирушить кримський цар із цілою потенцією всіх своїх улусів у нашу нещасливу Річ Посполиту. Хто ж оборонить гинучих? Не в моїй силі стримати сю погань, desunt virtutes, desunt vires [нема чеснот, нема сил. – Авт.]; чи маємо сказати, що і desunt corda? [нема сердець. – Авт.]
	Межи шляхтою запанувала зразу гробова мовчанка, але й пан Жолкевський не говорив дальше, лише старався відгадати вражіння, яке зробила його бесіда на присутніх. А вражіння се було чимале.
	Всі ті панове, що ще перед хвилиною розказували про ріжні свої «переваги», мовчали тепер та обчисляли в дусі, як би то найбезпечніше заховати свою субстанцію перед татарвою. І серце пана Жолкевського стиснула жура. Йому добре звісна була ся паніка, яка панувала між шляхтою при появі якого-небудь чамбулу. Місто зібратися mota nobilitata [загальним ополченням шляхти. – Авт.] та розгромити слабо вооружену голоту, всі тікали, мов від імені диявола, лишаючи хлопів та нерухоме майно у татарській пащі. Звісний був йому і страх, що огортав уми «браці» на згадку про турків. І тут чула шляхта свою безсилість: deerant milites, deerant vires, але deerent et corda! [не було війська, не було сил, але не було й сердець! – Авт.]
	– Чому мовчите, панове браця? – спитав гетьман укінці. – Вже знаєте, що в мене лише триста вояків на цілі полуднево-східні креси. Без вас та вашого рицарського анімущу не відражу hostem [ворога. – Авт.]; якщо ви не поспішите з сукурсом [поміччю. – Авт.] загроженій ойчизні, quo modo [як же ж. – Авт.] учиню се я?
	В салі зчинився рух, що не свідчив зовсім про потрібний гетьманові настрій. Видко, що при величезній кількості випитого вина в салі було ще чимало тверезих голов. Почулися протести.
	– Як-то? – крикнув хтось. – Де ж кварцяне військо? Адже платимо податок, сойм ухвалює, невже ж навіть обивателі сього воєводства та incolae [мешканець. – Авт.] наших далеких повітів мають іще відповідати здоровлям за чужу неглєгенцію [недбальство]?
	Жолкевський спокійно глянув на питаючого.
	– Вашмость забуваєш, – відповів, – що сойм не ухвалив на сей рік нічого, а кварцяне військо, не заплачене, розбіглося або стоїть vigilanted [чуйно. – Авт.] на північних кресах!
	– На північних кресах! – гукнуло кілька голосів. – Хто їх туди післав?
	– Круль! Круль! – кричали інші.
	– Нам не потреба війни з Москвою! – залунало в салі.
	– Так! – закликав Тишкевич. – Проти волі сенату підпринято війну.
	– Це справа круля! – гукнув хтось вдруге.
	– Pereat [Нехай пропаде. – Авт.] круль!
	В сій хвилі ввійшов до салі п’яний Корніцький, а почувши, що мова про круля, кликнув:
	– Віват круль!
	Кілька найближчих ренкодайних зверещало на нього, бачучи, що їх панове кричать «pereat». Вони скинули з пана Корніцького шапку, вибили по карку й викидали саме за двері. Насилу розняв їх Вендендорф. В салі зчинився крик.
	– Протестуємо проти московської війни! – кричав грубий шляхтич із ковтуном.
	– Ходкевич ботвину їсть та медведів плодить! – сміялися деякі.
	– Мості панове, успокійтеся! – гукав безуспішно Вендендорф.
	Жолкевський усміхнувся гірко. Дав знак, і маршалок казав налити найсильнішого вина. Потім гетьман підняв руку, і дехто втишився.
	– П’ю до всіх, панове браця, на згоду і спокій! В ваші руки, ваша пшевелєбность!
	Пан Жолкевський випив величезний пугар, налив його подав біскупові, сей випив його теж, розливаючи на бороду груди, відтак опав на подушки свойого трону, усміхаючись блаженно і охаючи з задоволення. Його долішня щока опала долі, а голосний сопіт почувався в салі, яка тим часом утихомирилася зовсім.
	– Розумів-бись, свиня сопе, нажершись, – проворчав Вендендорф до пана Корніцького, але сей не зрозумів і не відповів.
	Всі випили по черзі величезний пугар, і аж із чуприн закурилося, а очі засвітилися. Пан Жолкевський заговорив знову.
	– У своїй мудрості пізнали ви, мої мості панове, що нема у нас війська, а спокійний землянин не має обов’язку наражати здоровля задля чужої неглєгенції, чи не так?
	– Так! Так!
	– Сократові слова!
	– Правда єсть! Негувати [Перечити. – Авт.] годі.
	– А все ж… – тут пан Жолкевський підняв знов руку вгору, – у нас є військо добре, хоробре, певне і численне, а щонайважніше – не коштує нічого. Се козаки!
	Всі ахнули.
	– Так! Із сих своєвільників може бути знаменитий Річі Посполитій сукурс [поміч. – Авт.]. Від часу походу пана Потоцького на Мультани, сьому три роки, вони Очаків, зацний замок над Чорним морем, добували, Крим armata manu [оружною рукою. – Авт.] наїхали, попалили і пограбили, минувшого року, невважаючи на королівські листи, ходили на Волощину, а відтак збройно опонувалися комісії. Потім Трапезунд, місто заднє й околицю, ferro ignique devastarunt [спустошили огнем і мечем. – Авт.] і Синоп – місто, яке зроду ще ворогів під своїми мурами не бачило, збурили, знищили і опоганили, на сорок міліонів шкоди вчинивши, і флот його турецького величества, а нашої Річи Посполитої любого приятеля, спалили. З усього того турки, слушний до нас маючи ранкор [злість. – Авт.], війну praeparant [приготовляють. – Авт.] страшенну, і то на нас, невинних. Як Йов прокляв колись день свого народження, так я проклинаю той нещасливий день. Були і перед тим прикрості, але се була найбільша, яка могла бути досі. Бували щасливі походи короля, а від того часу ми як з печі на голову впали; розсердилися погани, роз’ятрилися, стратили поважання до нашого лицарства; впали ми, як камінь у пекло, і горимо… [Історичні слова гетьмана. – Авт.]
	– Се лайдацтво! – не витерпів хтось. – Нехай же тепер за се козаки нас рятують.
	– Ціхо, васть! – гукнув Тишкевич.
	– Я сміяв би ся з сеї об’єкції [закид. – Авт.], – відповів Жолкевський. – Чи вони з власної волі підуть? Ні! Або дайте їм самостійність, осібного гетьмана, свободу, привілеї, а самі умріть з голоду на виссаних нивах неплодовитої землі, або побийте гультяйство силою!
	– Так! Так! – крикнув Вендендорф, бажаючи збудити відповідний настрій. За ним зкричали інші.
	– Так єсть! Батогами хамів!
	– Ідемо всі з вами на козаків! На комісію!
	– Всі! Всі! Хто не йде?
	– На шаблі опірних!
	Крик більшав, шаблі вискочили з піхов, але чогось дуже колихалися у воздусі. Лиця були бліді, голоси хриплі. Старий токай зробив своє, шляхта була п’яна, пан Жолкевський осягнув своє, т. зн., що шляхта Руського воєводства причиниться до майбутньої комісії. Одначе пан Тишкевич був іншої гадки.
	– Чи ваша ясновельможність думає, що хоч один із сих golot-ів кінно і збройно ставиться до попису? – спитав.
	Жолкевський усміхнувся.
	– Не про се ходить, ваша милосте, лише щоби хоч щось післав, ось хоч би кілька там злотих або кількох пахолків до піхоти чи до почетів у хоронгвях. Ви ж знаєте, що самі товариші – се дрантя. – І, піднявши голос, іще раз кликнув:
	– Admir-ую [Подивляю. – Авт.] спільний сей вашмостів ку ойчизні сентимент [любов. – Авт.] і не мішкатиму сповістити про се наймилостивішого круля.
	– Віват круль! – заревіла шляхта однодушно.
	– Нехай же ж наша матка, католицька еклезія, поблагословить нашу круціяту [хрестоносний похід. – Авт.].
	Шляхта верещала тим часом «віват», не слухаючи. Ренкодайні і служба спали по кутах або ревіли враз із панами і товкли посуду. П’яні музиканти покинули хори і пили разом із іншими; якийсь співак оповідав, що з його брата зробив пан євнуха, щоб не стратив голосу, та реготався, оповідаючи про любовні пригоди нещасного. Інші знов позбувалися таки в салі надміру спожитих страв і напитків. Пану Калиновському вдарило також вино до голови, він прикликав свого пестро убраного карлика і давав йому пити з величезного розтрухана.
	Гетьман Жолкевський скінчив тим часом бесіду і хотів просити Калиновського додати ще дещо від себе. Але пан Калиновський не порозумів слів гетьмана, тілько, показуючи па карлика, сказав:
	– Чи повірите, ваша вельможність, що йому вже сорок літ?
	Жолкевський звернувся тоді до ксьондза біскупа з просьбою о благословенство, щоби надати усьому релігійну освяту. Але ксьондз біскуп спав на подушках. Долішня щока звисла низько, а з отвертого беззубого рота добувався свистячий сопіт, і спливала на одіж і подушки слина.
	8. За кресцитиву [Кар’єру, доробок]
	Пан Василь Угерницький не жив у властивому замку. Були там вправді кімнати для нього та велика лицарська саля, де пирували гості, але сам пан волів сидіти у невеличкому деревляному домикові, що стояв серед саду. Старий хотів було зразу по повороті з Інфлянтів замешкати в замку, але його вся рідня жила у чотирьох кімнатках домика, а в замку господарив тілько старий Дрогомирецький зі слугами. Він беріг панської вистави та сплендору [розкоші] родини, наскілько сс залежало від ладу та умілості переховувати дорогі предмети з металу та східні коври.
	Остаточно рішив пан Угерницький, що ніхто з сусідів не знатиме, де саме живе пан дідич, і остався у домику, появляючися в замку під час сусідських з’їздів, пирів, шляхоцьких пиятик та прийнять, які були у звичаю. Пан Угерницький уряджував такі з’їзди доволі часто, коли прибував до Лошнева, бо наміряв осягнути па найближчих виборах «повятову годность», розуміючи, що се піднесе його вплив та улегшить сповнення його мрії – осягнення староства.
	Але вже від півтора місяця не було в Лошневі ніякої «сонсєдзкої бєсяди [сусідської забави. – Авт.]», ані танців. Двірські пахолки дивувалися, що їх не кличуть виносити мертвецьки п’яну «брацю» до повозів і карабонів [бричок. – Авт.] та перешукувати їх кишені за вкраденим зі стола сріблом. Тепер усі мусіли покинути воєнний риштунок [збрую. – Авт.] та чепіти дома або займатися господаркою.
	Пан Угерницький не брав ніколи до воєнної служби чужих гайдуків, ані сабатів, тілько вибирав собі почет з-поміж дрібної подільської шляхти та власних хлопів. З них утворив собі відділ, який числив сто двадцять мужа, з чого було п’ятдесят хлопів із рушницями, списами та шаблями на козацький спосіб. Інші – се була шляхта, що служила як легкі їздці.
	Довголітнім досвідом збагнув пан Василь, що сі дві породи людей найкраще надаються до ведення війни. Коли вертав домів, що лучалося раз у рік, під зиму, то забирав хлопів зі собою, а шляхту полишав власному промислові: їй, бач, не було до чого вертати. У далекій Лівонії ждала вона його повороту весною, заки сплине крига, й завсіди ставала знову під його прикази, знаючи, що під проводом Угерницького не бракне їй ні їди, ні добичі.
	Бо й справді! Пан Василь вкладав у сих сто двадцять людей мало не всі свої доходи, і не будь у нього жінки, якою була пані Марта, певно, невдовзі пішов би у службу їсти чужий хліб, як «рівний воєводі» golota vel odartus, себто загоновий худопахолок. Але пані Марта господарила добре, і лошнівський ключ вистарчав вповні на всі потреби, ба, навіть на забаганки пана Угерницького.
	Але ось пан Василь не дослужився кресцитиви й вернув остаточно домів, розпустив шляхту, а хлопів перевів на двірську службу. Він був огірчений на ріжних панів, які від 1601 р. навіть носа не показали до Інфлянтів [Лівонії. – Авт.], та, проте, позабирали нагороди, які належалися йому. Подвійно боліла його тепер кожда рана, яку відніс на вислузі королеві; він вельми прикро відчував усю неясність свого положення і, мимоволі порівнюючи себе з псом, якого пан копнув ногою, казився зі злості.
	Рішив, одначе, не піддаватися і шукати приязни в повіті, годуючи та напуваючи шляхту. І аж тоді прийшло йому на гадку, що Річ Посполита не воює шляхтою, лиш козаками, «шараками [загородовими (ходачковими) шляхтичами. – Авт.]» і хамством, і йому стидно стало, що він у таку компанію попався.
	Цілу зиму розбивався по сусідстві або дома пиячив з ріжними мості панами, добиваючися популярності. В тій цілі розпочав був навіть переговори з найбільшим потентантом теребовельським паном Корніцьким у справі подружжя Юрка з дочкою Корніцького Малгожаткою.
	Сей згодився з огляду на чимале майно пана Угерницького. При тім, одначе, застеріг собі, що діти мають бути католицької віри. І тоді зрозумів пан Угерницький, чому всі його заходи були досі безуспішні. Він був православний, отже, був одною зі скал, о які розбивалися хвилі єзуїтсько-польського моря, що плило на схід. Його віра рівняла благородну кров із ликами [міщанами] та хамами, а його заслуги – з панщиною.
	І тут опинився пан Угерницький перед непоборною перешкодою: він не міг виректися віри предків! Хоч як оляшів, усе-таки сього останнього добра прадідів не міг потоптати, бо вони за се прокляли би його. У сій думці кріпив його також отець Андрей, великий учений і аскет, який пробував часто в його дворі, а постійно мешкав у Іванівці. Андрей, або, як його звичайно називали, отець Андрей, бував на Афонській горі, знався з Іваном Вишенським, і завдяки йому чимало шляхетських родин на Поділлі осталося при грецькій вірі батьків.
	Старий Угерницький приказав синові готувати в свати до панни Малгожати, але син відповів відразу, що він лиш із Попелівною побереться, більш із ніким. Угерницький попав у розпуку, наробив чимало крику у Лошневі та Іванівці і післав сина до єзуїтів. Але тиждень опісля вернув Дрогомирецький із двома пішими гайдуками та приніс вістку, що Юрко втік.
	Пан Угерницький, зовсім зломаний, пересиджував тепер сам-один у кімнаті і не мішався до ніякої роботи, ні господарки. Пані Марта журилася сим дуже і воліла би була навіть, щоби чоловік її запивався зі шляхтою, як давніше, ніж сидів одинцем, мов окаянний, у темній кімнаті та думав, похнюплений, над своїми невдачами.
	Бо й справді, старий дуже піддався, і хоч було йому щойно п’ятдесят літ, на висках видніло чимало сивого волосся, а риси загострилися, мов у сімдесятилітнього діда.
	Ось червень добігав уже кінця, а пан Угерницький сидів одної днини при столі над останками обіду, який йому подала жінка. Вона сама була на гумні, дочка – у кухні, а наймолодша донечка – в замку у Дрогомирецького, який найкраще з усіх умів забавляти її.
	Крізь отвори у зачинених віконницях падали тонкі струї сонячного світла і наповняли кімнату півсвітлом. По раз сотий, може, переживав пан Угерницький свій біль. Перед його очима стали пересуватися деякі картини війн, пожеж, мордів, грабежів, і сі простори без кінця, завіяні снігом, з-під якого тілько тут і там виступали чорні п’ятна-пожарища. Йому згадувалися труди, небезпеки, брак поживи, напитку, холод, вогкість, спека, терпіння від ран…
	– І все те, все те ні на що! – зітхав.
	Але він, мов сліпий, ішов далі, не глядів ні на хату, ні на сина. Тому й дитина його не могла мати до нього такого поважання, як належить, бо ж майже не знала батька!
	– Бог простить! – оправдував себе старий Угерницький. – Се все для Юрка… За кресцитиву… Се не для мене… Не для мене! – Спер голову на руку. – А тепер Корніцький кинув мені в очі православ’ям. Що ж се значить? Чи християнське віроісповідання може бути злочином або хибою? Га! Видко, така воля Божа! І я, і мій син повмираємо шляхцюрами!..
	В сій хвилі появилася на порозі худа, висока стать мужа. Довгий сірий кафтан обіймав її тісно, та ще виразніше виступали під ним сухі рамена і плечі. Жовте, безкровне лице виглядало так, мов витяте з давніх візантійських картин, а біла, як молоко, борода спливала на впалі груди. В одній руці держав довгий сукатий костур, у другій – велику книгу.
	– Слава Богу! – сказав, уходячи.
	– Во віки віков! – відповів старий Угерницький, не встаючи.
	Отець Андрей був, властиво, причиною, чому Юрко не послухав батька, і хто знає, чи пан Угерницький не був би накинувся на нього, коли б не розпука, в якій знаходився. При тім він поважав о. Андрея як священика і тому мовчав.
	– Мир дому сему! – заговорив о. Андрей, сідаючи при вікні.
	Промінь світла падав якраз на його неземне лице аскета, та остро виступали на ньому виразисті риси і густі білі брови над сірими очима. Угерницький мовчав.
	– Чую, – сказав о. Андрей, – що ти, брат мій во Христі, смущаєшся [журишся. – Авт.] задля всяческої суєти мира сего та умертвляєш своє тіло з гніву та безбожної скорбі! Чи се правда?
	– Правда! – відповів глухо Угерницький.
	– Так, отже, я, колись твій друг і товариш, приходжу до тебе, як колись приходив учитися до дяка, тямиш?
	– Тямлю! – відповів Угерницький, а голос його задрожав.
	– Бачиш, приходжу дізнатися, чого жаждет [прагне. – Авт.] душа твоя, до ність [нема. – Авт.] для неї мира на всі дні. Бо се, що твориш, се великий гріх! Благо сему, хто труп свій умерщвляє святим постом або карою на славу Божію, але тричі горе сьому, хто мирських благ ради забуває на сію славу і на се, до чого создав його Сотворитель. Ти-бо єси рабом невірним, що закопав талант свій місто ужити його в общую пользу [на користь загалу. – Авт.]. Як він осужден бисть [осудженим став. – Авт.], тако і ти осужден будеш, якщо не відложиш гордості своєя і не отвориш серця свого Богу і сим, що тебе люблять по закону Всевишнього.
	Старий Угерницький глянув просто в лице другові і чув, ик розпливається поволі лід на душі його та отвирається герце.
	– Чому ти, Андрію, не був тоді, коли я висилав Юрка до Ярослава? – спитав жалібним голосом. – Багато ріжних нещасть не було б сталося.
	– Не було б гріха, коли б Бог не сотворив був світа, – відповів Андрей. – Не було би тепла, коли б не захотіло світити сонце. Спитай сонця, чому воно в’ялить одну траву, а родить другу? Непостижимі є шляхи Премудрості.
	– Ти научив мого сина непослуху, і він утік по дорозі до колегії!
	– Коби так прародичі втікли були від змія, не прекратило б ся було блаженне житіє в раю. Я був лише знарядом у руці Всевишнього. Слухай його, корися і молися: да будет воля Твоя, яко на небесіх, так і на земли. Але поговорім на розум: що ти хотів почати з Юрком?
	– Ти питаєш іще? – усміхнувся гірко Угерницький. – Адже знаєш, що я, не жалуючи крові, ні майна, служив Річі Посполитій не за наживу, лише щоби звеличити честь і значіння моєї родини обивательським урядом. Але за свій труд, за свою кров одержав я лише якусь пустиню, де над звірами хіба буду старостою. А все тому, що я православний і не вживаю ляцької латини, до костьолу не ходжу та не держуся польського права проти підданих. Тож я бажав, щоб хоч син мій Юрко добув се, чого мені не вдалося добути, то єсть добути значіння, уряд, популярність…
	– А згубити душу! – докінчив за нього Андрей поважним, строгим тоном.
	Угерницький замовк.
	– То ти сам, брате Василю, не хочеш губити душі, бо боїшся горіющого ада, сатани і ангелів єго. Боїшся покинути единоспасаему грецькую церков, а свого сина насильно пхаєш у латинську єресь, між папєжників [католиків. – Авт.], щоб він попапєжився [став католиком. – Авт.], вирікся віри і погиб навіки віков во нідрах [в нутрі. – Авт.] диявола. Василю, ти не чоловік, ти сатана! Ба, і сей, може, не запропастив би своїх чортенят. Вовк у степу, лев на пустині за свої молоді життям заступається, птиця пернатая [крилата, літаюча. – Авт.] до очей скаче хлопцеві, що з її гнізда вириває птенцов [писклят. – Авт.], а ти власну дитину – на погибіль? Чи ти бачиш, може, спасіння у римській церкві?
	Старий Угерницький був страшенно збентежений.
	Уперше старий Андрей поставив йому так ясно перед очі всю погань його діл. Він ослонив лице руками, щоби укрити сором.
	– Я, – звинювався, – я вже старий і не можу…
	– А я не питаю, чи можеш, чи ні, я питаю тебе во ім’я єдинія апостольськія церкви: єствує спасення поза нею чи ні?
	– Ні!.. Але мій син…
	– Твій син, дурний хлопчисько, має більше олії в голові, ніж ти. Ти старий, імієши возраст [маєш вік. – Авт.] і знаєш, що поза благочестивою вірою єствує лише єресь! Правда?
	– Так!
	– Ну, а тим часом виправляєш свого сина до проклятих Богом визувітів [єзуїтів. – Авт.], щоби вони опоганили його душу єрессю та щоби ти відтак на Страшному Суді чув його голос, взиваючий з геєни [пекла. – Авт.]: «Будь проклятий, отче, що віддав єси сина своєго во власть сатани, ідіже вічний плач і скрежет зубов!» Горе тобі!
	Старий Угерницький перебув через весь час неприсутності Юрка страшні душевні муки, але, будучи сам-один, не мав з ким розговоритися. Тепер, при першій виміні гадок, вибухнув весь жаль із силою, якої старий не міг опанувати.
	Він зірвався і впав на коліна перед Андреєм.
	– Прости, Андрію! Очі мої отворилися. Не стану я вже на дорозі сина мого!
	– Не я тобі прощатиму, але Господь Бог, іже на небесіх.
	Угерницький став бити себе в груди.
	– Боже милостив, буди мені, грішному!
	Коли встав і успокоївся, стали з його очей спливати сльози – невидана річ у так загартованого в боях вояка. Хлипав хвилю під час, коли Андрій стояв, молячися. Вкінці почав Угерницький:
	– Я согрішив тяжко і знаю добре, що довго прийдеться мені покутувати за грішні мої помишленія [наміри. – Авт.], але хіба лишень як за невольноє прогрішеніє [мимовільний гріх. – Авт.] наложать на мене кару там… – тут Угерницький показав на небо. – Бо я не хотів зла, хоч зло творив…
	Але Андрей відтяв суворо:
	– Ти, брате Василю, торгів не твори з Господом Богом твоїм, аки фарисей, но яко митар і розбойник молися: пом’яни мя, Господи, та буди мені милостив! Там горі ніхто не питатиме за суєту всяческую, тілько за віру та добрії діла, а творяй зло, той і осужден будет! Тому кайся і віруй!
	Угерницький похнюпився.
	– Правда твоя, Андрію. Зараз завтра поїду до Теребовлі до попа та висповідаюся, а й ти молися, щоб повернув син мій, якого за кару відняв мені Бог. Молися, Андрію, бо на тобі є благодать Господня, нехай твоя просьба пірве і мою з собою та занесе під покров Пресвятої Богородиці!
	– То ти добре рішився! – сказав Андрей.
	– Але, бачиш, я хотів би також, щоби ти, як людина, що знає світ, осудив мене по правді. З року на рік слабне наша віра, наша шляхта, наш люд…
	– Люд не слабне, і віра не слабне, – перервав Андрей, а кам’яне його лице оживилося, – лише ви, шляхетськії сладострастні чревоугодники [такі, що годять череву. – Авт.], слабнете.
	– Ну, нехай і так! Сини батька Острозького стали ляхами, за ним пішла мало не вся волинська шляхта. У Перемишлі осталася лише жменя шляхти та худопахолків. У сих, що прийняли латинство, всі привілеї, свободи, добро, їласки, гонори, просвіта, а в нас що? Дурний русин і квита [кінець. – Авт.]. Попи ситі і п’яні, а темні, мов у розі табака, без прав та значіння. Де ж у нас тепер без латини проживеш? У трибуналі – латина, в сеймі – латина, на [] – латина, навіть при бесіді в компанії латиною всі цвенькають, а ти, хаме, сиди зі своїми слов’яно-церковними мудрощами та жди, коли інші тебе обідруть, використають або і визують з ойцовізни [батьківщини. – Авт.]. Скажи, Андрію, як тут опертися? Адже все зміняється, іде наперед; мій дід сіяв лише один лан збіжжя, другий – ярини, батько три рази стілько, а я… і не дорахуюсь! Дід був неграмотний, батько учився в дяка, мене вчив теребовельський дяк, потім протопоп, латини вже мусів сам учитися, а мій син…
	– Твій син дістав від мене світло науки і уміє більше латини, ніж не один із польської шляхти. Пожди, я тобі поставлю перед очі все, що бачив у Річі Посполитій, як поученіє тобі та твоїм. Отже, скажи мені, брате: пощо живе на світі чоловік, труждаючися і молячися? По те, щоби добути собі Царство Божіє і спасеніє душі. Правда?
	– Авжеж!
	– А до сього не потреба, властиво, ніяких поганських дисциплін, ні бісівських логік та діалектик. Читай писаніє, грішнику нечестивий, а спасен будеш. Давні люди, кромі писанія, часослова та октоїха, ніяких єресей не заживали і спасались, а тепер… тьфу!
	Отець Андрій, видко, розлютився на вимоги свого часу, хоча сам до них приспособлювався. З нього говорив афонський аскетизм, і в ім’я сього аскетизму виступив він проти просвіти. Зовсім не того сподівався старий Угерницький і з зачаруванням глянув на святця, що тим часом потер чоло рукою і так говорив дальше:
	– Але сам кажеш, що без ляцької латини не проживеш… Певно, беручи справу більше по-світськи, краще знати більше, ніж менше. Вправді, наші монахи необразовані, по-латині нікого не научають, але вони бережуть єдиноспасаєму благочестиву віру, яку ви запропащуєте, а поза якою ність спасення. Зате наші братські школи учать латини дуже добре, і ти, брате Василю, не мусів посилати сина до визувітів аж у Ярослав.
	– Так, бачиш… але риторика [наука вимовності. – Авт.]…
	– Ага! – вигукнув о. Андрій, – на се я саме ждав! Риторика! Ти, брате, порівняй наш православний світ із польським світом. У нас пан – паном, хлоп – хлопом, але оба люди, у поляків пан – вовком, хлоп – добичею, а оба скоти! У нас ширять слово премудрості на славу Божію та святої апостольської церкви, а в ляхів – для гордині і тщеславія [чванливості. – Авт.], для замилення очей другим. У нас – чисте серце й діла, її них – облуда, злоба і брехливі, гадячі слова. Наша шляхта запропастила віру і спасеніє за що? Ось поглянь на такого папєжника, любий мій брате во Христі, як гордо він походжає, вибритвивши потилицю, магерку [суконну угорську шапочку. – Авт.] перевісивши то на гей, то на той бік. Шию нап’ялить, як індійський когут, перепне на собі делію, плече одно вище другого накукурічивши, наче полетіти бажає. Колись у нас були достатки в скоті і поживі для всіх – для панів і слуг. А тепер підданий коровою оре землю, а в панів по стайнях аж роїться. Там бодавії, валахи, дриганти, ступаки, едноходники, бахмати, дзянети [породи коней. – Авт.] – і до вечора не перечислиш. Вийде тобі такий гологлавий, многоперний магероносець, на голові кучма, ковпак, шлик з ріжними ляцькими витребеньками, а тут жде вже на нього карета, карабон, скарбнічок, коляска, коч [ріжні роди панських виїздів. – Авт.] або лектика [носилки. – Авт.], і в них-то таскає він свого проклятого трупа. За ним ціла зграя хортів, огарів, вижлів та інших кундисів [ріжні породи псів. – Авт.], а над ним… диявол, що аж за черево хапається з радості, що запропастив душу християнську. І за що? За що?
	Отець Андрей впав у запал і, стоячи перед другом, говорив, мов на проповіді:
	– За що ж продав русин душу свою? За трапезу срібно-полмисную, за угожденіє сластолюбивому чреву? За ріжні нецнотливії білі голови, за Содом і Гоморру? Чи він більше добра потребує, ніж може спожити? Ні, але він збирає фортуну на славу сатани, напихаючи калиту червінцями, злотими, четвертаками [різними монетами], щоби було за що гуляти. Йому треба сього серебра на ріжнобарвні юшки до м’ясива і риби, на вино венгерське й малмазію та наїдки в такій кількості, що навіть двірські пси доїсти сього не можуть. А тим часом хлоп у семирязі пухне з голоду. О! Диявол не має доступу до нас, православних. Словено-грецькоє писаніє краще від свяченої води проти нечистої сили. Великі святі угодники, єже на Афонській горі осіняють молитвиами своїми Руську землю, і молитви сі, наче облако прекрасное, хоронять нас перед кігтями сатани. Тож щоби добути наші душі, видумав диявол унію, папєжа і латину, а нас притягає до них дочасними користями, привілеями, староствами, гонорами, лакімством… Бо скажи, чоловіче, яка польза тобі з усіх сих дочасних дібр? Нічого не забереш зі собою, тілько гріхи, а вони повиснуть на твоїй шиї враз зі зойками обдираних зі шкіри хлопів, наче млинське каміння, та потягнуть тебе у преісподнія [на дно пекла. – Авт.]. [Погляди, висловлювані о. Андреєм, проповідував словом і письмом Іван Вишенський; звідсіля взяті й деякі вислови. – Авт.]
	– Господи, помилуй! – зітхнув мимохіть Угерницький, а о. Андрій обтер піт з чола.
	– Додай тепер, брате, до сього ще й те, що всі ті пани, які так печаляться собою, – се збиранина найпідліших душ та найбільше зіскотілих сердець. Назви мені одного ляха, якому міг би ти з чистою совістю сказати слово: брате! Чи є такий у Короні? Ти ж її усю знаєш…
	Пан Угерницький зірвався.
	– Так, маєш рацію, брате! Такого ляха не було й нема, а тепер бачу, що ніколи й не буде! Спасибі тобі, брате! Ти очі отворив мені!
	І сердечно обняв отця Андрея.
	Слова аскета, висказані у відповідний час, зробили бажане вражіння; сліпий Василь став прозрівати, а прозрівши, побачив, що під тоненькою верствою західного блиску в Польщі криються звичайненькі собі трусливі та влізливі й нахабні мості панове з соймику або з трибуналу; була се ярко-зелена ряска, під якою крилося бездонне, вонюче болото. Зате змінилася зовсім його гадка про православних, яких звик був завсіди називати «дурними русинами». Тепер бачив він наглядно, що сей «дурень» має зроду неоціненні скарби: се благородне, щире серце й православну віру, від якої тікає диявол і ангели його.
	Отець Андрей молився, а на лиці його іграв усміх тихої радості, яка ясніє на лицях Божих ангелів, коли навернений грішник приходить у Небесне Царство. Угерницький сидів на лаві й думав, а в його душу спливала потіха – розрада небес, які самі раділи його «смиренним, уничиженим [покірним. – Авт.]» серцем. Він вірив тепер, що верне син його, і присягав, що не стане на перешкоді його любові. І нагло захотілося старому засміятися, аж серце скакало з радості, що почує слова «Ісаіє, ликуй!» а за рік-два всякі малі Угерницькі спинатимуться по колінах діда…
	«Яко прав Господь Бог на небеси, великим є щастя чоловіка, коли береже заповіли!» – подумав і встав, щоби покликати стару Марту і повідомити її про постанову.
	Та ось у сій хвилі появилася вона сама на порозі з запечатаним письмом у руках. В простому чамлітовому [вовнянім. – Авт.] одязі та з гладко причесаним сивавим волоссям, обв’язаним білою наміткою, виглядала вона радше на черницю. На привітні риси лиця падав відблиск променів сонця, що відбивалися від золотого хреста, завішеного на її шиї.
	– Василю! – сказала тихим голосом. – Приїхав козачок від Зглобіцького з листом. Жде на відповідь.
	– То Зглобіцький вернув?
	– Так!.. Але чого ти, Василю, так повеселішав? – спитала цікаво та усміхнулася й собі.
	Василь мовчав і сміявся, видко, не знаходячи відповідних слів.
	Тоді отец Андрей сказав поважно:
	– Возвеселитися і возрадуватися подобаєт, яко брат мой мертв бі і оживе, і ізгибл бі, і обрітеся [Слова притчі про блудного сина. – Авт.].
	Марта аж у долоні сплеснула і зараз догадалася, чому Андрей назвав Угерницького блудним сином.
	– Нехай же Матінка Божа дасть тобі, Андрію, первійше місце у свойому царстві за добре слово та діло, за твоє святе серце…
	– Нема святості, крім Божої, – перервав Андрей, – і їй лише подобаєт слава і поклоненіе!
	Марта поцілувала його руку та кинулася Василеві на шию, а по її лиці плили сльози радості.
	Але о. Андрей зачув був ім’я Зглобіцького і, догадуючись чогось цікавого, просив перечитати.
	Василь отворив віконце, і світло дня цілою хвилею наплило в хату, аж звеселіли лиця й серця. Пан Василь сів до стола і почав читати лист. По його лиці пробігла хмара гніву.
	– Що таке? – спитала тривожно Марта. Василь засміявся і кинув лист на землю.
	– Зглобіцький просить о нашу Марусю!
	– Сей убійник молодого Цебрівського?
	– Так! Знатна особа в повяті!
	– Що ж ти на се, Василю?
	Василь став ходити здовж по кімнаті. Вкінці гукнув крізь вікно:
	– Грицю!
	– Слухаю, прошу ласки пана! – відозвався гайдук, який завсіди стеріг порога пана Угерницького.
	– Скажи козачкові Зглобіцького, що коршмар жид сидить по тім боці села, в нього також дочка на відданню.
	Отец Андрей і Марта на себе радісно гляділи.
	Тої самої днини переїздив Юрко й Іван через Теребовлю. Вони відбули всю дорогу поквапно, немов тікали перед паном Бялоскурським, який і не думав гонити їх. В чотири дні по розграбленню Сяніцького замку виїхала пані Беата і панна Агнешка з цілою караваною возів, а відтак ціла родина щезла з Коросна без сліду. Але Юрко й Іван не знали про те і тому їхали день і ніч, доки не доїхали до Львова.
	Тут вступили до Гошовича і дізналися, що старий Угерницький в розпуці жде лише, щоби Юрко вернув, а певно не покарає його за втечу. Се додало молодцеві відваги, а при тім усі перебуті пригоди не остали без впливу на обох молодців, особливо на вразливого Юрка, який виховувався оддалік від світа, немов у монастирі. Він почував себе самостійним, а чого не довершила наука о. Андрея та любов до Галі Попелівни, се дав йому досвід. Він побачив зблизька ляцьке життя, ляцьку правду, облуду та гниль польської суспільності, а будучи вихованим у благородному дусі безкорисності і любові ближнього, не бажав наживи, ні гонору. При тім потерпав, що Зглобіцький є в Теребовельщині, і роздумував, як би то повідомити Цебрівських про його приїзд. Супроти сього просив Гошовича про нові коні, одержав їх і таки зараз рушив у дорогу. Вже другої днини зарисувалися перед ним понад лісом вежі, і радісно в’їхали туди молодці.
	Вони тішилися, що без пригоди вдалося їм перебути сих тридцять миль через села, діткнені заразою, гостинцями, повними розбишак і левенців ріжних панів із Руського воєводства. Вправді, і тут, на сході, було не дуже спокійно, все ж таки тут жило більше православних. Хлопи були свобідніші і певніші себе задля близькості свобідних козацьких степів, а через те безпечніше було тут і мандрівникові.
	Був вечір. По жидівських хатах усюди світилося, бо се був шабас. У місті було спокійно, багато хат стояло пусткою, бо зараза пройшла була й сюди, а люди боялися ще того самого року вертати у заповітрені житла. По нерівній дорозі глухо тупотіли коні, а молодці, переговоривши все дорогою, мовчали, та й справді не мали ще слів на висловлення своїх радісних почувань. На небі світив місяць та заливав світлом пусту вулицю.
	– Куди заїдемо? – спитав Попель.
	– До старого Кравчика, куди ж би? – відповів Юрко. – Там, може, буде й дехто з наших: адже нині був торг!
	– А може би, махнути навпростець? Брами не зачинені.
	– Краще ні! – сказав по надумі Юрко. – Гошович міг збрехати, а бачиш, хоча батько мене скривдив, то таки се батько!
	– Звісно, постити – каже церков, шанувати батька – Бог. Не забув ти, Юрку, наук отця Андрея, але не забув і польської науки Бялоскурського. Скажи ж но, чи був би ти два місяці сьому посудив кого о брехню?
	– Що ж хочеш, брате? – усміхнувся Юрко. – Ми не в лошнівському саді…
	– Лише на ляцькому гною! – докінчив Іван. – Авжеж! Хто раз туди вліз, сей удруге не полізе.
	Так балакаючи, переїхали через ринок і в’їхали в улицю, що вела над Гнізну. Недалеко моста стояв дім Якима Кравчика, старого знакомого Юрка, який мав у Теребовлі заїзний дім.
	Вправді, околична польська шляхта заїздила до жидів, але православна шляхта й міщани не минали Якима, коли кому лучилося бувати в місті. У вікнах заїзду світилося – знак, що були гості, і молодці пігнали коні, щоби скорше туди дістатися. Нагло побачили чотири тіні, які відлучилися від паркана, і дула двох самопалів, вимірені в себе.
	– Стій! – гукнув хтось.
	Але привиклі до таких стріч молодці не подалися.
	– Якого біса хочете? – спитав Іван і добув пістоля.
	– З дороги, злодії! – гукнув Юрко. – Ось ми вам! – Спняв коня острогами і добув шаблі.
	– Остапе, се не він! – почувся голос у пітьмі.
	– Стій! – повторив той сам, що гукав перше. – Коли ти не той сам, що його шукаємо, то поїдеш з Богом далі.
	Аж тепер пізнав Юрко голос.
	– Пробі! – кликнув. – Миколо! То ти до мене з півгака? Ну, стріляй швидше!
	– Так! Але на vivat! – кликнув стрілець і, кинувши самопал, побіг до Юрка.
	– Остапе, Олексію, Танасе, здорові були! – кликнув і собі Попель, злізаючи з коня.
	Всі розцілувалися та стали розпитувати.
	– Ви на кого засіли? – питав Юрко.
	– На Зглобіцького, – відповів Остап. – Він знов показався, і ми тиждень сидимо у Теребовлі та ждемо його.
	– То добре, – відповів Іван, – ось і ми вам поможемо та розкажемо ще дещо про справу небіжчика…
	– Що таке, що? – стали розпитувати молодці, а очі їх блистіли у темряві, мов очі вовків.
	– Багато! Знаємо убійника та його помічника.
	– Хто се такий? – спитав наймолодший, Олексій.
	– Бялоскурський!
	– А побий його свята земля! – кликнув Остап. – Я так і здогадувався!
	– Вибачте, панове! – сказав Іван. – Ви пусте вигадали стояти тут, надворі. – Ходім до старого Якима, спочинемо, а перед сном або й завтра рано розповімо все… Ага! Остапе, що ж там Маруся?
	– Жде! – усміхнувся сумно Остап.
	– Ну нічого! Ми вам дещо цікаве скажемо, але опісля.
	Всі подалися в коршму.
	Сторож, що відібрав коні від Юрка та Івана, привітав їх радісно, бач, і він знав, що Юрко покинув був хату.
	– От! Слава Богу святому, що вернули, – сказав. – Старий пан мало зі світа не пішов через вас, як розказував гайдук Гриць.
	– Був тут? – спитав Юрко живо.
	– Ніби Гриць? Так, був та казав, що ось-ось батько вашмості, шануючи вашу «годность» та «цнотливий» рід… з глузду зсунеться.
	– Але здоров батько, що? – спитав Юрко.
	– Здоров, лиш казав Гриць, що нічого не п’є!
	– О, коли так, то, видко, недужий! – засміявся Танас.
	– Пусте! – замітив Іван. – Заїдемо домів, там будемо видіти. Злого нема, а добре веземо ми. Ходім!
	Шість хлопців, як дубів, увійшло в коршму.
	Остап, Микола, Танас і Олекса Цебрівські були синами небагатого, але й не убогого шляхтича з Кровінки, виховані суворо в православій вірі, бо їх батько був другом великого аскета Івана Вишенського. Мав він іще сина Гриця, але сього замордував із месті Зглобіцький на спілку з кимось іншим.
	Остап, найстарший по Грицьку, любив Марусю Угерницьку, але старий Угерницький призначував не лиш сина, але й дочку на жертву своїй честолюбивості і думав віддати її за ляха.
	Остап дістав гарбуза, але дівчини не забув і раз у раз приїздив крадьком до Лошнева, коли старого Василя не було дома. Мати Марта дуже його любила і радила ждати, доки не мине ляцька дурійка, що опутала її чоловіка, або доки не схоче він віддати Марусі за кого другого. В такому разі не завагала б ся була пані Марта благословити молодят навіть проти волі чоловіка. Велика, бач, була сила її духа та її віра а самостійні її думки. Було се зовсім природне, бо в часі останніх п’ятнадцяти літ вона сама була дідичем Лошнева, а чоловік її – тілько гостем. Вона не иумала запропащувати дітей тілом та духом. Слухаючи слів мужа, робила своє і робила добре, слідуючи за світлими радами о. Андрея. Тому вправді сумував Остап за Марусею, иле надії не тратив.
	Пани Цебрівські – були се рослі хлопці, одіті в курти. На Остапі та Миколі були під сподом дротяні сорочки, а всі чотири уоружилися від стіп до голови.
	Хто побачив би був сих шістьох соколів, сказав би певно:
	– Не вмре Русь, не опустіє земля святого Володимира, коли такі дуби ростуть на ній.
	При найбільшому столі сиділо за медом багато людей. Кільканадцять околичних хлопів, що привезли на торг пороблені на переднівку коші та бочки, сиділо спільно з міщанами, які розсілися при столі в довгих темних капотах. Між ними видніла стрійна стать молодого мужчини з підголеним чубом, одітого по-козацьки, з довгим підкрученим горі вусом та бундючною міною. Він держав у лівій руці кружку з медом. Правою розмахував у повітрі, відай, поясняв щось міщанам і хлопам.
	У сій хвилі ввійшли в ізбу [шинкову кімнату. – Авт.] молоді шляхтичі. Всі оглянулися, а хлопи з острахом похапали шапки, думаючи, що п’яні мості панове розженуть на чотири вітри ликів [міщан] та хамів. Козак сягнув до пояса, а господар, що також сидів при гостях, вибіг, заклопотаний, настрічу. Але коли побачив, хто се, поклонився і посадив за стіл, розпитуючи про дорогу та здоровля, а козак помітив, що міщани і хлопи відповіли лише з поважанням на «слава Богу», яке проказали прибувші, а шапки поклали назад на голови. За хвилю успокоїлося все, а господар Яким кивнув козакові головою.
	– Говоріть, пане осаул, далі, – сказав, – се свої люди, коби нам таких більше.
	Молодці прийнялися за їду, яку заставив Яким враз зі сином і жінкою, але вкоротці звернули увагу на козака.
	– Ось ви тут, панове громада, тіні боїтеся, – говорив Олекса Коршун, бо він се саме був. – Чого? Чи з іншої глини пан, а з іншої ви?
	– Все пан паном! – замітив політично старий Яким.
	– Так! Воно конечно пан мусить бути і приказувати, але сим паном має бути найліпший, а не найсильніший. У вас шляхта держить усе в кігтях, а чи варта вона сього? І ви стогнете тут у сій пропасті без просвітку, без віддиху, під батогом ляцьким і татарським, а тут на сході свобода – от коли б туди подалися всі люди з воєводств, то мості панове заорали би хіба лаціною свої виссані лани та виздихали би з голоду. Зате поріс би новий ліс замість давнього, що випалили на попіл пани, жиди, німці та вірмени. І ви, панове міщани, заложили б собі містечко, де ваша воля, не виганяв би вас ніхто на передмістя, не замикав церков, не касував братств… А прийшов би за вами пан, так ви в крик, і він тихо сидів би, бо в нас на Україні сорок тисяч війська, і в нас навіть татари та турки сидять тихо…
	– Ба, а кілько наших у бусурменській неволі погибає? – зітхнув один із міщан. – Ось і мій шурин пропав сьому десять літ, та й слід загув! Поїхав було в Каменець і пропав!
	– Так! Татарва йде на Поділля, Волинь, Покуття, бо тут пани та польське військо. Хто його боїться? Хіба баби й діди! Але в нас хіба на уходах пропаде ловець або рибалка. У нас не те! Татари багатіють вами, а ми татарами, Москвою, ким попаде – але головно свобідною, безпечною працею, без пана та нагая!
	– Хіба в вас нема ніяких панів? – спитав Олексій цікаво.
	Козак глянув на стрійного вісімнадцятьлітнього хлопця і усміхнувся приязно.
	– Є пани, прошу вашмостів, лиш вони не брикають, бо як коли котрому захочеться, то люди від нього тікають або козаки такого нароблять, що пан тікає. Багато в нас люду, а й землі доволі.
	Олексій почервонів, коли козак назвав його вашмость паном, і немов засоромився. Козак зате глядів бистро на молодців, чи котрий не накинеться на нього за його нечувану смілість у словах. Та молодці слухали його, немов самі не були шляхтою, а Іван відізвався:
	– Не бійся, козаче, нас, ми шляхта, але руська і православна… і з сеї самої глини, що й ви, а як живуть наші піддані, поспитайте.
	Козак засміявся.
	– Не потребуєте, вашмость, впевняти запорожця, що вода близько, коли побачить вербу. Небагато вас таких осталося, але честь вам усім! Видко, ви не вовки, коли ягнята не тікають, – тут показав на хлопів, які непевно поглядали то на козака, то на панів, не знаючи, що може вийти з їх розмови.
	Але деякі з міщан, що знали Угерницького, Попеля і Цебрівських, зміркували, що запорожець і молоді паничі подобалися собі взаїмно, тому старий кушнір Гаврило підняв кружку з медом і гукнув:
	– Многая літа вам, милостивії панове, за вашу ласку та серце, бодай такі на камені родилися тут, а на Запорожжі не переводилися такі соколи, як ви, осауле!
	Всі випили на славу, молодці почулися також своїми у крузі сих простих людей, а козак, говорячи міщанам про запорозьке дозвілля, звертався до них з усміхом, немов їх гаме намовляв до втечі з-під польського ярма.
	– Чого вам боятися панів? – говорив. – Ось бачите, і в нас пустиня на ріці Тясмині. Ліс-праліс, чудові луги, Води, звірини, птиці пропасть. Се край, де за десять літ торговлею з Кримом та Запорожжям можна заробити чимале майно. Козаків усюди повно, небезпеки нема. Татари хіба пов’язані трапляться. І що ж? Все те має якийсь пан, а як його там, чорт знає. Прийде, побачить, то втіче, а не втіче і начне давити сих, що вже осіли, то вони втічуть.
	Юрко усміхнувся.
	– Ви відки знаєте мого тата? – спитав.
	Козак зчудувався.
	– Кпите, вашмость?
	– Ні, козаче! Тясмин – се земля мого батька. Чи се Справді такий гарний край?
	Козак засміявся.
	– Га! Недаром свербіла рука до земляка! – крикнув. – Здається, що ні ви, ні від вас ніхто тікати не стане. Зловився й я, старий вовк. Та вибачте, вашмость пане, наші пани не дістають земель на Україні.
	– Пусте говорите! – сказав палко Остап. – От, пане старший, сідайте при нас а поговоримо про ріжні річи, добре, що ви навинулися. Не сидіти нам при ріжних столах!
	Молоді шляхтичі познакомилися з козаком, а коли розійшлися міщани та хлопи, запросив Юрко Коршуна до Лошнева, щоби розказав пану Василеві про Тясмин.
	Як постійний післанець гетьмана, був він рад, що найшов кілька родин давньої щирої шляхти, яка могла станути на чолі Руси проти Польщі та татар, як сього бажав Сагайдачний…
	9. Поворот
	Не довго тривала розмова в коршмі. Цебрівські, Юрко й Іван були дуже втомлені – одні ненастанним ожиданням та чатами, другі дорогою. Тому Кравчик порадив усім іти спати, а Попель замітив, що найкраще буде, коли пани Цебрівські приїдуть враз із Юрком до Лошнева. Коли старий Угерницький розлютиться, то буде відрадніше, коли утішиться, то Остап дещо скористає. Рада була добра, і хлопці пішли спати. Але Юрко не міг заснути, та ледве кілька хвилин провів у півсні, з якого раз у раз будився. Ще сонце не зійшло, ще спав весь город, як Юрко встав і обмився студеною водою з керниці. Відтак збудив товаришів, усі всіли на коні, і невдовзі задуднів під ними міст на річці Гнізні.
	Переїхавши річку, звернули наліво та вузькою доріжкою в’їхали в дубовий ліс, який належав уже до пана Василя, і тому був доволі густий та високий. Тут і там видніли білі берези та буки, поза тим ліс був густо підшитий, а під могутніми деревами панував сумерк. По правій стороні червоніло небо від ранньої зорі, а птиці аж заходилися від співу. Раз у раз ударяло мокре галуззя о лиця їздців.
	Юрко їхав попереду, козак позаду, і вкоротці почалася між молодцями розмова. Швидко холод, роса та птичий спів вигнали з них сонливість. Юрко розказував про Зглобіцького та Бялоскурського, а панове Цебрівські раз у раз давали вислів свойому подивові, коли почули про пригоди Юрка та Івана протягом останніх тижнів. Іван докидав слівце то тут то там. Укінці спитав Остап:
	– То ти певний сього, що Бялоскурський помагав Зглобіцькому?
	– Зовсім певний, землю святу їстиму, коли хочеш! – відповів Юрко.
	– Тому він так спішився продавати Білоскірку! – додав Микола.
	Нагло обізвався козак:
	– То у пана Бялоскурського був татарин?
	– Був! – відказав Іван.
	– Куди їхав?
	– Туди, через Русь, перебраний за хлопа.
	– Ага!
	– Що – ага! Що? – стали питати всі.
	– Нічого, я так, про себе! – усміхнувся Коршун. – Воно, бач, дивно було б, коли б не перебрався. Далеко ще?
	– Ні! – відповів Олексій. – Всього миля, та й то не ціла, з Теребовлі, а відси – ледве чверть. Ось там, за закрутом, і Лошнів.
	Вкоротці виїхали молодці з ліса та побачили село. З лівої сторони за Гнізною стояв Микулинецький ліс, направо видніли білі, чепурні хатки. Над ними стелилися дими, видко, варено снідання. З хат виходили люди, годований товар покидав село та йшов у ліс, а за ним босоніж, викрикуючи та вигойкуючи, бігли пастушата.
	Довкола села розклалися поля широкою полосою здовж піки, далі направо стояв замок із двома вежами.
	Сонце вийшло вже на виднокруг та сипало проміння на всю картину, а молодці в’їздили в село, розглядаючися, чи не стрінуть кого з двору. Довкола кождої хати красувався буйний сад, усюди видко було харність та добробут.
	Господарі в порядних сіряках, жінки в запасках та намітках виглядали зовсім інакше, ніж у інших селах. Був се тугий, рослий та сильний нарід, непривиклий, видко, до Пука та здирства. Але у парі з бутним виглядом парубків ішла і ввічливість. Усі здоровили Юрка приязно словом «Слава Богу» та ставали, видко, бажали вдатися в розговір із повертаючим утікачем. Але Юрко спішив невтомно наперед, не здержуючися. Козак аж паленів із радості, дивлячися па ранній рух у селі.
	– Здається, що ти в якомусь нашому хуторі на Україні. Що за гарний народ! Були б козаки, як гай!
	– Заможний народ, – потвердив Іван. – Сидить на старому праві, робить панщину тілько толокою та дає давні драчки…
	– Ага! Тому таке густе село.
	– Було би воно більше, лише се ще заблизько. І так багато зайдів, але тим пані Марта дала випас волів своїх та їх і веде величезну торговлю волами. Бач, ліси зашановані, а в сусідів щораз то менше товару… Виплачується.
	Козак засміявся.
	– То гарно, лише коли єгомость пану Юркові захочеться погуляти, то до двох літ не буде ні ліса, ні плотів, ні товару, а за десять повтікають хлопи.
	Іван озлобився.
	– Не знаєш ти, пане осауле, нашого Юрка, тому не верзи дурниць!
	– Я не верзу, – усміхнувся Олекса, – лише хочу сказати, що село може перейти на інші руки, а тоді пропаде все; іще чорт бери ліс та землю, але люди!
	Іван розвів руками.
	– На те Божа воля! – сказав. – А поза сим тутешній народ бутний, гнету не стерпить.
	– Ха-ха! Та й піде під батіг, на паль, до льоху або втіче, а на всякий випадок зайде межи старці. Треба буде йому тікати заздалегідь.
	Іван здивувався.
	– Що вам, пане осауле? Пек, осина, чого ви крячете?
	– Нічого! – відповів козак. – Таке все приходить на мене, коли бачу тутешніх людей. Господи! Був я в Криму. Гірке рабство у татар, але се життя – се хіба гірш каторги на галерах!
	У сій хвилі в’їхав Юрко на майдан двора, зіскочив з коня та побіг стрілою до дверей.
	Там сидів на лавці високий худощавий сивий чоловік – пан Василь. Почувши тупіт коней, устав з лавочки та, прислонивши очі рукою, глядів на приїзжих. І нагло відняв руки від чола та простяг перед себе.
	Юрко кинувся батькові до колін і обняв їх.
	– Батечку, – лебедів, – батечку! Простіть мені мій вчинок, я не хотів вразити вас, але втік, бо не хотів сповнити вашої волі. Я ж не міг вас послухати, не міг і противитися… Тому втік.
	Старий Василь заплакав і гаряче обіймав сина. Вкінці сказав:
	– Нічого, сину, минулося, забулося. Богу святому слава, що здоров вернувся, се видимий знак ласки на мій поворот межи своїх. Вчера вирікся я ляцької дурійки, нині зсилає мені небо нагороду. О, коби відвернулася від мене ще й кара за мої прогрішення!
	Юрко оторопів. Він сподівався ласкавого прийому, та не надіявся такої зміни, і аж тепер пізнав, як любить його батько.
	Старий сів знову, підняв очі на небо і, видко, молився, поклавши руку на голову сина. Син мовчав, і аж коли побачив матір, яка з молодшою його сестрою Ганнусею бігла до нього, зірвався та побіг їм настрічу.
	Пан Василь піднісся тим часом із лавочки і підійшов до їздців, які гляділи з коней на привітання.
	– Ану, хлопці, забули старого? Злазіть з коней та милості просимо в хату! Грицю! Грицю!
	Старий гайдук явився зараз. Він мав суворе, дике лице, але очі виглядали якось підозріло.
	Дрожачою рукою зібрав поводи і при помочі двох інших пахолків повів коні до стайні.
	Першим підійшов до пана Угерницького Іван і поцілував його в руку. Сей обняв його і спитав:
	– То ти був з Юрком?
	– Так, батьку, ми не розлучалися ні на хвилину.
	– Спасибі тобі, сину! Юрко молодий, недосвідний, хто знає, чи вернув би був без тебе!
	Іван усміхнувся.
	– Ні, батьку! – відповів. – Ваш Юрко не з тих, що потребують «охмістра». Не опоганив він вашої шаблі, але охрестив її ляцькою кров’ю.
	Пан Василь потупив очі.
	– В такім випадку начав шлях свого життя краще, ніж його батьк,о. Да благословить його Господь!
	По черзі звітався старий приязно з панами Цебрівськими, але показалося, що їх лише три.
	– Де ж Остап? – спитав Угерницький.
	– Остапе! Остапе! – гукнув Микола.
	По хвилі надбіг Остап, червоний та засапаний.
	– Гніваєшся, Остапе, на старого? Се гріх! Остап поцілував руку пана Угерницького, а сей обняв Його сердечно.
	– Я не знав… чи ви, батьку… теє… – заговорив уривано.
	Пан Василь усміхнувся:
	– Ага! Теє! Ти куди, котюго, бігав, що засапався? Ну, ну, не гнівайся, чого не було, то що може бути!
	Остап почервонів іще дужче та відступив, а коли Маруся віталася з Юрком, приступив старий Угерницький до Коршуна та сказав:
	– Здоров, козаче!
	– А здорові й ви, батьку! Коли приймете в хату, то й я не пріч остатися.
	– Милості просимо! Ти з Запорожжя?
	– Ні, на Запорожжя!
	– А відки Бог веде?
	– З Жовкви! А за чим, то розкажу, як поспитаєте.
	Старий зрозумів притик та повів гостей до замку, куди подано вкоротці снідання.
	Старий Василь не говорив зразу нічого, лиш бігав від жінки до Юрка та кликав Марусі. Але Маруся щезла, а так само не було й Остапа.
	Побачивши Марусю, замітив Остап, що він уже переголоднівся та не має охоти до їди. Тому вийшов перейтися, а при сьому припадково зайшов у сад по другій стороні дому, в якім жили Угерницькі. Там побачив Марусю, що сиділа на пні зрубаного дерева, видко, ждучи когось. Була се висока чорнява дівчина з блискучими, мов жар, очима та чудовими, правильними рисами лиця. Побачивши Остапа, встала та вибігла проти нього, усміхаючись. Остап біг зразу, мов молодий лошак, що зірвався з прив’язі, але, підбігши, звільнив кроку, поклонився з поважанням, поцілував її простягнену руку, а відтак глядів в очі дівчини з німою просьбою. Ся зрозуміла його, а її білі зубки блиснули з-поза рум’яних губ.
	– Конче? – спитала.
	– Конче, конче! – закликав кремезний, мов дуб, парубок, приймаючи вид кількалітньої дитини.
	– Ну добре, ходи! – сказала дівчина.
	Остап скочив, обняв її, мов огонь, та цілував, немов уперше.
	Вкінці сказала дівчина:
	– Досить, тепер слухай!
	Послушно відступив Остап і станув о три кроки перед дівчиною.
	– Перш усього, – сказала Маруся, – ти цілуєш засильно, бо аж губи болять.
	– Марусечко, мене серце боліло через дві неділі, а я не кажу нічого…
	Маруся усміхнулася, а її уста, зціловані хлопцем, стали ще вдвоє червоніші.
	– Від того ти козак, щоби терпів.
	– Коли-бо я вже не можу. Подумай лише – вже рік! Мені нема ні їди, ні сну…
	Маруся глянула бистро на хлопця і усміхнулася.
	– Ба, не видко сього по тобі, – сказала.
	– Так, певно, що ні, бо я тепер при тобі, але коли лише поїду, так почорнію, як та земля…
	Остап похнюпився, немов збиралося йому на плач. Дівчина споважніла.
	– Слухай, Остапе! Ти нині виїмково говориш розумно.
	– Справді? – утішився Остап, хоч і не знав, де саме було се розумне слово. – Моє ти серденько!..
	І Остап удруге прискочив до дівчини, але вона простягнула руку. Рука висунулася з широкого, м’якого рукава, така біла та лискуча, така аж страшна…
	Остап став і почав м’яти свою шапку в жмені, а вітер роздував його довгий темно-русявий волос.
	– Тссс! Не вільно!.. Ти скажи нині батькові вечором, що ти вже доволі ждав та що хочеш женитися. Мати казала, що вже час!
	Парубок підскочив із радості.
	– Марусенько! – промовляв. – Я, бігме, не стерплю… мені годі!..
	І, не ждучи вже позволення, цілував Марусю, поки вона сама, змучена опором, склонила головку на його груди. Кудись щезла її звичайна веселість та рішучість, а в її очах блиснули сльози.
	Остап налякався.
	– Що тобі, сонечко моє? – питав. – Ти гніваєшся на мене? Я вразив тебе? Скажи, зіронько!
	– Ні! Ні! – відповіла дівчина, вже усміхаючись. – Але йди вже, йди, тебе ждуть.
	Бігом пустився Остап до замку.
	Тут велася тим часом широка розмова. Козак розказував про тясминські та запорозькі уходи, а старий Угерницький слухав його пильно, покивуючи головою.
	– Тут у вас, – говорив козак, – багато землі, але й багато людей, а крім людей є ще жиди і шляхта. Сі панове Бджихлопські [прізвище шляхтича-здеруна. – Авт.], немов п’явки, виссали силу землі і народу. До них належить мало не вся земля, а вони сіють та орють для жидови та німців. Пустинею стає свята руська земля, а її питомі власники в рабстві вмирають від нужди, голоду, зарази! У нас нема таких панів, а ті, що є, сидять тихо, бо в нас не перевелися ще Косинські, Наливайки, Лободи, Шавули та Саськи [імена козацьких ватажків, які ворохобилися проти Польщі. – Авт.]. Люду в нас доволі, але землі – видимо-невидимо. Їй на сході краю нема. І що за земля! Кинеш жменю – копа виросте! Дині та гарбузи, як бочівки, буряки, мк підсвинки, аж землю розсаджують. Скот – що й казати. Гарна порода, своя, питома, а хто хоче, то й татарської або й турецької роздобуде. Ліси повні звірів, степ аж роїться від Сайгаків, сусликів, зайців; птиць цілі хмари! Гей! Гей! Може бути, що сьому тисяча літ було таке й тут. Але тепер!..
	– Ну, а татари? – спитала пані Марта.
	– Єймость добродійка жартують, – відповів козак. – Очевидно, на пограниччі, над Чорним морем, усяке буває, часами чумака вб’ють або зловлять чабана, часом хутір спалять, але ми їм відтак удесятеро накладем за такий рабунок. Тому татари волять не чіпатися козацької землі, а йдуть на Москву і Польщу. От у вас козаків нема, і що з сього? Невдовзі на Поділлі та Покутті ні одного села не зістанеться, хіба тут і скрізь повстане козацтво.
	– Довго я тут, – відповів пан Василь, – а татар не було ще в Теребовлі.
	– Але будуть! Сама шляхта заведе їх туди. Хіба не знаєте, кілько ляхів живе в Перекопі, Білгороді, Кафі, Азові? Авжеж, що вони мусять самі давати відомості чамбулам [ватагам татар. – Авт.], коли ті так правильно і так успішно нападають. Але хіба не знаєте, що діється? Не раз треба суму викупу тричі заплатити, заки поверне викуплений, та й то не завсіди. Родина продає фортуну, з останнього тягнеться, а якийсь там мості пан скот-ага або собака-бей ляцької породи бере гроші собі та пише вдруге, буцімто не дістав і шеляга, аж нещасний раб згине в неволі, а тоді висилають за ті самі гроші трупа, за які продали живого.
	– Що ви кажете?! – спитала праведна пані Марта, якій у голові не містилося подібне злодійство.
	– Нехай мене покарає Бог! Нехай сам зігнию собакою на турецькім ланцюгу, коли брешу. Чи ви не знаєте, що українські пани викуплюють бранців через нас та під нашою сторожею? Так, лише татари не люблять таких торгів і волять польських потурнаків. У нас, бач, чесні купці, в лівій руці гріш, у правій шабля, не кривдимо татар, але горе їм, коли б захотіли обманути нас. Одначе лише ті пани ідуть під нашу хлопську опіку, які чуються заодно з нами, а ми з ними. Інші пишуть листи за листами до потурнаків, посилають суми за сумами, наче в болото. Кажете, єймость пані, що таке злодійство неможливе? А кілько шляхтичів грабить попри татар на їх рахунок? Хто спитає по нападі, чи се татари, чи свої? Такі всякі Побідзінські, Понятовські, Цеклінські, Бялоскурські, Зглобіцькі [Автентичні імена. – Авт.] – до чого вони не спосібні?
	– Правда! – сказав старий Василь. – Сам гетьман Жолкевський говорив минулого року на соймі про Понятовського, що се чоловік гірший від Наливайка [Історичне. – Авт.].
	– За Побідзінським, Цеклінським, Бялоскурським та Зглобіцьким заступилася вся шляхта! – сказала пані Марта, яка знала, що її пригадки збільшують лиш відразу мужа до польської шляхти.
	– Так! – додав Попель. – Бо знала, що й її треба би вивішати, коли б була свята справедливість у Річі Посполитій!
	Через хвилю мовчало все товариство.
	– Справедливість є лиш там, де вона держить у руках і меч сили, а не там, де записано сотки книг кондемнатками [приговорами], щоби запобігти загибелі гродових мишей! – засміявся козак. – У нас на Україні всі миші в полі. Бо живого слова присуду козацької старшини не піжре й сам диявол, як не угризе і сталевої шаблюки козака. Ся шаблюка висить однако над карком татар, як і своїх ворохобників, і тричі горе тому, хто хотів би у нас кривдити своїх.
	– Чому ж ви, пане осауле, так захвалюєте нам наші тясминські пустині? – спитала пані Марта. – Адже вам краще, як нас там не буде.
	– Нам було би краще, коли б ви там уже були. Тепер бачу, що єгомость пан Василь, – тут поклонився козак пану Угерницькому, – се муж праведний, чоловік християнських чеснот і достойний бути на волості одним зі сподвижників нашого гетьмана Петра Конашевича-Сагайдачного. Він-то уняв у карби всіх, що ходили на Москву чи Молдаву, кинув їх у степи та дав їм у руки меч проти бусурмана. Турки й татари дрожать у своїх гаремах, а козацькі гармати і мушкети обкурюють димом царгородські стіни. Коли поможе Бог, то проженемо в пустині Азії весь накорінок поган та виведемо патріарха на престіл у Стамбулі. Тоді поверне туди й Боже царство, як повертає вже поволі на Україну за нашими плечима. Ні турки, ні татари не перелізуть уже навіть через гори наших трупів, які їх ділитимуть від святої Печерської лаври, коли б туди поніс їх нечистий. Тому думаю, що багато добра вчинив би пан Угерницький, коли поїхав би сам або післав сина на Україну. Там його треба козацтву, усій Руси, міщанам, хлопам, а тут стілько його значіння, кілько гроша в калиті.
	– Правда єсть! Годі перечити, – кликнув пан Василь. – Ось бачиш, козаче, я подумаю про твоє предложення. Бачиш, мій син хоче женитися, йому належиться майно, моїм дочкам також, може бути також, може бути, що за рік-два почуєте і наше ім’я між вірними переказам предків шляхоцькими родами.
	– Слава тобі, Господи! – кликнула пані Марта. Аж тепер не сумнівалася вже, що її чоловік не заверне з нового шляху. Ось він найшов на нім також і ціль для своєї честолюбивості, яка була одинокою причиною його відступства.
	Юрко й сам не тямився з радощів, та аж до полудня дуже пильно розважав разом із батьком справу переселення на Тясмин. Пані Марта замітила, що найкраще буде післати туди зайдів та халупників із Лошнева та інших маєтностей, !а оставити лише господарів на цілім грунті. Козак порадив заразом, щоби заздалегідь зробити писану умову в гроді, а тоді і з околиці повтікали би усякі нуждарі за свобідним хлібом на Україну.
	– Єймость добродійко, не бійтеся, – говорив, – що бракне робучих рук. За гроші або ординарію добудемо їх завсіди доволі. У нас багато таких, які повтікали відси в одній драній сорочині та раді би заробити хоч на прожиток або кожух. За плату хлоп працює інакше, як за панщину, а при тім самі млини, спусти і гуральня принесуть вам більше, ніж не одна панська фортуна на заході.
	Відтак розказував іще про наміри Сагайдачного піднести братську школу в Києві, постаратися про попів та дяків на всю Україну, щоби вчити народ грамоти, скасувати цехи, завести правосильну козацьку власть замість польської, викорінити татар аж по Крим та замкнути Перекоп окопами.
	Старий Угерницький слухав і порівнював у своїм умі короткозорість мості панів, які розуміли publicum bomun [загальне добро. – Авт.] настільно, наскілько воно йшло в їх кишені, – з сим широким закроєм обнов Сагайдачного. Вкінці не витерпів і сказав:
	– Дивно се, що в соймі, де засідають найсвітліші Річи Посполитої capita [голови. – Авт.], ніколи про такі матерії не трактується. Там заодно: Корона каже, що треба війська, – шляхта годиться. Король бажає гроша – шляхта протестує. Король війська не збере – шляхта свариться. Притисне біда – найдуться гроші на нове військо, старе рабує, бо не заплачене; і знову: король просить грошей, а тут шляхта не дає, лише вичислює кожду свиню, яку з’їли вояки, і кричить, щоби покликати посполите рушення [загальне ополчення шляхти. – Авт.]. Але посполите рушення не прийде, бо пани ухвалили, а дрібна шляхта має битися. Вкінці начинаються торги за булаву, за староства, за державу королівщини, аж якийсь із мальконтентів [незадоволених] зірве сойм. Ось і політики! Про заслуги, про правду і кривду й мови нема. Куди їм до вас! Аж тепер бачу сам, що нема в Річі Посполитій місця для трудолюбивої людини.
	– Певно, що так! Але не думайте, батьку, що в нас темнота: є в нас такі, що махають латиною не гірше, ніж шаблею, а се добрі вояки! А ще більше є таких, які шанують книжне слово, хоч його самі не багато лизнули, а такі люди кращі від вивчених визувітами Одрихлопських, які, ні крихти серця не маючи, вчаться латини, бо така мода!
	Розмова урвалася задля обіду, а по обіді всіли на коні старий Угерницький, усі хлопці та Коршун і поїхали до Іванівки «в свати», як казав старий.
