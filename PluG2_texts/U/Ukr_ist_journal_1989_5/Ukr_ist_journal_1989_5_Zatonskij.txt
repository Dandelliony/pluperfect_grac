В. П. Затонський *
До питання про організацію
Тимчасового Робітничо-Селянського Уряду України (листопад 1918 р.)1
Проглядаючи матеріали Істпарту2, натрапив на ряд документів, про які я давно вже забув, — • доповідей і розмов по прямому проводу моїх і Пятакова 3 з Курська з тов. Сталіним 4, що перебував тоді в Москві.
Це, мабуть, один з найменш висвітлених періодів Радянської влади на Україні, і я дозволю собі відтворити в пресі деякі документи, попутно доповнивши тим, що збереглося в пам’яті.
Становище гетьмана на Україні на кінець 1918 р дедалі погіршувалося, він тримався тільки на багнетах німецьких солдатів, але тримався вже погано: навіть німці неспроможні були навести порядок у країні, де все кипіло й вирувало. Як тільки вибухнула 9 листопада 1918 р. революція в Німеччині, відразу стало ясно, що гетьманові не всидіти й місяця, і зрозуміло стало, що треба діяти рішуче, чекати далі було неможливо.
Проти ставленика поміщиків і фінансового капіталу боролися дві сили. Пролетарські й бідняцькі маси виступали під червоним радянським прапором, куркульська демократія — під жовто-блакитним петлюрівським. І ми, і петлюрівці зацікавлені були в тому, щоб залучити до руху широкі селянські маси українського села, яке ще на той час не розшарувалося.
І ми, і петлюрівці одночасно намагалися захопити в свої руки ініціативу, оскільки було ясно, що на бій з гетьманщиною підуть за тим, хто перший виступить. І, тут треба визнати, нас петлюрівщина випередила.
Був один момент, при першій звістці про німецьку революцію, коли можна було, об’єднавшись у Києві, легенько взяти гетьмана за барки і повести селянські маси за собою.
Тов. Мануїльський, що залишився тоді в Києві заступником Раковського для ведення мирних переговорів з гетьманом (російська мирна делегація) 5, шифровкою по прямому проводу, повідомив ЦК РКП про таку можливість і вимагав, щоб Пятаков і я негайно приїхали до Києва для керівництва активним виступом (товариші Бубнов і Косіор уже були в Києві в підпіллі6), але, поки розшифровували його телеграму, вже стало відомо, що Директорія7 виступила, захопила Білу Церкву (повітове місто Київської губернії) і оголосила похід на Київ. Стало ясно, що ініціативу упущено і що битися нам доведеться вже не з гетьманцями, а з петлюрівцями. Сумніву в тому, що гетьман не витримає, не було. Я потрапив у Москву випадково з Орла, де перебував тоді ЦК КПУ, і тому не знаю, як обговорювалося тоді в ЦК РКП українське питання; тільки пам’ятаю, мені сказав Свердлов, що мене розшукує Сталін, від якого я дізнався як про телеграму Мануїльського, так і про намір створити Тимчасовий Уряд Радянської України. Нічого несподіваного у його створенні не було. Ми весь час готувалися до повернення на Україну. Незгоди виникали в питанні щодо строку. Ми, ліві (підкреслюю: українські ліві — це не зовсім те саме, що російські «ліві» комуністи того часу), були настроєні більш рішуче і стояли за активні збройні дії проти гетьманщини, що вже розкладалася (іноді занадто захоплювалися — не без цього було); українські праві не вірили у можливість швидкого повернення на Україну, не вірили в активність і можливість використання нами селянських мас.
Але на незгодах зупинятися зараз не буду. Факт той, що навколо питання про доцільність мати свою збройну силу у прикордонній нейтральній зоні і свій, поряд з партійним, радянський центр, відбувалася жорстока боротьба і нас, лівих, що трохи захоплювалися, мабуть, праві тільки при великій підтримці ЦК РКП побили (у вересні 1918 р., на II з’їзді КП(б)У) «.
Проте, якщо обстановка змінилася, притому в бік розв’язання революції, було природним приступити до створення Радянського центру і також природно було залучити до цього найактивніших прихильників активних дій.
Не розповідатиму зараз докладно про створення Тимчасового Українського Радянського Уряду, — зауважу лише таке. Події розвивалися з такою запаморочливою швидкістю, що, поки тов. Сталін поїхав з нами в Курськ і повернувся назад (Курськ був місцем зосередження наших сил), обстановка знову змінилася. Петлюрівщина, завдяки ненависті до гетьмана, виросла у масовий селянський рух, який своїм широким розмахом обманював товаришів, погано обізнаних з українською дійсністю. їм здавалося, що селянські маси йдуть за Петлюрою не тому, що він перший виступив проти гетьмана, а тому, що сам Петлюра їй дорожчий і миліший за всіх. З другого боку, на всіх фронтах і на Краснозаводському 9 (на Дону), і в Латвії, і в Естонії Червона армія почала зазнавати поразок. Це змусило ЦК РКП проводити дуже обережну політику. А військові керівники категорично заперечували проти відкриття ще одного, українського, фронту, ледве справляючись з тими фронтами, де вже відбувалася боротьба.
В результаті, хоч уряд уже був намічений і вже перебував у Курську, хоч було створено групу військ Курського напряму під командуванням тов. Антонова 10, проте, офіційне оголошення нас урядом, а Курської групи Українським фронтом весь час зволікалося. Чичерін 11 почав навіть вести якісь переговори з Директорією.
Таке непевне становище тривало недовго: не більше 2-х тижнів, можливо навіть менше; але життя в ті дні вирувало, кожного дня відбувалося подій більше, ніж тепер протягом місяця, ми, природно, нервували, вимагали встановити ясність, а ЦК РКП зволікав, поки для нього не з’ясується цілком обстановка, не поспішав, оскільки становище на Україні було для нього не досить зрозумілим.
Документи, що друкуються, відтворюють напруженість, характерну для тих днів. У документах підкреслюється кілька разів відсутність незгод між правими і «лівими» в нашому середовищі. Так і було насправді. Перебуваючи на кордоні, поряд із Україною, що піднялася в революційному пориві, ми всі, незалежно від настроїв попередніх місяців, відчували необхідність швидкого й активного втручання. Це був якраз той нетривалий період, коли незгоди між правими й «лівими» згладилися (незабаром вони спалахнули ще раз, щоб після третьої партконференції остаточно припинитися). В описуваний момент (У 20-х числах листопада 1918 року) ЦК КП(б)У і члени Тимчасового Радянського Уряду України 12 діяли цілком одностайно, добиваючись від ЦК РКП дозволу розпочати активні дії і від нетерпіння загрожували виступити самостійно.
Передавали потім, що тов. Ленін сердився, одержуючи наші запальні, нетерплячі телеграми. Пам’ятаю, одного разу Сталін у розмові сказав: «Та припиніть ви там: старий сердиться...»
Проте, із пісні слово не викинеш. Були такі справи. Такими були ми тоді.
Ось, наприклад, наша доповідь, адресована тов. Сталіну. На копії, що збереглася, підписів немає, але, очевидно, оригінал підписали, як і більшість паперів того періоду, Пятаков і я.
«И. В. Джугашвілі — Сталіну.
Шановний товаришу!
Під час наших з Вами переговорів у Москві відносно роботи на Україні, ми попереджали Вас про те, що в разі, коли не будуть встановлені точні і ясні взаємовідносини між різними організаціями і центром, які ведуть воєнну або політичну роботу на Україні, то неминуче з’явиться цілий ряд таких незгод, які загальмують, якщо не цілком зупинять, революційну роботу.
Факти свідчать, що, при всьому доброму бажанні всіх нас правильно поставити цю роботу, при цілковитій відсутності будь-яких особистих незгод, при майже цілковитому зникненні внутріпартійних незгод, при наявності зворушливої єдності в усіх найважливіших питаннях Квірінга і Пятакова13, — створився такий неймовірний хаос, плутанина, яка цілком дезорганізує всю роботу по відновленню Радянської влади на Україні.
Вважаємо своїм обов’язком попередньо зауважити, що всі діючі на Українському революційному фронті центральні організації нарізно і разом намагаються виплутатися із створеного Центром хаосу і створити хоч яку-небудь можливість для позитивної роботи. Але, незважаючи на всі добрі бажання, дякуючи, з одного боку, невизначеності, з другого боку, суперечливості наказів із Центру, жодна з цих організацій неспроможна функціонувати нормально, в результаті чого, замість передбачуваної нами централізації роботи під загальним керівництвом ЦК РКП, виходить суцільна плутанина.
Ми могли б, звичайно, покласти край цій плутанині, внести ясність і організованість у всю роботу, якби з усіх боків не натикалися на розпорядження Центру, виконувати які зобов’язані організації і установи, які їх одержують. Через це, ми вважаємо своїм обов’язком довести до Вашого відома про те фактичне становище, в якому ми зараз перебуваємо, і запропонувати Вашій увазі ряд практичних заходів, які мають бути, на нашу думку, терміново вжиті Центром для того, щоб дати можливість налагодити достатньою мірою дезорганізовану роботу.
Насамперед, потрібно чітко усвідомити, особливо верховному командуванню, що Україна — не тільки плацдарм для розгортання військ, які оперують проти Дону, а в майбутньому проти союзників, а й країна досить густо населена не лише гетьманцями й петлюрівцями, а й звичайними робітниками і селянами, а також і німецькими солдатами, що вважають себе громадянами Німецької соціалістичної республіки14. На Україні відбувається тепер складна політична боротьба. У всіх політичних груп, що борються, поки що немає ніяких збройних сил. У процесі боротьби кожна з груп прагне, насамперед, створити собі збройну силу, спираючись на яку, вона зможе утвердити владу того класу, представницею якого вона є.
Цілком ясно, що за такого становища в процесі боротьби не тільки важливу, а першорядну роль відіграє робота політична і порівняно підпорядковану для даного моменту відіграють міркування стратегічні. Йдеться не стільки про фронтовий воєнний наступ, скільки про збройну підтримку політичного наступу. Зараз на Україні для широких мас є два центри, що борються: петлюрівці і гетьман. Радянського центру немає, що дає можливість петлюрівцям певною мірою привертати на свій бік ті селянські елементи, які невдоволені режимом гетьманщини, але недостатньо свідомі для того, щоб самостійно розбиратися в тому, хто саме зараз веде боротьбу з гетьманом.
За такого політичного становища, надзвичайно важливо чітко поставити всі політичні питання. Радянський центр повинен був виявитися при першій же можливості, але цього й досі не зроблено, що є нашим серйозним упущенням. Вашу заборону опублікувати маніфест ми розглядаємо, як велику політичну помилку, яка значно утруднила концентрацію за владу Рад проти гетьмана і проти Ради 15.
Проте, необхідність легалізації Тимчасового Уряду диктується й іншими міркуваннями. Чи то буде Тимчасовий Уряд чи Крайовий Ревком — байдуже, справа не в назві і не у формі, яка визначається іншими міркуваннями, — потрібний такий орган Радянської влади, який міг би розпоряджатися, який був би справжнім центром радянської роботи на Україні, якому підкорялися б усі радянські працівники і який, таким чином, міг би зосередити в своїх руках усю ту надзвичайно важку складну роботу по відновленню Радянської влади на місцях. Оскільки було вирішено, що Тимчасовий Уряд буде виконувати насамперед саме цю роботу, то відсутність цього органу Робітничо-Селянської влади означає насправді відсутність якого б то не було органу центру. Через це люди ходять від однієї установи до іншої, різні установи вважають, що вправі виконувати цю роботу. Ми не маємо права заборонити тій чи іншій установі робити те, чого їй робити було б не слід, і в результаті виходить величезна дезорганізованість роботи і цілком законне невдоволення працівників. Ми могли б покласти цьому край тільки в тому разі, якби ми легально існували вже як Тимчасовий Уряд.
Для прикладу, що ілюструє плутанину, яка є результатом відсутності зазначеного органу, можна навести постановку справи з мобілізацією. У одніх місцях наші представники проводять мобілізацію, в інших місцях цьому протидіє Військовий Комісаріат Орловського округу, в третіх місцях воєначальники проводять мобілізацію на свій страх і риск. Ми неспроможні ні видавати обов'язкових постанов щодо мобілізації, ні протидіяти Орловському Військовому Комісаріатові. Що з цього виходить, Ви самі повинні зрозуміти.
У такому ж становищі перебуває й робота по організації влади на місцях, по обліку й розподілу і зосередженню продовольства, по відбудуванню шляхів сполучення та ін. У сферу ще більшої плутанини ми потрапляємо тоді, коли справа доходить до військових властей. Ми не говоримо вже про те, що верховне головнокомандування, розглядаючи воєнні дії із суто стратегічної точки зору, не враховуючи всієї складності політичної ситуації на Україні, не хоче й не може зрозуміти, що всі операції на Україні в даний момент не можуть визначатися виключно воєнними міркуваннями. З воєнної точки зору, наприклад, здається безглуздям захоплення того чи іншого міста ротою чи батальйоном піхоти. А проте, за даного становища, це не тільки можливо, а й робиться. Військова Рада Курського напряму, будучи в курсі всіх політичних подій на Україні, враховуючи також усі обставини суто воєнного порядку, може й повинна керувати воєнними операціями на Україні. Але всі її плани й розпорядження натрапляють на протилежні розпорядження верховного головнокомандування, які весь час міняються. З другого боку невизначене становище Військової Ради Курської групи не дає йому можливості ні організувати армію, ні правильно постачити її. Якщо сьогодні Військовій Раді кажуть, що в її розпорядженні увесь Орловський округ, то завтра цей округ у неї забирають, якщо сьогодні Військова Рада розпоряджається всіма військовими силами Українського фронту, то завтра вона одержує наказ оперувати на правому фланзі південної армії, маючи зовсім інше завдання. Постійне вагання й хитання, постійна непевність розпоряджень Центру, постійні зміни цих розпоряджень дезорганізують роботу Військової Ради і не дають можливості налагодити правильні взаємовідносини між Військовою Радою і майбутнім Тимчасовим Урядом. Плутанина стає ще більшою через те, що навіть у сфері суто оперативній досі не встановлено єдиноцентровості, і немає ніякої змоги зрозуміти, яка ж, власне, група військ призначена підтримувати і відновлювати Радянську владу на Україні. З одного боку ми маємо Військову Раду Курського напряму, а з другого — резервну армію. На чолі резервної армії стоїть людина не наша, а тим часом, така тонка справа, як наступ на Українському фронті, передається то Антонову, то Глаголеву16. Цілий ряд військових частин перебуває невідомо в чиєму розпорядженні. А інші військові частини, які щойно одержали своє призначення, знову забираються із відання однієї установи і передаються у відання іншої установи. Взаємовідносини між Тимчасовим Урядом і командуючим резервною армією зовсім не встановлені. Усе це не тільки дезорганізує роботу, а й негативно відбивається на військових частинах, ослаблюючи їхню боєздатність.
Розраховуючи на обіцяну цілком конкретну і певну підтримку, військовими частинами робилися ті чи інші кроки і почали здійснюватися вироблені, відповідно до наявних відомостей, плани. Та раптом передбачені розпорядження скасовуються, ніякої підтримки немає, а, навпаки, деякі частини забираються і відправляються на інший фронт. За такого стану справ, немає ніякої можливості ні розраховувати що-небудь, ні проводити енергійної й рішучої політики, що викликається настійною потребою. Постійна невизначеність щодо абсолютно раптових розпоряджень Центру, які можуть надійти з Центру, як результат відсутності будь-якої твердої лінії в Центрі, дезорганізує нанівець нашу роботу і змушує дуже й дуже подумати про те, чи не варто припинити взагалі цю комедію.
За такого становища недивно, що Семашки 17, Глаголєви не вважають за потрібне приділяти серйозну увагу Українському фронту і тому не тільки не виконують розпоряджень Військової ради, а й взагалі всіляко гальмують її роботу. Ми не будемо зупинятися на дрібницях і частковостях і хотіли зробити лише ті основні висновки, які, на нашу думку, повинен зробити Центр для того, щоб дати нам можливість справитися з тими частковими труднощами й незгодами, перебороти які можливо, на нашу думку, і без допомоги Центру.
1. Потрібно дати нам дозвіл оголосити себе Тимчасовим Робітничо-Селянським Урядом України, видати маніфест і діяти як справжній Уряд України. 2. Всю політичну частину роботи у визволених областях потрібно зосередити в руках Тимчасового Уряду. 3. Необхідно встановити єдність командування, передавши його в руки Військової Ради Курського напряму (у майбутньому — Військовій Раді Української армії18), ні в якому разі не віддавати Український фронт політично чужій нам людині. 4. Підпорядкувати всі військові сили, що ведуть воєнні дії на Українському фронті, Військовій Раді Курського напряму. 5. Необхідно запропонувати Вацетісу 19 не розпоряджатися військовими силами нашого фронту, не зв’язавшись з нами. Якщо він не може досить глибоко сприймати політичні події на Україні, то він повинен у своїх діях зважати на ту установу, яка, і за обов’язком і за суттю справи, сама тільки спроможна правильно поєднати воєнну і політичну роботу на Україні. Таким органом, на нашу думку, є Тимчасовий Уряд України. 6. Згідно з цим потрібно виділити всі військові частини, які ведуть воєнні дії на нашому фронті, як самостійну армію, яка називається армією Радянської України і перебуває тільки під керуванням верховного головнокомандування. 7. Потрібно наказати Орловському Військовому Округу не саботувати Українського фронту і задовольняти потреби нашої армії не залежно від тих чи інших міркувань Семашка, а залежно від потреб армії. 8. Потрібно підпорядкувати Глаголева Реввійськраді, а Семашка усунути, замінивши його менш примхливим І самодержавним комісаром. Якщо всього цього не буде зроблено, то ми, на підставі 10-денного досвіду, повинні зняти із себе будь-яку відповідальність за дальшу роботу на фронті».
Ось другий варіант на ту саму тему. Зберігся запис — розмова по прямому проводу товариша Затонського з Москвою.
«Запискою тов. Сталіну, копія тов. Леніну.
По-перше, ми з Квірінгом посилали вчора записки: вимагаємо відповіді, потім передано рішення ЦК КПУ про необхідність приїзду, щоб на місці розібратися в тій неймовірній плутанині, яка створена суперечливою політикою центру. При наявному багатовладді і невизначеності взаємовідношень — працювати зовсім неможливо. Ми з Юрієм 20 говорили Вам у Москві, що побоюємося повторення минулого — побоювання справдилися більшою мірою, ніж цього можна було чекати. У наших рядах ніяких зараз незгод немає. Квірінг і Пятаков діють у цілковитій згоді, але зате є наша Військова Рада, особлива армія, Орловський військком, курські власті і над усім цим накази Головкому, що суперечать один одному та інструкції центру. Втлумачте стратегам, що Україна не просто плацдарм для розгортання армій, а надзвичайно заплутаний клубок, де борються гетьманівський, радівський центри, наші нелегальні безцентрові організації, і, на додачу, сидять німці. Тут умови боротьби цілком своєрідні, і так просто вирішувати питання, як намагається військове командування, зовсім неможливо. Розділяти щодо командування нашу армію — абсолютний злочин. Якби ви були тут, можливо, висловилися б міцніше. Східний напрям зараз фактично закритий інерцією німців. Воювати доводиться не стільки кулеметами й гарматами, скільки прокламаціями і військовою музикою, бадьорим виглядом загонів і, зрозуміло, організованістю. Тим часом, частини збиті з пантелику постійними змінами командування; організація влади на місцях гальмується відсутністю керівного центру, відсутністю фірми і наявності численної кількості претендентів. На одне й те саме місце посилаються комісари Курським Губвиконкомом, Орловським військкомом, резервною армією якогось продкому, нашою радою21, та ще ті, що невідомо від імені кого виступають. Необхідно всю цю плутанину ліквідувати, інакше крім цілковитої дезорганізації нічого не вийде. Відповідайте негайно. Передаю це, як одностайну думку всіх присутніх тут членів ЦК і майбутнього Центру. Затонський».
«Прошу негайно передати записку Сталіну і Леніну. Чекаю біля апарату відповіді. Ще прошу додати до записки: становище — в зв’язку з петлюрівським рухом, зростанням наших організацій у Донецькому басейні, і, особливо, ставлення німецьких рад22 до подій, що розгортаються, — стає критичним. Військове командування зовсім цього не враховує, і навіть Ви у Москві цього не бачите. Тим більше потрібна єдність дій і наявність центру, який може негайно й цілеспрямовано реагувати на ситуацію, яка щохвилини змінюється. Щодня виявляються факти, які передбачити ні з Москви, ні тим більше із Серпухова зовсім неможливо, і, при системі координування дій місцевих ні з чим не зв’язаних властей і деяких командувань тільки наказами далекого центру,, виходить безлад неймовірний, оскільки накази Центру фактично завжди запізнюються і є у більшості випадків такими, що їх неможливо виконати, або такими, що їх виконання призводить до загибелі справи^ і це при наявності цілковитої одностайності і відсутності будь-яких особистих або відомчих рахунків. Сьогодні у нас відбулися збори з участю місцевих властей; у кожного виявилися розпорядження, не виконати які кожний вважав злочином, а точне виконання всі дружно вважають або неможливим або навіть злочинним, оскільки це призвело б до ще більшої плутанини. Приїздіть обов'язково і негайно, інакше доведеться або кидати справу, або йти на небажані самостійні виступи».
Наступна телеграма викликана, між іншим, спробою зняти наші партизанські частини з українських кордонів і відправити їх на Воронезький фронт (проти Краснова).
Москва, Кремль. Сталіну. Копія Леніну.
«Ще раз повторюю — становище серйозне. Необхідний або особистий Ваш приїзд, або уважне ставлення до наших заяв. Якщо Антонов привезе те, про що він уже телеграфував із Серпухова, то розгардіяш, який створився, тільки подесятериться. Через паніку на Донському фронті, нічого розвалювати наш. Повторюю, Україна — не просто плацдарм, а дивізії — не бездушні шахові фігури. Ще одна зміна курсу — і частини розваляться остаточно. Пам’ятайте, що до такої міри дисциплінованості, про яку мріяв Троцький23, жодна рота не дійшла, і перекидати частини, з трудом складені з партизанських загонів, виводячи їх із успішного й небезпечного наступу, щоб кинути в бій з козаками, означає їх розвалити остаточно. Розтлумачте це стратегам. Потрібно створити єдине командування нашим фронтом із достатніми повноваженнями й ресурсами і йому вже давати певні завдання, хоч би й такі, які даються зараз. Дайте нам самим можливість, зважаючи на місцеві умови, користуватися тими чи іншими частинами, але позбавте від дріб’язкового й безглуздого, внаслідок нерозуміння політичної обстановки, втручання.
Врятуйте від багатовладдя. Потім дайте можливість негайно створити кристалізаційний центр. Цього настійно вимагають з місць. На цьому наполягає зараз навіть Квірінг. Можливо, що документ уже опубліковано на Київщині: він уже відомий у Миколаєві. Не створюйте знову плутанини, але тільки потрібно, щоб документ не був фікцією, — треба не допустити самочинного втручання всіляких місцевих властей і центральних відомств, кожне з яких проводить власну політику не із злої волі, а через нерозуміння справ. Чого з них вимагати, якщо ми самі вже нічого не розуміємо... Не вірите — приїжджайте, робіть що хочете, тільки не заплутуйте.
Чекаємо відповіді. За дорученням ЦК. Затонський».
Тут треба з’ясувати, що т. Антонов збирав своїх сподвижників, які, працюючи там на початку 1918 р., залишили на Україні про себе погану пам’ять. Ми боялися, що почнуться сутички, особливо з харківцями і донбасівцями (як і сталося потім).
На наші виклики Сталін відповідає:
«Передайте тов. Затонському, що я приїхати не можу. Організовано Всеросійську Раду Оборони, куди обрали мене членом. Я дуже занятий і не можу виїхати. Антонова я вже послав до Вас. Приїде Беленкович 24, приїзду якого добивався Артем 25. Приїдуть ще українці і серед них є досвідчені командири з Царицинського фронту. Докладніше повідомлю в листі. Якщо є незгоди, розв’язуйте їх самі разом з Антоновим. У вас в руках усі права. Сталін».
Очевидно, ця відповідь нас мало задовольнила, оскільки збереглася телеграма:
«Запросіть Сталіна до апарату. Пробачте, але це якесь знущання. Адже я повідомляв тричі — останній раз сьогодні, що ніяких незгод всередині у нас немає. Вся біда в тому, що плутає центр своїми суперечливими розпорядженнями і тією невизначеністю, що створюється ніби навмисне. Я від імені ЦК ставлю Вам прямо питання: чи дасте Ви нам можливість діяти? Це стосується як опублікування документа № 2 26, так і створення єдиного командування та управління. Політика, яка досі проводилася, змушувала мене і Юрія (Пятакова) поставити Вам питання руба про ставлення до петлюрівського руху, оскільки лише спробою зробити ставку на Петлюру можна пояснити деякі розпорядження, якщо тільки вони не викликані цілковитим незнанням становища і небажанням його знати. У відповідь на всі запити Ви говорите про відрядження працівників, це дуже добре... Між іншим, кидаєте фразу про те, що у нас всі права в руках. Якщо це не знущання, то висновок звідси — опублікування негайно документа № 2, а потім наказ від нашого імені про створення єдиного фронту і єдиного командування. Авантюра — так авантюра. Прошу відповісти і відповісти переконливіше. Затонський.
Записку цю передати негайно Сталіну, копія Леніну.
Чекаю відповіді. 28/ХІ — 18 року. 15 год., 30 хв.»
Вислів «авантюра», що може зараз збентежити, пояснюється дуже просто: у розпалі боротьби українських правих з лівими праві звинувачували нас у схильності до авантюризму. За їхньою термінологією (безпосередньо перед німецькою революцією), будь-які розмови про збройне повстання характеризувалися «авантюрою», і ми, ліві, у розмовах між собою, сприйнявши цей термін, вживали його в розумінні збройного виступу. У тому, що йдеться про серйозну справу, сумнівів не було, і, більше того, щодо необхідності рішучих дій українські працівники були на той час згодні.
Лишався лише своєрідний жаргон того часу.
Яка була відповідь, не пам’ятаю; у нашому архіві слідів також не лишилося, але, судячи з протоколу, у той же день, 28/ХІ — 18 р., відбулося засідання Тимчасового Уряду в складі Антонова, Артема, Затонського, Квірінга і Пятакова, який вирішив опублікувати свій маніфест і тим самим виступити відкрито.
Про наш уряд оголосив т. Квірінг у Суджі.
Незабаром ми перейшли до активних дій і, як відомо, мали успіх.
