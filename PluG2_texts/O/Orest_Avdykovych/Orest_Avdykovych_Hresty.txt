Хрести
Сиджу і нїби читаю якісь вірші.
 
Та вони не займають мене нї трохи. Зїваю — нудьгую — страшно нудьгую.
 
Кидаю книжку — потапаю у сумну задуму і слухаю музики моїх нервів.
 
Чую, що я розстроєний, як розбита скрипка.
 
Щось болить мене. А минї так любо з моїм болем,... що я готов розплисти ся в нетямі, або заснути.
 
От вже й нема мене.
 
В рамцях мого тїла ношу тільки порох, а прецїнь чую в собі живчик душі. Я нїби гину-конаю, а ще хтось коле мене у саме серце і я завмираю...
 
Примикаю очи і слухаю... Чую гомін далеких звуків — нїби під’земельні еха загублених акордів. В моїй душі бренить звучна поезия мого болю. Могутня музика пекучого жалю, що каменїє в моїм нутрі. Гарна вона своїм сумним чаром, а сумна — силою самоти.
 
Пізнаю у нїй пісню мого житя і зміст мого цїлого істнованя.
 
Нудьгую, кривлю ся з болю і нїби оживаю наново.
 
А думка лине кудись високо — далеко — нїби дим.
 
Думка без форми, без барви.
 
Онтам я бачу картину моїх темних гадок.
 
Там виджу я тебе, моя любко.
 
Чую відтам твій голос: »люблю тебе, мій милий.«
 
Шовкову головку кладеш минї на груди і шепчеш так любо, так гарно, так солодко: »люблю тебе мій милий.«
 
Завмирає на устах недосьпіване слово і два серця конають тихо у болючій купелї солодкої крови.
 
Біленькі ручки оплїтають мою шию.
 
Так дрібонько, так нїжно, як листочки чорної рожі цїлують корону свого цьвіту.
 
Уста твої висисають з уст моїх поезию заскорузлого болю.
 
І тихо лине наша спільна думка, як вечірнїй легіт глухої піснї — без слів — без звуків.
 
Сама тільки тїнь нїмої піснї.
 
Нїби ідея моєї минувшини.
 
Чую мову тихого вечера і теплий дотик твоєї ручки і тихе скоботанє твоїх чорних кіс.
 
І виджу зоряне небо.
 
Бачу тебе, твою стать, поезию твого єства, гармонїю і красу твого житя.
 
Виджу, як ідеш, дорогою, пливеш повітрєм, нїби веселка солодкої мрії в моїй уяві.
 
А червоного парасолькою вимахуєш, як маленький гузар.
 
Дорогу памятку лишаєш у мене в хатї сама ідеш кудись...
 
Провожаю тебе очима моєї памяти, цїлую твій слїд теплим поглядом любови.
 
Дивлю ся довго — довго і... гублю мій зір.
 
Живу тільки мертвою поезиєю болючого щастя.
 
Не маю думки — не маю бажаня.
 
Картини михтять, мінять ся усїми красками веселки, темнїють і гублять ся....
 
..у чорній тїни цвинтарної ночи.
 
Викута в каміня твоя стать.
 
Виджу, як молиш ся перед образом.
 
Схиляєш ся на рамена камінного хреста і плачеш.
 
А сльози застигають на студенім камени.
 
Чую віддих камяної статуї і сьвятий образ чує нїмі слова твоєї молитви.
 
Але не виджу над собою синього неба.
 
Тільки твій камяний образ.
 
Ох! ти така подібна до своєї матери.
 
 —  —  — Сиджу і плачу...
 
У місячній тїни чорного гробу.
 
Не маю слези, не маю думки.
 
Нїчо не бачу.
 
Тільки цвинтар і огорожу могили.
 
Зелений кипарис плаче срібною росою зарання.
 
А з неба падуть зьвіздисті сльози як гірка манна і миють минї очи росою болю.
 
Протираю очи — буджу ся — годї на ново ожити.
 
Живу тільки житєм мрачного сну.
 
Чую дрімучу кров у моїм тїлї.
 
Виджу два хрести: один камінний на її могилї, а другий — хрест чорного сьвітла, що приляг живу могилу моєї долї.
 
Над ясним небом моіх невеселих думок нависла цїла хмара чорних хрестів.
 
Нема у мене нїякої думки.
 
Чую тільки слїд одної великої муки, чую в собі одно серце і його велику пустку без чутя, — без крови — без змісту.
 
Мозок горить огнем божевілля, а серце кервавить ся від сумної музики солодкого болю.
 
Се поезия і зміст мого житя.
 
Сумний чар кровавої купелї.
 
Зломані еха звінкої поезиї нїмого болю.
 
 —  —  —  —  — 
 
Чую біль отже живу.
 
Набираю сьвідомости мого істнованя.
 
У грудях мерзне застила кров приспаного серця — там точить хробак дороге житє, — а в кутї моєї хати з’їдає міль пірвані шматки з червоної парасольки.
 
Л. 18. лютого 1900.