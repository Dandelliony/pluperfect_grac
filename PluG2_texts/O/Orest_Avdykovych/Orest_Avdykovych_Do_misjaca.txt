ДО МІСЯЦЯ
Було вже десь поза північ, а він молотив на тоці збіжжя до місяця. Дужими грудьми втягав свіже повітря теплої ночі, а ціпом махав з такою силою, як коли би хотів за один раз змолотити усе своє збіжжя і проголосити світові свою славу — доброго й ревного господаря.
З хати вийшла його жінка. Станула в сінях на порозі і виглянула на подвір'я. Поправила торочки від спідниці і знизила на чоло хустку, що зсунулася була аж на тім'я. Сорочка отвиралася на грудях. З пазухи визирали білі груди та дрожали до місйця, як два голубині серця на мережаній молоком і кров'ю постільці.
Крадькома зиркнула на свого чоловіка...
 — Кликала би-м та й ми стидно... гм... Почіхалася поза вухо й позіхнула якби з нудів.
 — Андрі'! — прошептала ледве чутно.
Він не чув її голосу, лишень далі гопаіз ціпом по снопах. Зерно вискакувало з пупінок вгору, розскакувалося набоки і шолопало між стеблами.
 — Андрі'! — кликнула ще раз тихо і ніби сама застидала-ся... Сховалася за одвірок.
Стояла довго боса в сінях і з-за стіни позирала то на повний місяць, то на чоловіка...
Він вибив штири снопи, відложив ціп набік і зігнувся, щоби підняти вимолочені околоти і поскладати їх в оденок — най би чекали до завтра, то буде їх витрісати на пуки...
їй бурилася чомусь кров у жилах і розходилася по тілі, як струя теплої купелі, ноги дрожали ніби від студіні, а під грудьми тріпоталося серце — якби бажало сподіваного ви-сліду дивної новини.
Підкралася як ласиця і побігла на тік. Положилася горілиць на снопи і всміхнулася, якби хотіла заманити'Андрія до себе.
 — А ти чо' ту?
 — Або що? Не можна?
 — Чому не спиш?
 — Не хочеться самій.
 — Тікай гет, — не перешкаджай!
 — Ой ґаздо мій, та чо' ся так квапиш? Ще помолотиш — не бійся.
 — Ей, тікай, кажу, бо буду молотити.
Як би зі злості підоймив ціп з землі, сплюнув в долоню та й замахнув два рази біяком в повітрі. Стримав жінці над головою і вдарив її легонько по стегнах.
 — Про мене, й забий — то не вступлюся. Повернулася лицем до нього і вишкірила білі зуби. Цікава була, що він тепер скаже...
Виділа, як повний місяць зазирав їй у розхилену пазуху і студеним світлом цілував її біле тіло між двома грудьми... Бачилося їй, що Андрій вп'ялив свої очі саме у ту долинку, що білілася у тіні під її грудьми. Загорнула рубці пазухи один на другий і видуту сорочку заткнула за пояс.
 — Йди, Насте, спати... — сказав уже лагідніше. Не слухала — мовчала.
 — ...я домолочу та й зараз прийду.
Видивилася йому в очі, похитала головою і закусила червоні губи.
Жінчин непослух збив Андрія з толку.
 — Чому мене не слухаєш?
 — А ти мене чому не слухаєш?
 — Бо я злий на тебе.
 — А я таки недобра.
Дивився на жінку і щось собі думав... Мовчали.
 — Тебе хто навчив — на жінку з ціпом розганятися? Кинув ціп на тік, випрямив голову і взявся запідбоки.
 
 — Так то я люблю. Тепер тобі щось скажу. Підвелася з землі і станула коло Андрія. Поклала йому
руку на плече і дивилася чоловікові в очі.
 — Чому, Насте, не спиш?
 — ЯК маю спати, коли молотиш та спати не даєш?
 — Ади, яка мені пані! Засвіти лампу та роби що.
 — Та коби-м мала дитину, то би-м бавила, а так що буду дурно сиділа?
 — Ну, то кужіль пряди.
 — Та коли не видко ся прясти.
 — Ну, то засвіти собі.
 — Ей, я не маю що прясти, нащо дурно світити?
 — Ну, то блохи бий.
 — Коли і бліх не маю.
 — Ну, то чо' мене нудиш? Кажи, що маєш казати, і йди собі.
Притулилася до нього і лівою груддю гріла його праве рам'я.
 — Ну, що-сь мені мала казати?..
 — Чекай, ще скажу... Маємо час...
Взяла його за шию і повела поволі до хати...
Посідали обоє на ослін під вікном. Вона поцілувала його, її лице пашіло вогнем, а губи розхилялися* ніби у сні. Віддихала скоріше і здавалося їй, що не може добре говорити. Воліла цілувати Андрієві губи... міцно... міцніше...
А він соромився і за свою жінку, і за самого себе — за свою "слабість". Почіхався в голові і скривився.
 — Ти чо' такий нині ніякий? Га, чоловіче? Скажи!
 — Коли я помолочу моє збіжє?
 — Ей, ще маєш час... колись помолотиш. І знов присунулася ближче до нього.
 — Не штука сказати: колись, але коли?
 — Коли пан біг дасть.
 — Ей, ти все своє — видко, не господарська дочка.
 — Я тобі поможу.
 — Ну-ну, цікавий би я видіти, чи ти вмієш ціп в руки взяти.
 — Андрі'... а тобі що таке?
 — Та яке?
 — Ет, не питайся, бо я вже зла... Знаєш, що я тобі скажу?
 — Що таке?
 — Ходи спати.
Видивилися одно одному в очі...
 — Як файно місяць світить.
Вона лежала на постелі від стіни, а він скраю. Дивився у вікно і щось собі думав...
 — Андрію! Чому що не говориш?
 — Та що буду говорити, коли не маю що?
 — Чого ти нині надувся... Андрі'!.. Що тобі не рехт?
 — Та нічого... що би мало бути? Обернулася і потермосила його легко за плече.
 — Скажи мені, ти ще фурт думаєш про свою криву Ганнуську? Що?
 — Або вона моя?
 — Га, чому ні... Багачка... та й робітниця з неї добра, не така нероба, як твоя жінка.
 — А дай ми чисту годину — тобі все дурниці в голові. Хотіла тільки подразнити його. Любила, коли він сердився. Вона тоді ласилася до нього і робила з ним, що хотіла.
Поцілувалися, бо... не мали що балакати...
 — Як гадаєш, Насте, та хіба вже будемо спати?
 — Та певно.
Встав і пішов засунути двері від сіней. Добув з кишені тютюн, скрутив дзиґар, закурив і знов ліг на постіль та дивився в темний сволок на стелі. Докурив і примкнув очі, аби заснути. Вона вдавала, що спить...
 — Насте! Ти спиш?
 — Ні, або що?
 — А мого ціпа ніхто не возьме?
 — Ей, та кому би треба нашого ціпа?
 — Коби-м був бодай в мандлі сховав.
 — Та я би вчула, якби хто йшов красти.
 — Коби-сьмо хоч рано не заспали... — сказав трохи згодом.
 — Не бійся — ще далеко до раня. Зітхнув якось поважно, глибоко. Вона й собі зітхнула...
 — Що тобі так тяжко?
 — Нічо — оттак...
І витягнулася ніби з невиспання.
 — Диви, яка я маленька напротив тебе.
 — Ще виростеш. Позіхнула.
 — Хочеш спатик Насте?
 — Не дуже...
 — То говори що.
 — Та що буду говорила?
* * *
Місяць погасав на блідій синяві осіннього неба й останніми лучами заглянув у хату...
Його рука була у жінки за пазухою, а її біле рам'я обгортало його смагляву шию...
Л[ьвів]. 11 жовтня 1899