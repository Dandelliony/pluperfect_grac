26 березня 1935 р., Прага
Високоповажаний Пане Докторе!
Дякую за лист. Вірші пішли у належному порядку. Т Лівій, як я переконався, дійсно бракує тільки у моєму примірнику. Певне якась друкарська химера. Що до видання моїх віршів, то, як я писав Вам, десь за якийсь короткий час по тім, як я вислав Вам листа, поставив мені К[равців] пропозицію видати мою збірку. Я відповів, що звичайно радо видам її в тому видавництві. Потім просив його порозумітись з Вами, бо Ви в міжчасі написали, щоб я подав ближче, як уявляю собі свою книжку, бо маєте обміркувати справу з деякими людьми. Це і вся справа. Тим видавництвом я задоволений і радо річ там видам, досі одначе не мав змоги зробити вибору і вислати матеріял, бо був завалений своєю роботою. Аж тепер беруся до цього. Збірку мислю не як перегляд свого шляху ( всі речі друковані в ЛНВ або В[істнику], кілька у Ст[удентському] Шляху), а як вибір того, що є певним моїм досягненням, з ідейного чи формального боку. Буде це дуже мала збірка, але я не бентежуся, бо хочу як найменьше мати в ній слабих річей. Між иншим, хоч це і перша моя книжка, але переживаю її складаня без особливого ентузіязму, певне тому, що всі речі – старі. Але потребу реалізованя її як свого роду кріпості власного розуміння сучасности – відчуваю. Та досить про це.
Вістниківський альманах мене дуже цікавить і нетерпеливить. Чи справді Ви це маєте здійснити незабаром? Не ясне мені тільки, чи будуть там уміщені найблискучіші також вже друковані речі, чи виключно нові. Думаю, що не треба було б виключати першого. Гадаю, що альманах має бути документом досягнень і трофеїв, а не словом 1935 року. Бо таким є кожна чергова книжка "Вістника". Нові речі можуть задо[воляти] автора і редактора, і читача, одначе нема переконаня, що вони лишаться найкращими. Це, чи вони такими є, можна бачити аж з перспективи пари років, а хотілось би, щоб альманах мав незмінну вартість. В залежності від того, як мислите його Ви, буде також моя участь. Коли Ваша думка однакова з моєю, то дам пару найліпших старих річей і щось нове, про що твердо переконаний, що воно не зіпсується назавтра. Коли ж ні – дам нові речі, найкращі, що матиму. Кількість поезій залежить: від Вашого бажання та розмірів книги. Я собі уявляв, що це буде 3 – 5 віршів. Про це прошу мені ласкаво пізніше написати. Між иншим, коли старі речі, то не шкодить, що вони є пойняті також до збірки?
Наразі нічого не пишу, бо маю багато фахової праці. І, на жаль, матиму всю весну. Підготовляю до друку одну свою археольоґічну роботу. Тож для літератури використ[аю] лише певні моменти психічної реакції. Такі приходять і тоді я пишу. В першій мірі матиму на увазі "Вістник" і перші ж речі пошлю Вам.
Евентуальний тутешній альманах мислимо як Пражський. Проте я зовсім непевний, що пощастить зреалізувати його. Вимагає він багато грошей, а ми тут бідніємо. Шкода, що пражська група тепер слаба. Найбільше ставимо тепер на Мосендза, ну і на Самчука, що принаймні для альманаху муситиме дати не роман, а новелю. Хочемо витримати належний рівень і при теперішньому складі. До речі, чи передбачаєте Ви дати до Вістниківського
альманаху відповідну розвідку чи слово, що, певна річ, трактуватиме не про учасників, а ідеї літературної сучасности?
Зі справжньою пошаною
Ваш О. Ольжич
Чи збіраєтесь дати у "Вістнику" крит[ичну] розвідку про Мосендза? Велика потреба.