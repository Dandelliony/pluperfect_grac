20 жовтня 1935 р., бмн.
Вельмишановний Пане Докторе!
Дуже дякую Вам за лист та клопоти в моїй справі.
Наразі прикладаю дещо нотаток з сов[єтських] журналів, що мав змогу наскоро зробити. Не знаю, чи задовольняє Вас їх форма? Коли б Вам ходило про зміну форми чи тільки сировий матеріял, то прошу це принагідно зазначити. Ці речі певне вже не встигнуть попасти до чергової книги "Вістника"? Який є останній термін надсилання пресових матеріялів до "Вістника" на майбутнє? Хотів був Вам послати теж призначену вже раніше до "В[істника]" поезію, але мусив перевірити деякі історичні моменти і це стримало всю посилку.
На майбутнє, звичайно, пам'ятатиму за "Вістник" в першій мірі.
Чекатиму Вашого [дальшого] листа. Писати прошу на стару адресу, бо я вже в Празі. Що до "плечей", то трудно мені їх буде шукати.
Зі щирою пошаною
Ваш О. Ольжич
20/Х. 35.