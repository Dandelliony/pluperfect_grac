3 червня 1933 р., бмн
Високоповажаний Пане Редакторе!
Дякую Вам за надіслання Зет’у і буду вдячний, коли Ви пам'ятатимете про мене і на майбутнє. Цікаво, що чужинці вибрали ідеольоґічно найрадикальніші (мистецько найслабші) речі.
Взагалі, дивуюся, що хтось міг спокуситись на археольоґічні циклі. З великим напруженням, як і всі, прочитав Ave dictator.
Було б дуже добре, щоб у "Вістнику" постійно було чути голос з того боку. Треба використовувати втікачів таких, які мають що сказати. Є певне не один. А не можна добути нікого з місця?
За моєю порадою взимку посилав Вам свій червоноармійський нарис Михалевич. Це людина з багатьма вражіннями, як і всі втікачі взагалі, та з неперечно легким пером. Маляр, зі свідомої укр[аїнської] родини, тип юнака вихованого, але не здобутого большевизмом. Переплив разом з матіррю і сестрою Дністер. Його можна було б розгойдати на більші речі. Тому шкода, що посланий нарис Ви відкинули. Перший рік втікачі звичайно оповідають, намагаються крикнути, а потім вянуть, розчаровуються і нарешті слова з них не добудеш.
Може Ви йому напишете та заохотите щось написати? Адреса: Dolni Mokropsy, p. Horni Černošice u Prahy, vila “Kvetena”. За останні свої вірші дістав я багато від приятелів. Ну, та якось витримаю. Це доводить те, що посилаю дальші.
Бажаю Вам всього доброго
З пошаною О. Ольжич.
3.VI.33.