9 грудня 1934 р., Прага (п. ш. )
Високоповажаний Пане Докторе!
Дякую за сторінку "Зета". Так само – за картку. Африканський вірш ніде не друкований; шкода, що у "Вістнику". Це вже стара річ і може видати про мене зле свідоцтво, що топчуся на місці. Якщо колись ще знайдеться щось мого у Ваших архівах, а власне в дочасному редакційному кошеві, то киньте його до коша дефінітивного. Сподіваюся незабаром послати Вам свіжі речі. Косачева натура розквітла махровою трояндою на полях "Назустріч". Ґратулюю собі. Цікаво мені, які характеристики укр[аїнських] поетів давали Баумґартен та його приятелі на вечері, їм присвяченому. Чи не буде десь про це докладнішого справозданя?
Вітаю Вас щиро.
З пошаною О. Ольжич
9/ ХІ. 34.