22 червня 1935 р., Прага (п. ш.)
Високоповажаний Пане Докторе!
Дякую за лист. Маю до Вашої збірки дві нові поезії і, очевидно, ряд старих. Є одначе одна обставина, що її треба увзгляднити. Ліпші вірші я вибрав до своєї збірки і, коли нині деякі з них дам Вам, то станеться, що вони будуть видрукувані двічі; при тім моя збірка певне з'явиться раніше, ніж Вістниківська. Це, можливо, Вам не підходить. Давати ж Вам речі, що до збірки не увійшли як слабші, аж ніяк не хочу. Тож хотів би знати Ваше становище і прошу мені ласкаво написати, чи шкодитиме, коли я включу 3-8 (найкращих) річей зі своєї збірки. Взагалі, хотів би знати кількість поезій, що від мене чекаєте та термін надіслання їх.
Зі щирою пошаною
Ваш О. Ольжич
22/VI. 35.