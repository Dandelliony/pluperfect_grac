3 травня 1934 р., Прага
Шановний Пане Докторе!
Вашу картку дістав. Бачу, що з "Акваріумом" справа стоїть так, що Ви його взагалі не дістали, як не дістали цілого мого листа. Сам вірш був абсолютно невинний (ліричний), за те лист апольоґічного змісту, головно репліки на Ваші завваги до "Декабристів" моїх. Можливо, це й спричинилося, що він до Вас не дійшов, хоч ці репліки теж були дуже невинні. З огляду на зміст не могла піти моя "Палєонт[ольоґічна] робітня", а не "Акваріум"; про це Ви мені писали вже раніше. Та я вже обидві ці речі дав до "Сам[остійної] Думки", а Вам посилаю останню, овідієвський мідяний вік. Був би радий, коли б вона могла увійти ще до цього числа. Прошу за уважну коректу, особливо лати[н]ського мотта.
З Ю. Косачем відносини наші розвинулися за Вашим гороскопом. Пробним каменем у нас стало "Назустріч", на цьому камені він і потрощив свої зуби і репутацію. Маємо тепер про нього погляд, що цілковито покривається з Вашим. Між иншим, цей мрійний юнак мав чисто конфідентську безличність питати в мене, чи я не знаю, хто такий є Роберт Йонґ!
Московські переклади з мене я дістав і дякую Вам, як буду вдячний також за пам'ять в майбутньому. Після довгої перерви сподіваюся в себе приступу літературної пропасниці і своєї поновної появи на сторінках "Вістника".
Може Ви будете такі ласкаві і порадите мені при нагоді, з якими авторами сучасними, очевидно західніми, на Вашу думку я мав би познайомитись. Мова звичайно про красне письменство. До славянських літератур відчуваю невимовну відразу, через уславлену l’am slave або примітивізм. Але й у західній літературі, особливо драматичній, доводиться борсатися в такій масі мотлоху доби повоєнної духової імпотенції, що бере лють і жаль. Власне з цього факту випливає "втрата решпекту" перед сучасною Європою (в жадному разі не перед минулою і майбутньою!) Але все таки маю вражіння, що вже повіяв "вітер історії" і рве на клочча чумне повітря. Найцінніше в цьому те, що він віє також з українських просторів і крізь українські душі. Відчуваємо в собі наро[дження], і то самобутнє, такої сили, (Ви це назвете пробудженям західніх первнів національної психіки), що не дивно, що гордість кидається до чола. Не беріть цього за зле – це тільки віра в себе, певність своєї міци і відчуття свого покликання.
Зі щирим привітом та пошаною
Ваш О. Ольжич.
P.S. Я вже не живу в Řevnice; нова адреса: Praha, H. Krč, 181