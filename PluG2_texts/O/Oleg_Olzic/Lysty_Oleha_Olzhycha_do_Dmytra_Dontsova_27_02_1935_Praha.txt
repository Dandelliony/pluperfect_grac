27 [лютого? 1935 р.], Прага (п. ш.)
Високоповажаний Пане Докторе!
Дякую щиро за лист та витинок з "Gaz[ety] Polsk" 'ої. Збірку свою я остаточно вирішив видавати, але дуже невелику, поезій з 30 – 35, тобто в межах трьох аркушів. Хочу, щоб в ній була певна єдність і по змозі меньше слабих річей. "Мадонуватий" формат мені не подобається, я хотів би меньший, такий як Косачева "Черлень". Не зрозумів я, де Ви б мали змогу видати її, в Київі ? а чи десь инде? Справа в тім, що другого тижня, як я Вам вислав листа, дістав я пропозицію видати мою збірку від "Студ[ентського] шляху". Може це наслідок Ваших зондувань ґрунту? Отже ці всі обставини хотів би я вияснити. Тепер займаюся остаточною редакцією річей та їх передруком на машині. Сподіваюсь Вашої ласкавої відповіди. На разі не маю свіжих річей, та як матиму – вишлю їх до "Вістника". Роблю спроби писання більшої речі, одначе вони тяжкі. Взагалі, досі ще шукаю відповідного стилю. Клясицизм ("академізм" Gazety Pol[skiej] мене не задовольняє повно. Бракує йому напруження, що таке характерне для нашого часу.
Та це занадто особисті мої болі. Думка видати збірку поезій "Вістниківців" – прекрасна. Вона б показала, що "Вістник" дав нашій літературі. З нього ж вилупились власне всі вольні птахи теперішніх літературно-партійних гнізд, всі Антоничі, Крижанівські і Косачі. Не кажу, що сподіваюся їх побачити у збірнику, хоч і це не було не ефектовне.
Казав мені Самчук, що писав про потребу критично – літер[атурних] студій у "Вістнику". Це дійсно пекуча потреба, особл[иво] про Мосендза.
Зі справжньою пошаною
Ваш О. Ольжич