7 лютого 1935 р., бмн
Високоповажаний Пане Докторе!
Прошу Вас дуже змінити у моїх найближчих віршах наступне:
у першому:
замість: міцні основи міста
треба: прямі основи міста.
замість: певність творчої руки
треба: певність дужої руки.
у другому:
замість: Про межигірря й київські святині
треба: Про київські фортеці і святині.
замість: килими пелехаті
треба: килими волохаті.
Прошу мені вибачити такі безконечні зміни, але я вислав зарано ці вірші і вони ще незрілі. Мені було б прикро, якби вони побачили світ непоправлені.
Прошу також справити друкарську помилку в "Люкреції", де в мотті випущено T.Livi.
Надсилаю Вам два вірші Оксани Печеніг, що видаються мені плястичними і експресивними. Вона без сумніву своєрідна поетка. Коли б Ви не поділили мого погляду на ці речі і не взяли їх до друку, прошу написати мені картку; я тоді пошлю їх до "Сам[остійної] Думки". Радий, що "Вістник" стоїть міцно. Між иншим, я тепер теоретично розглядаю справу видання своєї, дуже малої збірки вибраних віршів. Не в надії стати "лавреатом" майбутньої нагороди, а щоб відібрати своїм ворогам і приятелям змогу оперувати проти мене моїми слабими річами. Яка була б Ваша думка, засаднича і що до можливості реалізації видання? Чи знайдеться у Львові видавництво, що захоче видавати збірку нестравних поезій? Що собою уявляє видавництво "Київ"? Я не хотів би скористатися з фірми, що має певний немилий мені присмак. Може ласкаво напишете мені свої міркування?
Читаю оце Антонича. Назагал він мені дуже подобається [так] питомим ліризмом, що так відбиває від твердости нашої доби. Він без сумніву індивідуальність і з великими можливостями розвитку, оскільки звичайно не піде дорогами місцевого опортунізму. Що він має спільного з Косачем і Гординським? Чому за них посередничить?
З найкращими побажаннями
Ваш О. Ольжич
7./ІІ. 35.