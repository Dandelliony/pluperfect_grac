Проф. Олександер Яната.
До розвитку українського природознавства.
На Україні, з її різноманітною природою, з її щедрими природніми продукційними силами та з густим населенням, є всі можливості для інтенсивного розвитку народнього господарства.
І коли наше господарство (особливо сільське) ще так повільно розвивається, то серед причин цього основною є те, що й досі господарюємо ми не знаючи як слід, не вивчаючи детально, природніх умов нашого господарства та його природніх продукційних сил, що їх раціонально використовувати та розвивати можливо тільки на наукових підвалинах.
Саме тепер, як ніколи, закладаючи основи планового — соціялістичного господарювання, ми, на кожному кроці нашого господарчого будівництва, гостро відчуваємо нашу наукову відсталість.
Територія України хоч і здавна приваблювала вчених мандрівників (з XVII віку — Боплан) та природознавців (з кінця XVIII віку — Паллас, Майєр, Гмелін, Біберштейн та инші), але вивчена вона, що до її природи та природніх продукційних сил, ще дуже неповно та дуже нерівномірно в різних галузях та в різних районах.
За останні десятиріччя минулого віку та на початку нашого, дослідження України розвивалося переважно заходами окремих дослідників та наукових товариств при Університетах і в инших культурних осередках. Але заходи ці не мали ніякого планового характеру, виходячи лише з індивідуальних інтересів окремих осіб. І тільки в останні роки перед війною, переважно заходами де - яких земств, розпочалися б. м. планові дослідження територій окремих українських губерень, ув'язані з господарчими інтересами: дослідження геологічні, гідрологічні, метеорологічні, ґрунтів, геоботанічні то - що. Але кожна губерня вела їх на свій лад, за своїми програмами, за своїми методами, в різних маштабах. Через це зводити тепер наслідки старих земських (як і инших) дослідів, у загальноукраїнському маштабі, надто трудно, а часом і неможливо.
Десятирічний період війни, революції та виключної посухи (1914 — 1924 р.р.), був періодом занепаду дослідчої діяльности на Україні. А зусилля нових — республіканських наукових установ, що за революції вже створилися на Україні (Укр. Академія Наук, Сільско - Господарський Науковий Комітет України, та инші), — перші роки були зосереджені на тому, щоби зберегти наукову спадщину та використати її для дальшого планового розвитку науки на Україні.
За останні роки (1925 — 1927) дослідження природи та природніх продукційних сил України, особливо після 1-го Українського З'їзду в справі вивчення продукційних сил та народнього господарства (в січні 1925 р.), — почало знову розвиватися заходами центральних і місцевих наукових, планових та господарчих державних установ, а так само шляхом громадської ініціятиви, зокрема краєзнавчих організацій. Значну участь в цьому дослідженні, крім згаданих установ (У. А. Н., С.-Г. Н. К. У) беруть тепер і наукові заклади мережі науково - дослідних установ Укр- головнауки: Н-Д Інститути, Н.-Д. Катедри та инші.
Але, як авторитетно констатувала Всеукраїнська Конференція в справі вивчення продукційних сил (в березні ц. року), — наші сучасні заходи до вивчення природи та природніх продукційних сил України ще досі не ув'язані між собою, не сплановані, не скеровані організовано на інтереси народнього господарства.
Так само не ув'язані й ті галузі природничого дослідження на Україні, що хоч і не базуються безпосередньо на обслідуванні території України, але органічно звязані з тими галузями природознавства, що вивчають природу та природні продукційні сили.
Між собою органічно звязані всі галузі природознавства, — цілий комплекс наук, що його складають. І неможна нормально розвивати одних з них, не розвиваючи инших.
Чергове й невідкладне завдання — всебічне вивчення та раціональне використання природніх продукційних сил — потрібує невідкладних заходів для піднесення загального рівня нашого природознавства.
Але це піднесення, швидко розвиваючись, мусить розгортатися планово, ураховуючи так сучасні потреби народнього господарства, як і ті проблеми, що перед ним стануть в ближчому чи дальшому часі.
Розвиваючись у такому напрямкові, наше природознавство в однаковій мірі повинно бути „чистим" і „нечистим" — теоретичним і прикладним, поволі виживаючи цей традиційний поділ наук природничих, що нічим не виправдується, а проте затримує розвиток самого природознавства та зменшує його значіння у нашому господарстві, у житті взагалі.
Передумовами успішного розвитку природознавства на Україні, — природознавства сучасного, що стало - б за могутній чинник організованої боротьби людини з силами природи та їх максимально - раціонального використання, — є не тільки різні форми матеріяльного забезпечення наукової праці.
Найпершою потребою тут є зберегти на довгі часи (може й на завжди) самі об'єкти вивчення — останки незайманої природи, бо не зберігши їх ми позбавимо можливости наше природознавство виконувати успішно оснівне завдання — вивчати природні продукційні сили країни у їх первісному комплексі. Але не вивчивши їх, та не вивчаючи природньої динамики їх, — ми позбавлені будемо і можливости всебічно ураховувати вплив людини й людського господарства на змінення природніх продукційних сил, та робити з цього належні наукові та практичні висновки.
Отже, питання охорони природи, під наш час остаточного її руйнування, набирають у нас, в країні, що прямує до соціялізму, — особливої ваги. І коли по капіталістичних країнах у цьому вже є величезні досягнення, — то перед нашим природознавством тут є незмірно більші можливості, а перед державою — абсолютно невідкладні обов'язки.
Другою основною передумовою успішного розвитку природознавства на Україні є велике збільшення кадрів добре кваліфікованих природознавців і раціональна організація їх індивідуальної та колективної наукової праці, відповідно до потреб планового розвитку самого при-родознавства.
Тут невідкладним є всебічно вивчити нормальний процес витворення наукових природничих сил та їх добору, і пристосувати до нього організаційні форми підготування наукових робітників у різних галузях природознавства.
Нарешті, третьою й останньою основною передумовою — є створити широку базу для розвитку природознавства на України, поширивши і заглибивши елементи природознавства на всіх стадіях освіти, у всіх її формах, насамперед на базі вивчення природи та природніх продукційних сил території України.
Перед природознавцями та природознавством і тут є тепер найширші перспективи, зокрема для вивчення методики навчання природознавства, та окремих його галузей, у школі (різних типів), та позашколою — шляхом масової політосвіти, та широкої самоосвіти населення різного віку.
Успішний розвиток природознавства на Україні, як і забезпечення передумов для нього, — можливі тільки тоді, коли воно, базуючись на народньо- господарчих та державних проблемах і завданнях, в конкретних умовах території України, — разом з тим рівнем своїм буде сягати значно далі.
Наше природознавство мусить бути разом з тим не нашим — воно мусить стати органічною частиною природознавства СРСР і всесвітнього, черпаючи з нього новітні досягнення инших країн та несучи в них наші досягнення, — сміливо прокладаючи шляхи до нормального міжнароднього наукового співробітництва.
Харків, 8/V 1927.
 
