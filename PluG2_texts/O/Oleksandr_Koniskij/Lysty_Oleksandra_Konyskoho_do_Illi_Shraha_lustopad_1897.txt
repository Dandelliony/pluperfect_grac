Листопад 1897 р.  	Відп[овів] 5 Грудня
                        Очевидно, за 1897рік
Щирим серцем дякую Вам, Дорогий Ілля Людвиковичу і Вашій В[исоко]п[оважній] дружині за Вашу добру пам’ять про мене. Вельми було скрутило мене. Не сподівався був вискочити, але лікарі та добрі приятелі вирвали з пазурів смерти. Тільки се мене не радує; бо я тепер не чоловік, а просто нікчемна, ганчірка, зовсім нікчемна!.. Досі ще не то з хати не вихожу, але ледві по хаті шкандибаю. Сили зовсім нема, говорити і писати дуже трудно, аби розговорився, аби нахилився так зараз дихавиця і душить. Діло очевидне, що отак валятимусь цілу зиму, єдине на те, що на весні вибратись на той світ. І клянуся Вам, що тільки й бажаю - одного, щоб швидче вже, швидче. Життя не вабить мене, добре бачу, що й психична сторона чимало перетерпіла; роздратованість усієї нервової системи дуже велика; а тут ще бентежить душу ота нечувана тяганина, що зняв Грінченко з Старицьким, й чутки ніби Грінченко «захожується» і на мене «вилити цебер помиїв за лист мій до Борковського. Може бути, - що чутка ця - брехня, хоча задля себе я можу сподіватись від Грінченка усякого зла. - Та годі про це.
От зі Львова маю добрі звістки. На тім тиждні вийде 1 ч[исло] нового журнала: мене радує те, що думка моя з’єднати ліпші наші сили до одного видання думка, яку я провадив Груш[евсько]му три роки - буде зреалізована, а що вістник матиме успіх - я певен. Коли можна на цьому грунті погодитись людям, то можна і на інчих, аби люде щиро бажали успіху ідеї, а не власному самолюбству; аби один одного не пхав в болото та не топтав під ноги, щоб самому вилізти нагору.
Годі! Втомився вельми! Сердечно цілую Вас братерські і кланяюсь Вашій пані.
Ваш Перебендя.
А коли будете в Києві?
