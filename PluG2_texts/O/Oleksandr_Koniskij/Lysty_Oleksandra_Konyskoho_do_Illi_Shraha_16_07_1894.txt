16 липня [18]94 [р.]
16 липня 1894 р.
З Каменця наче на глум - нема досі жодної відповіді. Підожду ще, та напишу до Лотоцького, може, він знайде там яку таку людину, що стане нам в пригоді.
Вельми радів я, сподіваючись на Вас Дорогий Ілля Людвиковичу! Але Вас і не було. Посилаю заповіт просто до Вас, бо не відаю - які формальности треба, щоб подати його до Кумового банку, і прошу Вас примостіть його де і як самі знатимете, поздоров Вас Боже! Я наумисне пильновав, щоб свідками були лікарі, бо гадаю, що по смерти моїй люде напутять жінку і дітей змагатися проти «нормального состояния умственных способностей завещателя». Зі мною щось погане діється: з 1-го липня ніяк не очуняю! Справді «ненормальне» знесиліє фізичне!.. День вештаюся сяк-так, а прийде ніч, то хоч до Бога руки здіймай. Паскудно вельми те, що їздити не можна; аби трохи стенувся - так під боки наче швайкою коле. Мушу седіти і нудитися в Києві! Навіть до Білої Церкви не стає сили проїхати. Ждатиму: скоро, хоч трохи наберусь сили, зараз кудись да рушу: хоч по Черниговщині: Кролевець - Новгородок - Рихли - Ічня; хоч по Київщині - Сміла, Умань, - Біла Церква. Та в усякому разі, не сподіваюсь, щоб сталось це скоро.
12-го тут почався в військов[ому] суді (в кріпості), процес 39-х. Ведеться так потайно, що нічого невідомо. - Наша адвокатура подло заявила себе: повтікали люде заздалегідь з Києва «по розстроенному здоровью». - Процес раніш як у серпні не скінчиться! Вже неминуче, що суд засудить кількох на горло, одначе я не сподіваюсь, що б такий присуд [було] конфірмовано.
З Галичини - доброго нічого не чутно: гризня, цьковання і примішуваніє «політики» навіть до підошов!! Четверта книжка «Записок» (чи пришла до Вас 3-я а?) дійсне друкується, бо вчора прислано до мене коректору з мого «Парубочого віку Шевченка». Ні з’їзду, ні зборів річних Тов[ариства] ім. Шевченка - не було; відкладено на осінь. І ліпше! - Третю главу Шевченков[ого] життя (1838 - [18]45) послав до «Зорі», а далі, мабудь, друкуватиму в «Ділі»  .
Будьте ласкаві: Оте і 12 р[ублів] передати Тимченкові, а 3 р[ублі] нехай забере у Денисівни  , щоб вона мені їх не пересилала.
Щиро братерськи цілую Вас і жду. Вашій В[исоко]п[оважній] Пані низесенько [кланяюсь].
                            Ваш Перебендя
