17 мая [18]94 [р.]	             19 мая
17 травня 1894 р.
             Дорогий Ілля Людвиковичу!
Учора увечері, коли вже пізно було написати до Вас, факультет призначив диспут Грушівського на 22 мая в 1 г[одину] дня. Значить про Вас саме добре, можна виїхати в суботу увечері, а в понеділок вернетесь і до господи. До Вас вже писали хлопці і просили про це і Вас, і Кума, і Сивого, і інчих. Сподіваємось.
Полювання Василя Дементьєвича розпочалось по наказу з П[етер]б[урга] і тільки про 2-х чоловік, але дякуючи звичайній хворобі - канцелярщині - з 2-х розрослась вже до 30 чоловік. Да, певна річ, у Вас про се повинні бути звістки більш певні, ніж у мене.
Листа Вашого - я одіслав ще 11 с[ього] м[ісяця]. Сказати Вам (і доки що тільки Вам, бо може легко бути, що я через свою вдачу - помиляюся) бере мене непевність про «Вістник». Але з’ясувати собі ситуацію запевне, сидячи тут, - річ не можлива і треба ждати з останнім словом - аж доки не буде там Хлопець і не розжує усього на місці власними очима і ушима.
А клятий дощ іде та й іде щодня і не дає мині покинути Києва. В повітрі - так сирово, що наче восени. Добрих новинок тут катма. Учора поховали реаліста з 6-ї кл[аси], що кинувся на шини під поїзд!.. Бачте у [нерозбірливо] з 35 реалістів допущено було до екзаменів тільки 11-ть. Після першого екзамену отсьому саме 11-го - й не дали далі держати, дак воно взяло, да просто з іспиту під колеса локомотива!
Не повезло - у нас і трупі Заньковецької! Найбільший збор (до 800 кар[бованців]) дала тільки «Лимерівна». «Найліпша» п’єса Старицького «Правда і Кривда», - де правду олицетворяє земський начальник, 16 (це факт!!) дала ледві 260 крб.; а «Талан» 17 його, «имевший громаднейший успех в Москве», - провалився у нас з успіхом ще більшим! Здається, зібрали 250 к[арбованців] (були збори і по 170 ... напр[иклад] «Шельменко»).
«Киев[ское] слово» довело, що це «пасквиль», і знайшлися такі забісовані театрали, що довели, що «Талан» [є] викраденими сценами з якихось «Цепей»; з німецького «Кина» - чи що; добре не відаю. Дак от і попав тепер Київ в неласку трупи! Старицьк[ий] оце в суботу був у мене і репетовав, що «Київ здеморалізовав сим разом Садовського і Заньк[овецьк]у так, що у їх ледві лишалось і 5% того національного інстинкту, який був у них». Коли се правда, дак я висловив йому, що треба благати Бога, щоб вивітрились швидче і остатні 5%. А Сад[овський] і Заньк[овецька] заприсягаються знов, «що вже довіку ноги їх не буде у Києві...» Доведеться киянам «седіти і плакати» і «на вербах повішати органи глухиї»... . Та ні! збрешуть! На осінь приїдуть. З Галичиною умовились і їдуть туди за доволі «грубі гроші».
Що ж у Вас нового? Кланяйтесь Вашій В[исоко]п[оважній] Пані і громаді. Цілую Вас братерськи.
                                                         О. Перебендя.
17 мая [18]94 [р.]
З Києва
