Вересень 1893 р.  
                          Високоповажний і Дорогий Ілля Людвиковичу!
Певна річ, що Сивий переказав вже Вам, чому я довго так не обізвавсь до Вас; не вважаючи навіть на те, що проста ввічливість вимагала подякувати Вам. Та коли ж клята хвороба зовсім мене приголомшила так, що просто хоч з мосту та у воду. І не скажу досі, хто з нас кого пересилить: чи вона, чи я? З ніг досі ще не дав я її звалити мене, але на душу, клята, вельми впливає. А лікарі наші - тільки й тямлять, що радити: «виїздіть до Криму...» Да ну їх к бісу. Щирим серцем дякую Вам за все й про все! Історія ще більше і поважнійте подякує Вас.
Останній Ваш лист я в понеділок одіслав до Чайченка і оце зараз одержав його телеграму, що послав в Чернигов просьбу так, як Ви радили. Тепер, значить, беріть за поводи, кого там треба. А вже й не сказати, який я і мої товариші будемо раді і вдячні Вам, коли перетягнете туди Чайченка.
Недобре він зробив, що поспішивсь кинути свою школу. Треба б було посидіти до слушного часу, та вже нехай, може таки Бог та добрі люде допоможуть.
Листа Вашого вже надруковано. Ану-те далі. Тільки треба писати або коротші, або на тоненькому папері, щоб були легенькі, бо - Але про це побалакаємо. Сподіваного побачення жду нетерпляче. Приїздіть.
А доки що цілую Вас сердечно. Вашій Пані низенько кланяюсь.
                                                      Ваш О. Перебендя.
P.S. До Шликевича я написав листа ще 31 серпня. Та не скажу, чи Він дістав його. Кумові і Л[еоніду] Ів[ановичу] низенько [кланяйтесь]. Чи не знаєте самі, або чи не можна допитатися в Губернській] Управі, в якому повіті і селі живе поміщ[ик] Іосиф Статкевич?
