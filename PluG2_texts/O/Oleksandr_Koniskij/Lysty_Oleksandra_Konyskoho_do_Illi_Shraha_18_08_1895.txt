18 серпня 1895 [р.] Київ
18 серпня 1895 р.
                Високоповажний і Дорогий Ілля Людвиковичу!
В моєму літературному покажчику під 22 серпня записано День Вашого народження. Дак от з отсім днем і поздоровляю Вас і щиросердо Бажаю Вам всього, того чого Ви самі собі бажаєте, а головна річ, здоров’я доброго і віку довгого на добро собі і людям. Ще велике спасибіг Вам за звістки і лист Жемчужникова. Шкода, що я ранійш не відав, що Ви приятелюєте з ним. Та дарма: ще не пізно. Я відпишу йому і подякую і попрошу ще про дещо. Зроблю це небавом, скоро тільки поправлюсь; а то мині з 8 серпня вельми погіршало, були дні вельми тяжкі. Хто його знає, на чому це все скінчиться: повного одужання не можна сподіватися; найбільше чого можна чекати, так що недуг стане хронічним; або ж одно з двох: в один з припадків - наступить finita, або ще гірше - перейде в іпохондрію... тоді мушу йти до Кириловського! тепер на душі у мене страх як тяжко! І не сказати!.. Отеє з 8 вперше почув я, що я духом охляв, упав; зовсім упав! Часом самому в хаті страшно седіти... невимовно тяжка самітність недужій людині!..
Не гаразд отеє я чиню (се я добре тямлю), що розношу свій сум тяжкий по людях! Вибачте мині за це! Просто я тепер людина не осудна!.. Лягаю спати і не певен чи встану вранці! А вранці - сунуся до лікаря і не маю певности: чи досунуся до його!.. Вмирати не страшно, а нездужати - Господи! Як страшно!
Чи раз батька в лоб, чи двічі - все одно: завдавши Вам нудоти, завдам вже її до краю. Я ще раз благаю Вас, дорогий Ілля Людвиковичу! Не знехтовати моєї великої просьби, що торік висловив Вам. А коли може скажете ліпше перевести справу на векселі, то б я зараз вислав їх. На мою думку, вони б не зашкодили, нехай би було і те, й друге... 
Певність, що моє прохання знайде у Вас куточок, - вельми багацько зменшає мої скорботи і надає душі спокою. Не осудіть мене за се. Ви хоч трохи знаєте мою душу; але не знаєте, що от ціле літо щодня її печуть вогнем! Та як печуть! Запевняю Вас, Ілля Людвиковичу, що нема в світі, та чи й був! чоловіка більш за мене нещасного! Я не тільки нещасний, а ще й мученик, що не має жодної надії на «венец Ангельский»... Але ж «венцем» я охоче поступлюсь, а не можна мині поступитись ні на зерно свідомості своєї «моральної» правоти.
Коли полегшає настільки, що можна їздити, зараз приїду хоч на день, єдине аби побачиться з Вами.
28 приїде сюди Грушівськ[ий]. Сподіваюсь пробуде тижднів зо два. Бувайте здорові. Сердечно цілую Вас і кланяюсь Вашій пані.
Ваш О. Перебендя.
P.S. Чи не знаєте, а коли не знаєте, так спитайте Кума: чи приймає Чернігівський] банк бумаги на зберігання з видачею квитанції на пред’явника і які його умови. Одна людина хоче віддати в той банк білетів на 4000 (на пред’явника), чи можна «до востребования» чи треба строк який?
