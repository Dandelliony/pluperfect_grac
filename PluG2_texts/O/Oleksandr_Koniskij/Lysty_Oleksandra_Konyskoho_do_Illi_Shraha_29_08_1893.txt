29 серпня  	                                                          30 серпня [18]93 [р.]
29 серпня 1893 р.
                      Високошановний і Дорогий Ілля Людвиковичу!
Зараз оце одержав Вашого листа і щиро-сердечно дякую за його. Але що ж оце я накоїв!! Учора одержав я від Сивого листа, пише, що задля Чайченка єсть посада на ту, що займав досі Гаврилов в Сир[ітському] домі, що Сивий говорив про се з Вами, а Ви з Хиж[няковим] і що є надія, дак щоб Чайченко зараз прислав «просьбу». Я невимовно зрадів і зараз же послав до Чайченка телеграму. А тепер бачу що в Вашому листі про ту учительську посаду ні слова! Чи її нема, чи що? Що ж як нема? Тоді лихо! Перед сім я 25 серпня телеграмою радив Чайч[енкові] не кидати своєї посади, доки не дам йому звістки. Тепер боюся: що як він, одержавши учора мою телеграму, покине своє місце, а в Чернигові не достане?
Знов же думаю: з якої б речи і Сивому було писати? Голова йде кругом, але не тямлю, що зробити? Розуму не приберу сам? Чи не послати знов другої телеграми, щоб не зривався, а седів? Теж боязко. Став от на чому: отсей лист Ви одержите 31; будьте ласкаві, швиденько роз’ясніть, що воно таке? Коли нема надії на учительство в Сирот[ському] домі (як часова посада, доки буде та нова), коли Сивий завдав мині даремне, а я Чайченкові - бешкету, дак пошліть до Чайченка телеграму, щоб не зривався і седів (Харковь, Куликовская, 10, Борису Дмитриевичу Гринченку). Я певен, що вволите отсю мою щиру просьбу і розвяжете вузлика, коли часом Сивий зав’язав его.
З думками Вашого листу до Б. я цілком згоден і не далі як учора одержав од Б-ого майже таку саму, як і Ви, відповідь.
Одначе, дещо і ще не ясне мині, і я жду завтра приїзду одного «знатного иностранца», він вияснить і забере Ваш лист про «Город[ское] Пол[ожение]». Та ледві чи попаде він на вересень. (А на жовтень непримінно). Бачте, треба на короткий час, ще, може, тижднів зо два, не посилати товстих листів. На цім тиждні була така указка, що не слід її нехтувати. Але будте цілком певні і безпечні, що лист буде там, де треба, і ніщо з Вашої праці не загине. Я жалію, що виїздивши на село, не взяв його і не відіслав з Черкасів. За се вибачте мині. Винен! Але хватався вельми.
Чи там у Чернигові не вельми лають мене за статтю в «Зорі»? Чи не ремствує хто з наших людей? Питаю про се, бо не хтів би нікого з своїх людей дратовати. А часом і не гадаєш про се, - а воно візьми да й причепиться отак, як от наші київські тхорі «енерали» за подорож мою на Шевченкові села (3-5 ч[исла] «Зорі»). Аж чудно стає!
Бувайте ж здорові. Спасибі. Спасибі Вам! Вашій В[исоко]п]оважній] Пані і родині низенько [кланяюсь]. До Шликевича завтра таки напишу.
                                                                              Ваш до віку щирий О. Перебендя.
P.S. Якщо Сивий набрехав, дак треба йому просто... хоч бандуру в скіпки.
29 Серпня. - Неділя.
