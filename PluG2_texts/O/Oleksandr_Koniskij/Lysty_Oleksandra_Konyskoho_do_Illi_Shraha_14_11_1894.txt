14 Листопаду	                   Відп[овів] 17 листопада]
14 листопада 1894 р.  
Чи Ви живі, чи здорові? Чи що там таке з Вами, що анітелень?! Не діждавшись фотографії, мусів я 8 с[ього] м[ісяця] одіслати IV главу життєпису; але ось учора Лизогуб, спасибі йому! вельми порадував мене, приславши карточку свого батька. Гадає, що на лютий вона ще поспіє. Просить він, щоб попрохав я Вас - переслати йому швидче 1 т[ом] «Записок» і відбиток з 2 гл[ави] «Життєпису». Дак я вельми-привельми прошу Вас - про те, Дорогий Ілля Людвиковичу! Я гадаю, що це добре б було ще й з іншого боку, вважаючи, що в грудні повинно земство радитися про справу над освітою народною. Тепер зручно оборудовати сю справу. На мою думку: чи не послали б Ви тепер свою статтю до «Вестн[ика] Европы»: здається - тепер він повинен би надрукувати. - Хоч надія на ліпше і мигає і може сьогодні трошки блисне, але ж хмара стоїть страшенно густа! Білило пише вельми смутні звістки! Феоктистов сказав, що Дурново «имел полное основание запретить «Зорю» и ни в каком случае не переменять своего решения». Он - воно що! Але ж питаю я: чи сам Дурново сидить так нестеменно, що його ніколи не перемінять? На мою думку - наше право житиме довше, ніж Дурново міністерствуватиме.
Скажіть, будьте ласкаві! Що за атмосфера там в Чернигові, що люде або зовсім не справляють, або справляють так мляво, що аж на серці нудно стає - свої обіцянки-обов’язки?
За Чернигівцями така сила недогляду, що просто - хоч екзекуцією посилай! Чи нема якого пристрою, тарана, напр[иклад], олійницького, або що, щоб усіх Вас розштовхати? Далебіг, не розумію, з якої причини напала на Чернигов отака пошесть «молчальницька». Можна ж скільки хочте «брать шире и глубже», але це не повинно б вадити роботі позитивній! Ось розкиньте про се головою да, будьте ласкаві, шторхоніть під бік і Кума, і Сивого, і всю братію нашу.
Сором лице криє - як згадаю кільки людей і кільки разів обіцяли написати про події в Семинарії, і от за цілий майже рік - ніхто ані слова! - Хто сказав би «часу не було», дак ледві чи хто скаже се! Просто, здається, самі лінощі та й годі. За 13 літ 13 позвикали люде тільки піднебення чухати. Запоможіть цьому лиху! Та й самі, здорові будьте єсте, обзивайтесь.
Ще раз прошу за Лизогуба. - Бувайте здорові. Вашій пані і всім добрим знайомим кланяюсь.
                            Ваш Перебендя.
