Перша половина листопада 1893 р.	       15 листопаду
Спасибіг Вам, Ілля Людвиковичу! Усе, що переслали - пришло до мене. Шкода, що дещо спізнилося: 9-го я одіслав до «Діла» «Над Свіжими могилами» і не все туди попало; а тепер запізно вже подавати. Таки я гадав собі, що Сивенький, бодай його в жито головою! опише і пошле всі подробиці до «Календаря». Воно б у його вишло геть ліпше, як у мене: він все те бачив, і його чутливе і перенятливе серце все те пережило. У мене ж вийде не так, вийде сухе, дерев’яне. Завтра напишу коротко і одішлю. Віршів Журав[ського] не можна надрукувати; занадто вони слабі. Вірши Гофт[штетера]- добрячі 6; хоча вони ні що більш, як переспів Курочкина - «На смерть Беранже». Друковати їх по-російськи не можна принципіально. Перекажіть Сивому, будьте ласкаві, що я два слова переправлю йому - замісць «правого» буде «певний», замість «світоча», буде «промінь». Нехай за се не гнівається на мене, вибачить. А то наші радикальні «критики» зараз вискалять зуби да спитають: а де ж той «лівий» шлях? і т. ін. Піде зубоскальство.
Ще позавчора послав до Вас картку, що словар запевне буде в неділю 21 увечері. А вже ж було б ліпше, коли б Ви приїхали з панією; довше б у нас перебули, а то все прихопцем. Про одно побалакаєш, а про десятеро забудеш. А на той час може чи не приїде ще два «знатньїх иностранца». От би добре було! та не скажу, чи встигнуть вони.
Фотографію похорону привезіть для мене особисто. Але другу треба б швидче послати в «Зорю» (Львів, Театинська, 18, Кость Паньківський). Чи помітили, яку чудесію викинув Лукич: в останньому числі узяв та й надрукував ті вірші Боровиковського, що були надруковані 43 годів назад! Гарна новина! та ще й попсовав своїм перекрученням! Мабуть, хтось на глум се йому заподіяв!
Кінець Вашого листу пішов 9-го. Вибачте, що його трошки скорочено.
У нас отсе пройшла чутка, буцім Кістяковського і Тучапського - засудив Департамент державної поліції: першого на два м[іся]ці в самітню келію, а потім на рік під явний догляд поліції, а останього на три м[іся]ці і на два роки під таку ж саму опіку. Тучапському, кажуть, розщедрились так за те, що у його, оприч одного числа «Народу», знайдена переписка з галицькими радикалами. І тяжко, і огидливо!
Друга чутка - ніби Дурново, Ванновський йдуть на спокій, - замісць першого - Муравьев, що обвинувачував за 1 марта, а коли не він, дак би то Витте. Але про Витте, кажуть, що й він вже прокравсь на якійсь дорозі. От воно, що значить - темна реакція!
Перекажіть - мій низенький поклон Вашій Пані, Кумові і Сивому. Ждатиму Вас.
                                                   Ваш до віку щирий Перебендя.
