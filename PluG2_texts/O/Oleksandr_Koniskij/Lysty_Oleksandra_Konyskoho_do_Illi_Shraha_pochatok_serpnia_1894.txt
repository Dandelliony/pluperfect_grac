Початок серпня 1894 р.  
Вельми превельми жалкую я, що не довелося бачитися з Вами, Дорогий Ілля Людвиковичу! а бачитися треба б було. Між інчим і от для чого. В Одесі - як знаєте - люди святкують 22 серпня столітній ювілей і кличуть і мене. Я сказав, що не вважаючи на своє лихе здоров’я, готов поїхати, але тільки з умовою sine qua non, що б і інчі люде приїхали, щоб одесити закликали і Вас, і Грінченка. Тоді добре було погуляти де на морі, та побалакати про старовину і про новину. За кілька день сподіваюся на се відповіді, а доки що оце пишу до Вас про сю справу, питаючи Вас: чи коли одесити згодяться з моєю думкою, дак поїдете Ви, бо, кажу ж Вам, без Вас і я не поїду. Поїхати на ювилей треба, але коли їхати, дак там ще більш треба буде Вашої голови. В Одесі і Ант[онович], і буде там до 1 вересня. Казали, що й з Харькова буде дехто. Головна річ - побалакать про наше діло.
Грушівський вернеться сюди 15 або 19, і коли треба буде, дак певен, що і він поїде. А на 1 вересня і йому, і мині треба у Києві. - Виїхати до Одеси з Києва треба не пізнійш увечері 21, або вранці 22. Значить - для Вас, коли б задержались ще на 1 вересня у Києві, так вийде тижднів зо два.
Що доброго діється у Вас? - Суд тут скінчився без присуду до кари на горло. Слова Аллаху й за те! Низький поклон Вашій В[исоко]п[оважній] Пані.
                                                  Ваш Перебендя.
P.S. Скажіть щиро: як на Вашу думку: чи можна, чи треба, чи варто послати Лизогубові брошюрки «Дитячий і Парубочий вік Шевченка»?
Вибачте, що турбую Вас, передайте Тимченкові оцю цідулу.
