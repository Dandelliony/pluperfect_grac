Початок липня 1895 р.                   	Відп[овів] 13 липня
Вельми я винен перед Вами, Дорогий Ілля Людвиковичу! Трохи чи не цілий м[іся]ць не відзивався до Вас: все сежу в Києві і не спроможуся нікуди рушити. Був тут 3 липня від поїзда до поїзда Груш[евський]. Ніколи було гаразд і побалакати; але взагалі то й там нічого доброго нема. Кафедра Огон[овського] і досі пустує; кандидати на неї - аж три: Колесса, Студинський і Франко - гризуться та за плечима інтригують; а покористуються з тих інтриг певне поляки, або ще гірш - «тверді» і займе кафедру хтось такий «почтивий», що саме на шкоду національно-народній ідеї. Бар[вінський] знов занедужав і знов десь коло Дрездена у лікаря. Вже більш 1 1/2 місяця не маю від його ні єдиного слова.
Чи дійшли до Вас VI кн. «Записок»? Дивна річ: її цензура не пустила ні до Казанського, ні до Дерптського університетів.
Ви вже знаєте, що «Parlamentдr» покончив своє стидовищне житіє, бо з Росії більш не дали грошей Живному п. Є чутка, що захожуються спорудити у Відні якийсь новий орган...
Що у Вас там доброго діється? Мабудь, такий ж дійсно мертвий сезон, як і у нас. На тім тиждні я писав до Кума, просячи у його деяких справок літературних, дуже мині потрібних; то й досі нема відповіді. Будьте ласкаві, поворушіть його. Чи не прийшла до Олександра Олександровича адреса отого Подколзина, що я останнім разом писав до Вас? Що робить Сивий? де він чи в «Пеклі», чи в раю? Мабудь, ні там, ні там, а на човні. А Чайченко що? Що він тепер друкує? Цензура, очевидячки, стає трошечки легше. А байки чи почали друковати?
Не відаю, коли ми побачимося? Чи не збираєтесь в Палату? Мабудь, я на тім тиждні чи не вдеру такої штуки, нехай мене «здадуть на пароход у відділ багажа» до Чернигова, або що; хоча, певна річ і у Вас тепер спека і духота.
Бувайте здорові. Лизаветі Ісаковні - низенький поклон.
Братерськи цілую Вас. Ваш Олекс[андр] Кониський.
Як прийде до Вас Сивий, передайте йому отсю цідулку.
