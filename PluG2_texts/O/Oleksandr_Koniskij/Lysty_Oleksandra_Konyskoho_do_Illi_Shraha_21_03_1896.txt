21-III з Ялти	              Від[повів] 30 марця
21 березня 1896 р.  
Ради Святого Великодня, з котрим поздоровляю Вас і Вашу пані , Дорогий Ілля Людвиковичу! Вибачте мині, що так довго загаявся відписати на дорогий лист Ваш. що одержав 6го с[ього] м[ісяця]. Спершу таки справді, ніколи було, бо з 4 до 13 вельми пильновав, щоб написати і одіслати Грушівському нарис про перше заслання Шевченка. А потім з 16-го стало знов мині препогано на здоров’я, отак, як ото було останнім часом в Києві. Воно правда: пароксизми не так часто, і не такі довгі, але я їх почуваю - гірш, ніж у Києві, мабудь, тому, що два м[іся]ці було мині вельми добре! І так мене клята жаба знесилила, що після кожного її викоту, я нарікаю вже не на те, що вона душила мене, а на те, що не задушила.
Так мені буває тяжко, що й сам не тямлю-не відаю: чи довго я ще просижу в отсій Ялті, і взагалі в Криму? Тільки того й жду, щоб стало на теплу годину в Києві, зараз помчу. В усякому разі запевне вже бачу, що не висижу в Криму стільки, скільки б треба. Захожуюся перебратися куди-небудь, в Алупку, або що; але не ручуся, що замісць того, завтра, чи ще не прикрутить мене так, що й поїду до Києва! Знаю, що й там не мед, але ж там є свої люди, а тут нікогісінько. Тут я і між людьми, але все одно що в «одиночному заключению». Уживу усіх сил, що б розум взяв гору над чуттям і щоб седіти тут довше, але здається, буде марна праця.
Певна річ, Ви звернули увагу на те, яку побіду взяли наші «Записки» , як славно, благородно, - не поступившись ніже на волосиночку чуттям самоповаги і свідомостю своєї правди-вони виграли справу! Ви помітили, що «Киев[ская] Старина» , що колись глумилась в закутках і «наздогад буряків» друковала нісенітницю Лучицького (Фра Моризль) тепер пише про «Записки», що се видання
«почтенное» . Така побіда вельми мене радує; доводить усім, що простим шляхом, хоч він часом і тяжкий, і колючий, наче стерня, та певніш дійдеш до своєї мети, ніж манівцями та двоїстістю! Так би було і в цілій нашій справі, коли б проводирі її менш коверзовали, менш ходили понад деревами і менш розводили генеральства і ростичі. Звістно, винна більш за їх та публіка, яка ходить помацки і кидається всім стороннім з своїм я. А нам треба своє я ховати, та покривати його роботою, не вважаючи на тих, що гавкають, хто б вони не були. Небіжчик Глібов святу правду про них казав: «набрешуться, та й перестануть» .
А що діється на Божому світі? Я вже тижднів за два, або й більш, газет не бачив. Та взагалі так «оскотинивсь», що нічого не знаю. Бувайте здорові. Поздоровляю з святом громадян, а Вас братерськи цілую.
Ваш до віку О. Перебендя.
