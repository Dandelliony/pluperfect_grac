21 листопаду       Від[повів] 9 Грудня
Симеиз             Ялта, Центральная], 9
        21 листопада 1895 р.
Отак воно завжди і буває, Дорогий Ілля Людвиковичу! з тим, хто здається на «нехай». Обидва листи Ваші я одержав ще в жовтні і далебіг! щодня не покидала мене думка швидче відписати, але ж щодня казав «нехай завтра», да отак і до дня сього, але доки учора не одержав Вашого заказного листу. Велике, щире-прещире спасибі за його! - та не гадайте, бо несинітниці такої, щоб я забув про Вас: до віку - до суду сього не може статися, і не станеться ніколи. Не писав, кажу Вам, раз через «нехай», а вдруге, через те, що ставши не спроможним працювати, я потроху розважаю себе тільки листованням. Спасибі дорогим землякам обізвалися до мене більш, ніж я сподівався, та й навели на мене своїми листами дурну думку, що справді, буцім би я людина потрібна ще на щось. - Майже з усіх міст України приходять до мене бажання здоров’я, з-за Збруча дак аж адреси від громад ідуть, навіть від селян; а інде попи молебні почали правити «о выздоровлении». Чудно трохи, хоч і характерно от що. Прозьба моя до царя - була нічим більш, як елементарним обов’язком українця. Хоч річ йшла про утиски України; але українці ганьбили мене за прозьбу; дорікали, що «хотів вискочити наперед» і «попсовав справу». Святий його знає, чим я попсовав те, чого попсовати не можна!? Утиски ті геть менш почувають Галичане; а проте скоро стало з часописів відомо про моє подання, громади з Черновців і Львова і з трьох сіл селяне поприсилали мені коллективні дяки. Не скажу, за ким тут правда, мабуть «правда» за Українцями; бо вже ж не дурно вони змагаються передовати, кермовати галицькими хатніми справами, і лають Галичан (трохи не по лемковськи) за те, що «здеморалізовані народовці в своїй темноті і необразованості йдуть стежкою обскурантизму» і не тямлять, чого їм треба...» Я реготав, читаючи отакі виписки з листів наших «енеральчиків».
Читав я «Киевлянин]». За першу статтю я йому вдячен; а останні дві - просто шахрайство; одначе, коли викинути одно с, то й в них чимало правди. Звістно, капустяні «общерусские» голови страхополохів «Киев[ского] Слова» 8 не відважаться відповісти так, як треба; бо «Киевлянин» - коли захоче зможе зовсім справедливо вивести їх «до позорного столба». - Інтрига не єсть політика, інтригою жить не можна і не слід паскудити єю нашої ідеї і справи. Доноси «Киевл[янина]» не сверблять мені за вухом; а «служение» на задніх лапках, кивання пальцем в чоботі і виходи з мотикою проти сонця труять мою душу почуттям огидливості. - Я певен, що коли б «Киевлянин]» почав доводити, що в редакторів «Жизни», «Киев[ского] Слова» повиростали кедрові шишки на носах, то вони, редакторі, і тут би своїм «радикалізмом» в куточку і озиранням на Печерськ і Липки, програли б сю справу. От Вам, Дорогий Ілля Людвиковичу! моя думка про київських і інчих «енералів», думка не добра, може, й зла; але ж не з пучки я її висмоктав, а з 38-[річного] досвіду. Та не дурно ж є у нас споконвічна пісня «Кіяне громадо! Погана ваша рада».
Справа Кримського займає мене ще з мая. Кожне Ваше слово про його - є і моє слово. Я розпочав сю справу ще в серпні, але не скажу, що з неї вийде, кажуть, «треба часу». Сподіваюсь, чи не приїде Груш[евський] або хто інший сюди до мене, щоб перебалакати. Я все-таки винний перед Кримським, що два м[ісяц]і не відписав до нього. Мусить він вибачити мині. То може завтра напишу до його хх.
Щоб ви думали діють кияне! Згодився я, щоб мої часописі вони одержували і, перечитавши, присилали до мене. От же досі хоч би тобі один переслали, і я два м[ісяц]і рідного друкованого слова не бачу! Бодай би їх в жито головою.
За того «енерала», що писав до Вас з Алушти, нічого більш не скажу, оприч того, що порадили мині в дорозі земляки, наказуючи «бути з ним обережним», бо «він на два
міхи пре...» . Останнє вгадуйте самі задля себе, більш ні за для кого.
З Алушти я виїхав 17. Гаспідські вітри вигнали. Два дні перебував в Ялті: се місто грабовання і розпусти. Рвать - девиз всякого ялтинця. Тепер осівся в Симеїзі (верств за дві від Алупки, приїхав сюди 19; живу у свого старого приятеля; плачу йому за 4 хати (бо зо мною дві дочки, внук і фельшериця) 45 карб[ованців] з 3 самоварами, топливом і прислугою. Беремо три обіди з З х страв і нам стає на п’ятьох, за обіди платимо 75 р[ублів]. Симеїз - глухе-преглухе татарське село; але на цілому південному березі тут найтепліше і найзатишніше. В Алушті хоч трохи є культури і людей (навіть наших), в Симеїзі «Ciemno wszKdzie giucho wszKjzie!» Тільки море реве у мене під вікнами. Зелені ще доволі, цвітуть рожі і інчі квітки; одначе - зима! Позавчора в Алушті було 2° морозу (вночі, вденьЗ ) в Ялті і в Симеїзі було 3° морозу і 5+, падав сніг три дні, вже верхи гір в снігу, наче в сріблі.
Здоров’я моє ліпше, ніж було у Києві, але за 6 тижднів було разів чотири вельми погано. Одначе Кримський клімат дійсно «благодательный»: 12 жовтня у Києві я мусів двічі спочивати, заким дійшов з дому до Хрещатика дворами, а за два тиждні в Алушті пішов пішки до Су... за 7 верств, і ні гадки собі. Чи довго я пробуду в Криму і чи вернуся ще в Київ - Святий знає. Коли поляжу тут, так заповіт мій, що є у Вас, повинен набратися ще більш сили моральної і «не смущать» Вашої совісти. Щодня запевняюсь, що інакше я не повинен зробити.
Бувайте здорові! Перекажіть мій глибокий, сердечний привіт Вашій пані, Кумові і Сивому: може, б Сивий хоч віршами написав до мене, а то нудьгую вельми за Україною. Коли вийшли байки Гліб[ова], пришліть мині бандеролем З примірники. Братерськи щирим серцем цілую Вас.
Ваш до віку Перебендя.
Адрес: Алупка, - Симеиз, в дом управляющего имениями генерала Малькова.
хх Шкодять йому його ж «приятелі», ведучи проти його паскудну інтригу. Перечитайте, коли ще не читали в «К[иевской] Ст[арине]» його статтю про Франкового Вишенського.
