Лютий 1894 р.            	Відп[овів] 10 л[ютого] 1894р.
Сердечне спасибі Вам, Дорогий Ілля Людвиковичу, і за телеграму, і за лист, а найпаче за радісну звістку про Василя. Великий жаль, що не спинився він у Києві, хоч би на одну годину; або хоч би був подав з вокзала звістку, дак би я був вийшов до його.
Я прохав Стешенка (він же тепер у вас там у Чернигові - щось робить), щоб переказав Вам подробиці про адрес Стороженка, та не скажу, як він там перекаже. Взагалі я до адресів ніколи вельми не кваплюсь і швидче не допишу, ніж перепишу. І скоро відаю за чоловіком - який недобрий вчинок, що не личить українській ідеї національній, дак руки не приложу. Стороженко, звістно, з погляду строго національного нічого добродійного не зробив, хоча і лиходійного нічого. Вже ж пак се заслуга, (коли тільки заслуга!) «отрицательная». Одначе він яко чоловік науки зробив немало і за увесь час ніколи й неразу не промовив ніде ніже єдиного слова проти української ідеї, або не на користь її. Навпаки: його статті про Щепкіна та про Шевч[енка] були добродійні на користь ідеї (московські його почитателі дарують йому альбом з портретами «наиболее любимих им писателей украинских - Шевченки, Квитки, Котляревского, Гребенки»...) Ну те! Так от хіба не буде нашим обов’язком подяковати кожного - хто б він не був - за 35 літ наукової праці честної? Далі я уважав от на що: що коли ми в ювілеях тих людей, що вважаємо робітниками своєї ідеї - не тримаємося того, що можна назвати чистоплотностью, так чого ж нам не подяковати тому, хто, не вдаючи з себе робітника цієї ідеї, цілих 35 літ працював, не заплямивши її на зерно! А я обіруч був би за те, щоб ми уважали перш за все чистоту нашої ідеї в учинках її репрезентантів. Не буде ригоризмом, а тільки чистоплотно буде, коли я не підпишу адреса і не піду на ювілей до такого репрезентанта - робітника нашої ідеї, що не гидує писати вірші сугубо патріотичні і православні з погляду «всероссийского единства». Такі компроміси - річ, по моєму, зовсім не чесна.
Нарешті я гадав, що подяковавши Стороженкові за його працю загальнонаукову, натякнувши злегенька, що треба нам з його ще іншої роботи, та запросивши його до такої роботи, може, тим самим - ми зведемо його на свій шлях. Зміст адреса слово в слово - ось який: «Ми укр[аїнські] співробітники «Зорі» та інчих ук[раїно]-руських часописів, з осередку нашої любої, без краю дорогої України-Русі, вітаємо Вас з торжественними роковинами Вашої 35 літ[ньої] літератур[ної] і наукової праці. Щиро дякуючи за Вашу працю честну, благаємо Бога, щоб Він наділив Вам віку довгого, та здоров’я доброго, щоб Ви ще довго-предовго працювали- робили на користь усім людям та на славу Нені-Україні.
Ми певні, що в ту саме пору, коли починає розвиднюватися та займатися на світ і на нашій, колись славній та вольній, а нині зрабованій, зневоленій, да темнотою повитій Україні, коли і у нас «сонце правди зійде і за собою день приведе», дак під отаку пору, Ви, Земляче! доложите рук і праці, щоб якомога швидче «усміхнулась заплакана Мати»!
Ще раз запевняємо Вас нашою сердечною подякою і високою повагою, на яку Ви, здорові єсте! заробили своєю 35-літ[ньою] працею, і просимо Вас, дорогий земляче, понесіть світ науки до нашої Нені любої рідною її мовою, і нехай рідне її те слово - стане «на сторожі біля дітей окрадених». - (22 підписів).
От тепер судіть чи гарно я зробив, чи ні?
Будьте ласкаві, повітайте за мене Василя і поцілуйте його, як сина, і Кума, і Сивого. Коли буде тепло, да коли Ви будете в господі, дак на Масницю, я, може, приїду в Чернигов. А доки, що бувайте здорові. Пані Вашій низенько кланяюсь.
Ваш до віку щирий Перебендя.
P.S. Вельми б хотів я знати, як гадає Василь Тр[охимович] надалі з собою? Де він гадає літовати? Чи не згодився б зо мною в селі? Це йому про здоров’я неминуче треба.
