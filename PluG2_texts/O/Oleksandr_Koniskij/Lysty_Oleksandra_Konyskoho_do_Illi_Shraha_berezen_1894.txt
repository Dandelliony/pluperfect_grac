Березень 1894 р.  
                    Дорогий Ілля Людвиковичу!
Чув і я, що Микешину - сказали, а він переказав Мордовцю, те, що й Ви пишете про фонетику. Хоча в нашому царстві православному - всякі дива можливі, але - цього дива - я не сподіваюсь, бо воно занадто вже дурне, таке дурне, що ледві й Мордовець йняв йому віри.
Не тільки можна, а й треба запомогти цьому лиху: на мою думку - треба перш за все поїхати до П[етер]б[урга], а коли там нічого не можна вдіяти, так тоді треба їхати до Львова і там упорядкувати. На все це треба і чоловіка, і коштів; а в нас і того, й сього бракує. Отакими ж ганебними заходами як робили в П[етер]б[урзі] і т[аке] ін[ше] - нічого не можна зробити, хиба тільки придбати на себе ще кілько зайвих плям! А ми їх маємо і так доволі; що ступиш, то й бачиш, - що ми згубили охайність моральну, а натомість випестили паскудний егоїзм і - ще гірш - єзуїтизм. Деякі нові факти показали мині такі сторони, що нехай його кат поб’є! Клянуся Вам, що з року 1876 я не переживав таких тяжких днів, як перша половина марта! Я й тепер ще не при собі!.. та про це годі писати.
А ми все сподівались звістки, коли буде у Вас свято і хотіли вирядити до Вас свого депутата, аж ви вже й відсвяткували!
Так значить - годі сподіватися на Вас і оце б то аж до Великодня не побачимося. Довго.
А чи затвердили вже Чайч[енка], чи ще й досі мордують людину жданниками?
Цікава річ - що скаже «радикальная» (радикалізм на кінці носа) «Русская жизнь». По теорії таких радикалів можна і без рідної мови «втягивать местиме злементм»; вирізать у 25[-ти] мільйонної маси язики в ім’я «обьединения общечеловеческой культури» - річ статечна. Он же знов і галицькі «радикали» - в особі Франка (як подає «Галичанин») не хочуть стояти за те, що «русини самостійний народ слов’янський» - а кажуть: «мыгалицкие русские...» А в «Житє і Слові» замість «українська мова» Франко завів новий термін «южнорусский язык»... .
От будь я анахтема, коли через 10 літ (звістно при сучасному status quo) матимуть з Франка нове видання Головацького. Аналогію між ними я бачу велику! Бачу інколи як Франко так і цілиться, щоб як раз вступити у сліди Головацького... А Консул йому допоможе... На те ж він і Консул...
А що Сивий робить? Весну справляє, певна річ. Чи не писав чого Ант[онович] до Андр[ієвського] про посаду? Коли б як-небудь скоком-боком про це розпитаться; а то я боюся, що часом ми з своїми обіцянками і тут не наробили дива...
Передайте мій низенький поклін Вашій Пані, Кумові і всім добрим нашим людям.
                                                Ваш Перебендя.
А я на Великдень таки чи не чкурну на Пороги.
