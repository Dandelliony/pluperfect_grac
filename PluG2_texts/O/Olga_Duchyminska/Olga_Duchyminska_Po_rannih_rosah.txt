По ранніх росах
Чудовий понедільний ранок у гірському селі. Село дихає ранніми димами, і особливий ранній гамір котиться по саду. Кожна пора дня має інший тон. Потічок навіть інакше шумить ранком. 
Роси глибокі, срібні, холодні. Мряки уляглись ранком до спочинку, заки вечором, а часом аж знов ранком прийдеться застелити землю димовим серпанком. Тільки поля ще дихають опарами. Правдивий осінній ранок, хоч на деревах ще не слідно осені, хіба поля нагадують, що літо вже минуло.
Селом женуть товар заспані ще діти. Корови перекликаються своїм ревом чи, може, так витають сонячний ранок. Молодиці та дівчата перебігають дорогу то «з повним», то «впорожні», здоровкаються наборзі — рано нема часу на балачки. На подвір’ях дзвенять ланцюги, це ґазди ладять вози у ліс, клепають коси запізнені косарі, а з-під Кичерки, яка вже освічена вповні сонцем, чути переспіви пастухів. На призьбах хат де-не-де тільки видно пса. Вони сплять по цілонічній сторожі. Як який відізвався, то нерадо, сонним голосом. Часом крізь шибку майнуть червоні щічки дітей у білих сорочинках або чути плач немовлят, якими мами зраня не мають часу зайнятися. З-під одної стріхи маленької хатки чути плач дитини й благальну пісню матері до янголів:
Ой повішу колисочку на вербу, на вербу,
Колишіть ю, ангелочки, а я зараз верну!
Ой липова колисочка, шовкові вороски,
Колишіть ю, ангелочки, колишіть ю трошки!
Але поки що ангели не сходять колисати, і мати сама мусить колисати дрижачими з нетерпеливості руками… Робота чекає… 
Сонце підходить чимраз вище, віконця сміються горючим полум’ям йому назустріч. Село витягнулося по смачному недільному сні, протерло очі… Годі — робота чекає!
Доганяю старенького сивого дідуся. Підпирається паличкою, вітаю його.
 — Слава навіки! Ото, панечко, оздухи, оздухи! Це усей наш маєток. Біднота у селі, правда, але оздух, водиці — нема такої нігде! Бо то був-єм, чуєте, і в чехах, і у венґера, у Босні, Герцоговіні — рахувати при воську півтора року. Ще за молодого Франца-Осифа… Але такої води, такого оздуху не здибати.
 — І верем’є , — кажу, — Бог дав.
 — І верем’є, панечко! Так що ж, — каже зітхаючи, — коли на очі не виджу. Адіть, тільки що крізь ситко, так ми заступило.
 — Ідіть до лікаря, дідусю.
Старенький робить рукою вимовний рух, який каже здогадуватися брак гроша.
 — Коли і суха ложка рот дере! Треба до всього правди. А я, ади, дітєм пороздавав, а тепер відки озму? Нема скон дати на медицини.
 — Конче рятуйте зір, дідусю.
 — Тимчасом дідови, ади, вже недовго дивитисі на боже сонце… Вістарчить і так. Вже й так згасне леда день. Ая, панечко, згасне дідови світ… Та — будьмо си здорові, та дєкую за гречне слово. Йду провідати внуків.
Розпрощавшись з дідусем, стрінула молодицю, яка йшла до хворої сестри й вспіла розказати мені, що «корова, коби здорова, положиласі», що «овес вижали», що «отавів цего року нема», та нема печериць, то й нарік життя не буде.
Село кінчилося, а кінець села понад поля літала хмара гайвороння та виводила свої карколомні танки з божевільним криком.
 — Що там таке сталося? — питаю. — Може, там що є, що вони так літають. 
 — Ей ні! Це на вітер. Птаха у воздухах літає і знає лад тому, що маєси творити нагорі. Вітер буде.
Я опинилася за селом. Синє небо дотикалося до лісів, просвічувало крізь їхні вершки і творило сітку, наче подерта дранка.
Стежка вела на непорослі горби з одного боку села. Зранку були покриті ще цвітучими бараболями, недородними коноплями і малим льоном, а далі на чубках росла ліщина. З противного боку села стоїть горда Кичерка. Ця сама, яку Зінка зі «Страстного четверга» підпалювала. Туди колись ходили герої цеї повісті. На Кичерці товар пасеться і відбивається ясними плямками від зеленого пасовиська, а решта калатає по кущах ліщини. А вона, задумана, покрита рідким гребенем лісу, любується у сонячних обіймах.
З найвищого горба села вже не видно. Воно сховане в ярі. Широкий вид на далекі горби і поля, які зі своїм збіжжям в острівках нагадують шахівницю з порозставлюваними фігурами. Десь на хвилю грачі відійшли… 
Але сонце чимраз підходить, пригріває, збирає роси. Стежка сходить назад у село.
Навпроти мене молода жінка в лахмітті несе на рамені щось ніби скриньку. Куди вона зі скринькою йде в поле? Стрічаємося.
 — Ви що, зі скринькою в поле? — питаю.
 — Та це, ади, колиска з дитинов, — каже й обережно скидає на землю.
Старезна колиска, яка, певно, виколихала кілька поколінь. З лахміття наставилася дрібна ручка, і щось запищало. На колисці спертий серп. Жінка відслонює головку дитини — і серп творить ореол… Ніби пророцтво ореолу твердого життя для маленької людини, що копирсається в лахмітті і кричить.
 — Спічніть, — кажу, — жінко добра! Бійтеся Бога, таж вас руки болять.
 — Ой, болє, їмостице , болє! Болє від колиски, боле й від серпа. Ади, день в день ношусі з дитиною. Чужий вівсик жну. Як ходила-м в ягоди, то лишала-м саму на півдня. А воно так сі скричьило, що гадала-м, що сухоти дістане, таке мізерне зробилось Жаль ми дітвака. А їй усього п’єтнайціть неділь. Ношу зі собов у поле чужий вівсик жати.
 — Господи, — кажу, — та в хаті не маєте кого, хто би вам заніс?
 — Ой, я сама! Нема, кажу, — каже ніяково.
 — Ну… а батько? — питаю якось несміливо.
 — Та це — не до вас кажучи — копильчьи . Не має тата… 
 — Ну, а що ж, він нічо на дитину не дає? Впоминайтеся, скаржте!
 — Ой, їмостице, та він сам нічого не має! Ади, сночі шандари го взєли до арешту. Заєдно беруть… Та що дасть, коли не має, хіба п’єть голих пальців, які не все дають їсти. Ади, озме що чужого… Потім відповідай! Нема бідному правди нігде. Богачеви і вкрасти гаразд… 
Та й кого скаржити буду? Цего бідного безробітного, що го заєдно шандари беруть? Та й за що скаржити? За то, що має добре серце, слово добре для мене, сироти? Бо хто мене знає? Ніхто! Біда і гризота знають тільки, де моя хата! Він оден… 
Від малого бідую. Сорохманков лишила-м сі від мами. П’ятеро нас було. А найменче — ось моя. А бідочка в хаті! Нема як дитину плекати, пипки не хоче. А я своєю грудню, хоч дівка, кормила-м. Дам грудь, дитина ссе, а я пускаю молоко з ложки. Так мучила-м сі з нею півтора року. І віросло! Але, як мало три роки, вмерло. Гадала-м, що сі мину з жалю… Ади, знало, коли вмирати. А мої ночі недоспані?!. Е… Всьо пішло в пусте! А тепер… 
Замовкла. Схилилась над колискою, дала жовту суху грудь малій крихітці, яка теж колись виросте й буде ходити чужий вівсик жати, як її мати. І, може, уся розрада і краса життя буде в любові до якогось, що го шандари «заєдно» беруть… 
Така тиша в природі… Тілько супокою і краси… Та мені стало ніяково за себе, за цю бездушну природу і за спокійне, всміхнене сонце ранку… Я теж замовкла і почувала себе винною перед он цею матір’ю, що кормить дитину своїми порожніми грудьми, перед матір’ю, яка болячими від роботи руками двигала колиску зі своєю дитиною, матір’ю, яка ще дівочими грудьми мусила вже кормити наймолодше в родині. Стало перед нею ніяково й стидно за щось… 
А хтось написав такий закон!
Молоде лице передчасно постарілої жінки поорали журботи й гризоти у всіх напрямках, мабуть, ще тих далеких ночей, коли вона плекала наймолодше, почали свою роботу, почали виковувати риси болю і жури.
Перестала кормити, закинула колиску на плече й пішла чужого вівсика дожинати.
Я чимборше зійшла з гори в село, та весь день мене переслідував образ жінки з колискою на плечі, яка йде на чуже поле заробляти і яка свої думки посилає до того, якого «заєдно» беруть шандарі.
