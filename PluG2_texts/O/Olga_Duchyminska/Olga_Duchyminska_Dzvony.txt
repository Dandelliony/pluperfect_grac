Дзвони
Посвячую в рік ювілейний Вп. Ользі Кобиляпській
І
Задзвонили… Заплакали, а кожний зокрема.
По черзі пробували, наслухували… Кожний з них скаржився, розказував… Може, своє життя, може, що бачив за десятки літ! Та їм, чужим людям, — байдуже… Запав засуд забрати всіх з їх рідних місць і вивезти у далекий світ.
Пронісся понад селом лебединий спів дзвонів. Гомін грає на теплих променях весняного сонечка, летить у поля, топиться у бистрих хвилях Стрия, губиться в горах.
Галич була збентежена цею роботою. Не виділи тут нікого, крім старого дзвонаря. Нині йшли попереду незнайомі, а дзвонар на самім кінці з похиленою головою.
Знімали найбільший дзвін. Гордо держався він у завісах, його рвали — він кричав та скрипів, але не давався.
Легка дрож жаху пронизує товаришів… І коли він стогне, скрипить — вони лише ледве чутним гомоном боліють… Подався, вирвали з коренем… Застогнав — і замовк… Лише серце вдарило в крису, й пронісся останній зойк розпуки й болю… Літа, довгі літа служив людям і був приємний усім в радісні святкові хвилини, і в годинах смутку був вірним товаришем… Нині лежав горілиць, звернений невидимою силою в руках сліпої юрби.
Дзвонар стояв стривожений, в розпуці, на віях тремтіли сльози… Гайвороння сиділо мовчки на вершках старих дерев.
Взялися до меншого дзвона. Цей — недовго опирався. Застогнав — серденько вдарило тихо об крису й змовкло. Лежав коло великого… 
Третій дзвін не давався. Чому так легко піддатися тій демонській силі… Хто приказує? Десятки літ служив… А тепер? Хто скличе людей до церкви, хто задзвонить радісне «Христос воскрес» людям за три дні… Мале серденько товчеться по крисах, сумні звуки скликають людей на поміч… Ніхто не йде… Друже дзвонаре, й ти безрадний?
Піддався, опинився коло товаришів на землі… 
Четвертий, найменший, — висів ще. Пробували голос, дзвонили нечистими, грішними руками… 
Старий приятель крізь сльози почав благати, щоб зоставили його — хоч одного… Гладив ніжно дзвони, просив в них прощення за велику, страшну справу… За непоповнену ним кривду… 
Малий дзвін залишився. Зоставили його мов на глум… Нехай він один грає цю симфонію, яку вони грали вчотирьох, нехай один… Та ні, він хіба зможе тепер заграти їм сумної, похоронної… Жалібної віднині він лиш співатиме… Лише жалібної… 
Поклали дзвони, як мерців, на віз і вивезли з села.
Старий дзвонар вивозив їх.
ІІ
Ніхто не тямив його народин і коли завис високо на мурованій дзвіниці міської церкви. Крізь вікна мав отвертий світ на всі чотири сторони — й не спускав чуйного ока зі свого пануючого овиду. Сотки літ займав почесне становище й тішився пошаною і славою.
Знав всіх від малого. Мав чудодійну силу промовляти до них. Своїм голосом вливав у зболілі серця потіху та відраду. Смуток умів своїм чарівним гомоном розірвати, грішникам умів промовляти до серця. Його голос рвав їм совість, вдирався незначно в тайни душі й шептав… Розривав на атоми їх твердість і топив грішні серця мов віск, як закрався до них… Топив злі думки на сльози. Коли прощав кого, виряджав у вічну дорогу, то ридав, голосив… А знов у радісні хвилі — так весело, ніжно плив його голос… В серці будилось щось гарне, відрадне… Всі акорди в душі відповідали йому відгомоном — погордою.
Чудо. Дзвін цей зжився з людьми в усіх хвилях їх життя, плакав з ними й тішився — та все його чуйне серце гляділо крізь вікна, на всі чотири сторони світу.
Та настала велика зміна. Крізь свої вікна бачив він незвичайний рух, небуденні події… Проминали безслідно одні по других, про дзвін забували зовсім. Днями й тижнями він мовчав.
Настали знов кращі часи. Віджив наш дзвін, голосить, гомонить — та людські серця заскорузли чи закам’яніли? Не слухають його, а може, й послухали б, та не розуміють. Такі грішні стали люди, що Бог відібрав їм ласку розуміти слово — науку, чистого серця дзвона. На високу вежу дзвіниці зліталося гуртками чорне вороння — довкола пахло кров’ю.
Безголов’я доходило до божевільних вершин. Для людей не стало ніяких святощів. Все вступило у темряву гріха, й те, чому колись поклонялися, тепер топтали ногами. Люди стали глухі, а їх слух вводив у такий блуд, що, де був плач та зойк, — вони чули музику… 
Корчився дзвін з болю, а його голос у нічній душі не знаходив відгомону… 
І на нього простягли святотатську руку. Знав з крякання чорного ворона, що діється, — до чого люди ужили святих дзвонів. Побачив жовнірів, що йшли до нього. Встид і біль корчили серце. Оглядали його, мов буденну річ, і зажурилися, що через свій тягар представляв трудність, щоби його знесли надолину. Вкінці вирішили його викинути через вікно.
Плакало серце дзвона, а людські серця були спокійні. Довершили свого діла. Люди були глухі — їм треба гуку гармат, щоби почути й зрозуміти, треба крові й вбивства, щоби побачити, — на все інше були глухі й сліпі.
Подвір’я під дзвіницею природа встелила смертним саваном, на якім мав спочити дзвін.
ІІІ
Його звали «дзвінок». Малий, а голос, голос чудний, чистий, мелодійний. Був це приятель дітвори — шкільний дзвінок. Від літ висів високо, гордо позирав кругом себе та зазирав крізь вікна в школу.
Вмів говорити, та говорив не язиком, лиш серцем. Буває, рано вже голосить, кличе дітвору, нагадує школу — а дітвора летить, летить, мов метелики… Різної величини, різної барви. Говорив одним голосом, а кожний розумів його по-своєму. Почує пильний голос — ого, вже в пам’яті стає школа, наука… Біжить, спішить борше. Лінивому причувається глумливий голос: «Лінивий, лінивий…» В душі щось журить його, щось будиться в ссрці: жаль чи встид, може… 
Її любили його діти — страх як любили. Годинами приходили борше — лиш би «сигнувати»… І який гордий був цей, якому припала честь тягнути за шнурок, — а інші стояли гуртком і ока не зводили з дзвінка, який, свобідно, високо виколисуючись, видавав гарні, веселі звуки.
Та нагло все змінилося. Надійшла осінь вже, а він стоїть забутий… Мовчить. Не йде дітвора, не кличе він її… Ніхто й не дума про нього… Ніхто уваги не звертає. Шнур урваний… Мовчить… Хіба часом чужі йому люди припинають коні до стовпа.
Знов настали ясні дні для дзвінка. Знов рух… Дали новий шнур — знов за його покликом летять метелики, рояться, гомонять… А він їх усіх-усіх знає, і вони до нього з повною почестю і любов’ю.
Та одного сумного осіннього дня настала зміна.
Під дзвінком з’явився жовнір і почав його оглядати… 
А дзвінок і цього ранку скликав дітвору, та дивно: з появою жовніра змінилися слова його серця. Жалібно дзвонив, говорив, прочув свій кінець. Пращав дітвору… Пращав усіх… Його забирали у незнаний світ… В голосі пробивався сум, він дзвонив крізь сльози… 
Принесли драбину й почали знімати. Стогнав, не даючись… Стогнав уриваним голосом… Застрашені діти приперлися до стіни й німо дивилися, як забирали їм приятеля… 
Кинули об землю.
Судороги перейшли малі душі… Чому? Нащо?
Острахом наповнювалися молоді серденька перед немилосердною грубою силою, супроти якої нічого не може остоятися.
Дрібні-рясні сльози зросили личка. А дзвінок їхав у незнані світи… Чи задзвонить коли… Чи скличе дітвору-метеликів до себе?
Хіба кулькою задзвонить жовнірові коло вуха, хіба скличе гайвороння на довершення свого діла.
Листопад 1917 р.
