В суді
(З «Книги життя»)
На коритарі в суді було багато людей з дооко-личних сіл. Наші знайомі з Песіх Лобів стояли теж тут гуртками. Була й Тимчиха, і обоє Виляків. їх визвали на свідків в справі уживання братнього поля через недавно померлого Леона Цирулика.
Вже від досвітку (щоби не спізнитися) підпирали мури суду, а тепер на коритарях розправляли голосно, що і як мають свідчити.
 — Я знаю тільки одне, що був гідний ґазда, — говорила Тимчиха. — 3 моїм їздив у землю святу. То вже погадайте си, не був невчений дурень. До самого Божого гробу їздили.
 — Ну, але чому вони нас так довго не покликають? Гей, Бог дав весну, робота в поли, — загадав Виляк.
 — Ей, що вам, куме! Вас двоє, — відповіла Тимчиха. — Двоє вас, гі голуб’ят в гніздочку. То я сирота-самуцька. Не маю з ким робити. Ой, не маю! В гробі мій ґазда, поміч моя, порада. В гробі!
 — Божа воля. На це ради нема. Мусите сами ґаздувати. Вам би було найліпше, аби-сте усе дали на спілку.
 — Аж тоді би-м нічо’ не мала. З голоду би-м загинула.
 — Не потребуєте чужим давати. Дайте своїм. Маєте тільки фамілії.
 — Ой, то фамілія! Ци хоть хто вступить у хату та поможе що?
 — За роботу мусите платити, Маріє. Вони біднійші від вас. Ви їм нічо, вони вам нічо. А вам всьо пропадає. Говорити, коли-сьте скупі… 
 — Гей, люди! Адіть, цей кудлатий робив зі мною спілку, та що вийшло? Одна колотнеча тільки!
 — Не гнівайтеся, Маріє. Жиємо тільки літ в сусідстві, а ще-сьмо сі не сварили і, дасть Бог, не будемо. Але мушу вам сказати, що ви нікому не хочете дати, що належиться.
Нагло все стихло, коритарем перейшов возний.
 — Цитьте! Вже добре! Зараз нас покличуть. Радца пішов! — шуміли між собою.
 — Який там радца вам! — сміялися знавці судового персоналу.
На кінці коритаря стояла дівчина і плакала. Головою тулилася до холодної стіни, здавалося, що хоче нею пробити мур. До неї присікався якийсь чоловік і все їй щось пошіптував.
Недалеко стояв легінь і з гордою посмішкою дивився на неї. Біля нього стояла його «партія».
 — Не оженюсі — і вже, бо ми сі не хоче! І суд не поможе! — говорив.
 — Адіть, яка безстидниця! По судах сі публікує. Якби була годна, то би в пазуху свій встид, свою розпуку сховала, а вона до суду. Поля сі її забагло! — злісно говорила його сестра.
 — І хто може знати, чия дитина! — відозвалася друга сестра. — А ти не тримайсі. Ти маєш так много поля, що би-с роздаровував?
 — А я гадаю, що він повинен оженитися з нею, — сказав швагер.
Обі сестри аж скочили.
 — Що? То вона пара до нашої фамілії? Відки ми можемо з ними своячитисі? Бог боронить! В нашій фамілії таких не було і не буде. Най шукає собі рівні. Не дамо йому оженитисі.
А по дівочім сумнім личку котилися ясні горохи сліз, падали на сплетені у розпуці білі руки і спливали без шелесту додолу. Оберталася лицем до холодного муру, наче благала захисту перед злою долею. «Чи ти знаєш, дівчинонько, що за любі ночі іккучими слізоньками ти виплачеш очі?» — згадалася пісня.
Під другою стіною стояв парубок, цілий побитий. Одне око було підпухле, голову мав побандажовану, на лиці і руках мав синці. Чути було йодоформ. Нін говорив, а коло нього був гурток цікавих слухачів.
 — Музики то музики. А він мені розказує. Е, не гадай собі, що ти війтів син, то вже й до розказу. Щоправда, ми єден на другого шукали зачіпки. І ;жайшлосі. Не дозволив йому гуляти з Софійов. А иін насупроти. А я тільки й чекаю кінця. Як му дам позауш — відразу похилився, керви го обляли. Чекай, братчику, ту мій розказ! Зробивсі крик, він вийшов надвір, обмивсі і вертає. А твар му загнало, аж викривило! А я гуляю. Але позираюсі, а ту збираєсі його «партія», а «моїх» не видно. Гуляю, а котрийсь з них підставив ми ногу, я впав! Тоді той рабусь на мене з обцасами. По голові, по лици… Не давав-єм сі, але пропало! Ледви нас розігнали. Я єму покажу, злодієви одному. Я го навчу порєдок давати на музиці!
 — Ну, але ті, сирото, збив! До порєдку! — дивувалися.
 — Кажіть! В голові маю дєри від підків. Ногами мня місив!
 — Ци сі стік? Був би парубка забив! Файна забава, нема що!
Посередині стояв гурток господарів, які кричали до себе всі нараз.
 — Матію, чуєш… Матію, не будь дурний! Бевхнув, то бевхнув. На войні не такі канони бевхали. То що було робити, га? А ти рахуйси, не був-єсь на войні, не видів-єсь страху смерти — ну, як хтось ти камінь у хату кинув, — а ти вже до суду. Га? А кажи, до якого суду ми маємо йти, як били канони, машинґвери, ґвери, ліворвери… Сти-дайсі, Матію, бігме, стидайсі!
 — Я свого права мушу доходити. Або я не ґазда, або я податків не плачу?
 — Честь би-с мав, Матію! А ті, що були на войні, а ті, що погинули, не платили податків? Бігме, не маєш чести!
Під вікном стояв мізерний парубок Юрій Царинка. Він якось заклопотано дивився надвір, ніби не мав ока межи люди. Оподалік стояла гарна молодичка, яка, видно було, знає про свою красу і лудила очима по коритарі. До неї плечима стояв її чоловік Михайло Босий. Руку засунув за пояс, шапку — від чола і говорив з другими, кидаючи оком на парубка під вікном.
 — Та до чужих жінок, та до чужих жінок! А мені розказують таке он таке, ти з хати, а Юра до хати! Ей, Юро! Чужа жінка — то тобі не шєпка. А я си гадаю, вілапаю, ци правда, ци ні. Підвечір зібравсі, їду в ліс наніч. Коні лишив у лузі, а сам під хату; жінка з хати, а я під ліжко. Нічо, лежу собі, чекаю. Нема, а мій Юра в хату! Добре є! А жінка і пиріжків Юрі, і сметани, під бороду гладить, цілуються. А далі задули світло… А я тоді з-під постели. Дам я тобі чужу жінку! Як-исьмо ся зчіпили, а ту в хаті темно, жінка ґвавтує, а ми возимосі по цілій хаті, зайшли-сьмо в кут під полицею, а він мене додолу гне, а я вихопив ножа з-за реміня — та в живіт його, та в живіт… Пролежав, сирота, два місяці. Е, Юро! Тобі чужі жінки смакують. Ні, брате, так не йде!
Одні сміялися з невдачі Юри, другі лакомо дивилися на молодичку, яка з ледве помітною усмішкою крізь спущені вії оглядала присутніх. 
Два реберця поламані і припухлі лиці,
Було Юрі не ходити та й до молодиці!
 — Попам’ятає мене. Аж я йому носа втер! Чужих жінок завагається!
Були тут теж справи гонорові. Одну жінку заскаржили до суду, що вона чарівниця і має хвіст, а вона знов заскаржила за образу гонору.
Сміху було немало. Її сусід Андрій, який був з нею в гніві, ходив навіть до учительки, щоби та прибила печатку, що Ева має хвіст і що є чарівницею. Учителька, очевидно, не хотіла, і за те він був дуже ображений і виговорював на школу.
 — Та ви відки знаєте, Андрію, що вона має хвіст? — сміялися люди.
 — А так! Що сі тичит хвоста, то видів-єм, як сі купала.
 — Що ж то, підглядали-сьте Еву? А що на це ваша жінка? — договорювали.
 — Що ж, трудно! Що сі тичит, порєдок мусить хтось в селі робити. Молоко відбирає. А друге кажіть: порєдна ґаздині йшла би сі купати в ріку та публічитисі? Ци то пасує для ґаздині? Що вона, пані яка?
Нагло отворилися двері, возний прибив на дверях спис справ, які будуть нині в суді. Все затихло.
Кожний пхався наперед, ближче порога, щоби, як закличуть, вже бути на залі. Зрештою, знана річ: чим ближче, тим певніше.
 — Не пхайтесь, люди! За порядком вас будуть кликати. Поступіться! — робив порядок возний.
Та в думці кожного було чомусь, що його справа повинна бути перша, бо він не має часу. А все ближче порога, то певніше.
Возний викликав:
 — Андрій Приблуда — оскаржений за побитє.
В залі коло порога закрутився малий чоловічок, який хотів чимборше приперти до стіни палицю, на якій заложив шапку. Так певніше, бо ще який ворог вкраде. Не пошанує ясного суду. Але палиця падала, а він знов ставляв.
 — Андрій Приблуда! Є чи нема? — кликав возний. — Ходіт борше!
Всі дивилися заздрісно на щасливого Андрія, якого вже пани покликали.
 — Є, є! Зараз, зараз. Тільки шєпка… 
 — Де він? Що робить? — нетерпеливився суддя.
 — Добре, добре! Зараз, зараз, бо мені шєпка… — і кивав рукою в сторону судді.
 — Ходіть борше! Не маю часу!
 — О, вже, вже. Намістив, слава Богу! То правда: нема часу! Хіба в Бога цей час. Ну, тепер пан сендзя можуть розпочинати свій антерес, — говорив Андрій, втирав ніс, а руками поправляв волосся.
 — Називаєтеся Андрій Приблуда?
 — Так, прошу ясної корони, так.
 — Вас оскаржено за побиття сусіда Івана Гори. Розкажіть, як це було і за що ви його побили.
 — За жінку, прошу ясного суду. За жінку. І пан сендзя не були б ліпші… 
 — Чоловіче, говоріть до річи і борше! — знов відозвався суддя.
 — То воно всьо до річи. Ну, і моя жінка, ніби тота Катерина, пасла вночі коні, бо я щось нездужав.
Пасе Катерина коні, нібито моя жінка, бо Катерин є в селі до хороби… А той знов, ніби Йванцьо Гора, також пасе. Ну, паси собі здоров, ти собі ґазда, а я собі ґазда! Ну, і пан радца розуміють, вийшов між ними антерес. А мені знов не мож мовчати на таке. Та пан сендзя знають… 
 — Чоловіче, говоріть що треба!
 — Ну, але дай ми на то. Якби так пан сендзя застав жінку, а о з тим… — і показав на секретаря.
 — Не мішайте тут того, чого не треба! — гукнув нетерпеливо суддя.
 — Ну, та я мушу пану сендзьови всьо по порєдку розказати. Так на розум. Чи пан сендзя були б ліпші, якби жінка пана сендзього… 
 — Та говоріть про себе, — вже аж ричав суддя. — Били-сте Івана Гору чи ні?
 — А то кара Божа, гей! А то я йому, може, ще й трактамент мав ставити ци який припадок? То я мав йому позволити, щоби він мені жінку… Ні, на таке я не підписуюся!
 — Чоловіче, та відповідайте вже раз. Били-сте Івана Гору?
Довго ще там тривала ця розправа, заки закінчено, і Приблуду засудили за побиття Гори.
Багато справ перейшло, вкінці викликали Тимчиху на свідка.
 — Як називаєтесь, ґаздинько? — питав суддя.
 — Марія Карась, прошу пана, а я жінка небожка Тимка Карася, — і сльози горохом почали котитися бабі з очей.
 — Чи можете посвідчити щодо вживанняг рунту через Леона Цирулика, на некористь його брата Яцка?
 — Ой, можу засвідчити, що то був гідний ґазда, ро-зумний. Обоє з моїм Тимцунем їздили до землі святої, до гробу Божого. Гідний був ґазда. Доньки фай-но повіддавав, за чесних ґаздів з порєдної фамілії… 
 — Але чи можете щось посвідчити щодо уживання грунту на некористь його брата? Ви сусідка, — питав суддя.
 — А що мене, прошу ласки панів, грунт обходить. Я тільки свідчу, що він був гідний ґазда, розумний, працював… Вже то кого-будь не брали на писарі.
Ой, він всьо до крихти вмів написати, ци пашпорт, ци… 
 — Але то нас не обходить. Говоріть щодо грунту. Як то було межи братами?
 — Вже то пан сеццзя ліпше будуть знати, як я, щодо грунту. А ще ліпше, то анжінєр най скаже. Я там не знаю, то їх річ, не буду до того мішатися. Він уже на правді, ми ще на кривді, що будемо про вмерлих говорити. Він з моїм їздили до Русалиму… 
 — Отже, зрікаєтесь голосу і свідчення? — питав суддя.
 — Я можу свідчити тільки, що то був гідний ґазда. А їх грунт і справа межи братами мене не обходить. Я, прошу ласки панів, маю клопоти. Сиротою лишила — м сі… 
 — Другий свідок! Виляк! — крикнув суддя.
Розправи йшли одна по другій. Вільні виходили зі суду поволі, розправляли голосно і говорили всі нараз. Деякі сварилися, деякі грозили собі дальшими процесами, декотрі каялися. Та майже всі повертали до шинку.
По дорозі в село їхали фіри та вертали пішоходи. Кожний йшов зі справунками і з душею, повною новин, та перевтомою по цілоденнім ходженню.
Зараз за містом Михайло Босий надігнав Юру Царинку, який немічно вертав із суду. Михайло, побачивши його, звільнив їзду, та коли з ним порівнявся, пристанув.
 — Агов, Юро! Сідай, сирото! Сварка сварков, але йти пішком додому чоловікові побитому аж ніяк не мож. Нема де правди діти, потурбував-єм тя такой. Сідай!
Юра якось зніяковів і отягався.
 — Сідай, кажу. Он там ззаду коло жінки, бо тут дуже трясе, а ти ще не вилизався. Додому три мили.
Сідай, сідай! Научку вже й так маєш! Порізав-єм тя ножем, то за то, що-с зачіпав мою жінку. І суд ми ніц за то не присудив. Тепер уже-м певний, що не будеш собі в таке заходити. Що було, то минуло. Сідай!
Юра вилазив якось ніяково на фіру, а Михайло примощував його коло жінки, аби було добре і не трясло.
Люди по дорозі здивовано оглядалися, як то Михайло везе жінку з Юрою Додому. Але суд судом, а йти пішки подзюґаному чоловікові не мож. Всякий розуміє. Серце треба мати.
Ще було далеко до вечора, як Тимчиха вже вибралася додому. Під селом лишила кумпанію і пішла плакати на гріб чоловіка. Сумно їй було в цім гаморі. Самітна почувала себе межи людьми, чужою між своїми. Стільки літ були разом — аж ту не стало його. Лишилася сама! Сорок чотири роки — то файний час!
Сонце вже заходило, коли вона вийшла з цвинтаря. Жайворонки співали по полях, інші птахи щебетали по деревах цвинтарних.
Тимчиха любила з пташками говорити.
 — Співай, співай, божий співаку! Ой співай хвалу Божу. Розвеселюй сумні серця. Тільки мого вже не розвеселиш! Не чує він, бо в темнім гробі, бо в сирій землици, і мені нічого не треба. Гей, минуло житє… Минуло, як день оден, як сон. Всьо, що жиє, чує спів, гамір, серце сі радує кождому, тільки той, що спочив під зеленою муравою, — пропав! Нічо не чує, нічого йому не треба! А чиє серце смутне обкипіло кровйов, його нічо вже не розрадує! Слези одні печуть, мов огень… Печуть та падають в душу каменем… Ой, каменем лягли… 
Останнє проміння ще цілувало вершки дерев цвинтарних, золотило колосисті поля, рум’янило траву… Дихнуло вечірнім спокоєм і відрадою спочинку втомленого дня. Тиша спускалася з темного блакиту і втискалася непомітною у кожний закуток людської душі, кріпила його спокоєм, який обіцяв щось в далекій будучуині і підносив душу понад усі житейські турботи. Всі журби і терпіння маліли супроти тієї величі.
Хтось обернув одну картку в книзі життя.
 
