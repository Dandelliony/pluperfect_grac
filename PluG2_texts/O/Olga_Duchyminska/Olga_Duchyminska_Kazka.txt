Казка гірської річки
Вечірні сполохи падали на землю.
Вкрадаються вже сутінки. Вершки дерев ще горять червоною загравою, хоч їх коліна вже обгортають тіні.
Йдемо з Брустур у Шешори. Вздовж дороги ріка. Йдуть ніби дві товаришки поруч. Одна мовчить, друга говірка. На хвилину не змовкає.
Тиша.
Чути, як дихає земля. На душі стає легко, затишно… Сутінки ніжно обтулюють душу і тіло.
Наче прояснилось! Це насупроти виглянув місяць. В ріці щось плеснуло. Що це? Може, вода натрапила на якусь перешкоду… Ні, це сяйво місяця впало у воду і взялося живим, мерехтливим золотом… І понесла його вода… 
Журиться річка. Я не йду — пливу безшелесно. Може, десь зустріну фею, мавку, хай вже бісицю… Тут все жиє.
Часом попри мене й майне якась тінь. Це хтось зі стрічних… людей… 
 — Добрий вечір, паничко! Куди гостюєте? — вириває мене з задуми людський голос.
Не відразу відповідаю. Поруч мене молода жіночка, що так привітно дивиться.
 — Добре здоров’єчко, молодичко! — відповідаю по добрій хвилі.
 — Ба, ци ни болієти ви? — питає, приглядаючись мені уважно.
 — Ні, жіночко! От іду і слухаю, як річка шумить-говорить, та й задумалася, — відповідаю з усмішкою.
 — А я дивлюси, а ви одиницев йдете… Гадаю си, що чьилідинка сама, ни має нікого, та й питаю, куди гостюєти. А то… 
Не мала охоти на розмову. Я була так далеко від людей, захоплена говором гірського вечора. Але глянула на добре личко ще дуже молодої жінки, згадала її привітні слова… Що ж, природа — природою, а он людина з добрим словом… 
 — Дякую вам, молодичко! У мене є нічліг. І товариша маю. Товариш пішов вперед. Я не сама.
 — Я си гадаю, як ви сами, то треба вас переночувати. В мене є де! А є, паньичку злотна, всьо є… — каже якось сумно.
 — Ви такі молоденькі, а вже замужем?
Молодичка промовчала мою заувагу. А далі зітхнула важко.
 — Ає! Ади… Я вжьи не така молоденька. О Петрі минуло ми дваціт і п’єт років. А вжьи досит, як-им молодицев… 
 — А ви чого так поспішилися? Шкода дівочих років так скоро віддаватися. У вас не було часу і подівочити… 
Молодичка сумно посміхнулася. Голову схилила і ніби рахувала кроки, які відмірювали ноги. Мовчала. Я теж не відзивалася, шануючи її мовчанку. По довгій хвилі піднесла голову, дивлячись кудись в простори, шепнула:
 — Ає! Ни було чєсу… Ох, якби вам знати, як житє часом запутаєси, як нитки, а розпутати ни може… І хто його так путає… Ци Бог, ци… — вмовкла. — Паньичко срібна, чьилідинко божа, мене силов віддали, — наче рубнула барткою.
Мовчала і я. Що ж було казати, коли людина хоче облегшити своє горе. Ніби хоче сповідатися. Потреба душі! Хоче від себе самої почути скаргу свого серця. Може, від цього краще стане. А далі спокійним, притишеним голосом гейби з книжки читала:
 — Мене силов віддавали… А я ни хотіла. Али дєдьо хотіли. Мені житє стелитси дзиленим барвінком, пахне васильком, а єму на голові і бороді гречка цвите… Йому сімдисет і п’єт років, мині п’єтнаціт. Ни пара… Али дєдьо захотіли… Ой, любко файна, єк-им не хотіла. Али дєдьо захотіли і видали… А в нього до мени такі слова, від щирого серця… Медом мазані, як ранні роси блискучі, аж в серці скобоче… Али моє серце ни туди обертаєси, куди ноги носєт… Ой, ни туди… Мині в душі ніби тилинка грає, ніби храм Божій, єнголята крильцьима тріскочут… Али ни до него… В інчий бік… Господи, ни довідайси й прости гріха! А це гріх, коли ми душу… Ой, як тєжко, паньичко!.. Та будьмо си здорові, злотна та срібна чьилідинко божа! Най вас Матка Божа в пазусі носит, — і доки я отямилася, тінню щезла в одних воротах, наче втікла від своїх споминів.
Я наче прокинулася зі сну… Чи це річка шуміла, чи людський голос був? Чи, може, сон?
А може, річка шептала казку… 
Тепер я йшла по землі твердою ногою. Не пливла… Переді мною дорога простяглася полотном, річка котила мерехтливе золото і говорила спокійним, рівним шумом… Гори вкрилися місячним серпанком — дрімали… 
Мені перед очима стояла молодичка, коли ще її життя «стелилося дзиленим барвінком і пахло васильком». А зараз вона подає вечерю тому, що має для неї такі слова, «як ранні роси блискучі»… Але її серце ини туди обертаєси, куди ноги носєт». Та вона сповняла спокійно свій обов’язок, який на неї поклали обставини життя.
Шуміть, ліси, гуляйте, буйнокрилі чорногірські вітри, розказуйте, гірські ріки, свої казки, огрівай, сонце, світи, місяцю, падайте, роси, а життя попливе своїм руслом, яке кожному проклала Доля.
1923 р.
