Великодня легенда
На хресті вмирав Христос. Умирав за людей, які розіпняли його… Страждальна Мати дала свого єдиного сина на смерть, за велику визвольну ідею, а сама під хрестом вмирала з болю і розпуки… 
Висів на хресті наго, на посміх людям.
Побачив павук наготу Христа і завстидався. Завстидався за людей, які у своїй злобі не дають себе перевищити. Серце малого павука здригнулося, і він почав чиМборше ткати срібну павутину довкола бедер Христа. І обтулив святе, зболіле тіло Христове ніжною тканею.
Недалеко хреста, на якому вмирав Бог, стояла червона лілея. Пишалася своїм яскравим і струнким билом. Коли побачила вмираючого Христа зі спаленими спрагою устами, добула з глибокої комори своєї чаші краплю солодкого меду. Попросила бджілку, щоби носила цей мед на спалені губи Христа, які жовнір напував жовчю. І відітхнув Христос від покріпляючої краплини меду, яку лілея добула зі своєї комори, а бджілка носила до губ Христа.
* * *
Надлетів жайворонок. Із дзюбка полилася слава Творцеві, але глянув і пізнав Бога на хресті у людських муках… 
Побачив тернову корону Короля королів… Колючки вбивалися в тіло, а струйки пливучої червоної крові писали по чолі та обличчі біль, який шматував Бога-чоловіка. Легенько спустився, сів на корону і своїм дрібним дзюбком почав обломлювати колючки тернини, які не тільки були вбиті в тіло Христа, але і в серце страждальної Матері… І почав крилатий співак видовбувати терня зі святих ран, а Мати-страдниця благословила малу пташку, в якої було більше серця, як у людей, які прибили його на хрест за науку, повну любові.
Сонце підійшло вже високо і розсипало довкола гаряче полум’я південної жари. Надлетів бистрий орел та побачив святу голову, похилену болем і втомою від гарячі та духоти розпаленого повітря. І в серці короля птахів піднявся бунт. Чом люди вбивають своїх пророків, своїх богів-королів? І розложив свої широкі крила над головою Христа та :ілхистин його від гарячої полуміни сонця.
А з півночі, з-під високих гір, які свої вершки кутали в опалеві мряки, прийшла дівчина у вишиваній сорочці і в намисті. Несла вінок зі золотого колосся і наруч васильку. У стіп Христа зложила вінок і васильком закосичила хрест. Хотіла улегшити біль розп’ятого квітками і щирим серцем… 
День клонився до заходу, спека гасла.
Павук скінчив роботу і дивився на свою срібну ткань довкола бедер Христа.
 — лілея плакала вечірніми росами — 
 — пчілка сиділа у вулику сумна — 
 — буйний орел відлетів з жахом перед злобою світу — 
 — дівчина з далекої півночі стояла з розпукою в серці… Червоне намисто розсипалося кривавими сльозами — 
 — Мати-страдниця стояла під хрестом, заніміла з болю, — 
 — а Христос тихо, склонивши голову, віддав духа Богові!
* * *
Чорні клуби хмар покрили небо, затінили сонце, пітьма впала тяжкою опоною на цілий світ… Гуділи громи, горіли блискавиці… Здригнулась земля осіннім листком, дрижала вся природа і заридала бурею!
Бог-чоловік помер!
* * *
Павук захистив себе під дерев’яним раменем хреста, на якому умер Христос. І дотепер тче по кутках свою ніжну ткань. А в нагороду дав йому Бог у виконанні таку ніжність і мистецтво, що ніхто йому не дорівняє.
Малого співака захистила грудка землі, до якої припав з острахом, і до сьогодні вона захищає його, і він під нею в’є своє гніздо.
А буйний орел полетів у високі верхи і там, перед розшалілою бурею, захистили його скелі. Там він і до сьогодні кладе гніздо своє.
Лілейка побіліла з грози. Коли рано сонце вставало, зціловувало срібні роси з її блідних лиць. Вона так і лишилася назавше білою і стала символом невинності.
А дівчина з-під високих гір у вишиваній сорочці з пірваним намистом не відступала Христа. Хай світ валиться, земля дрижить, хай сонце згасне — вона не лишила Христа, ні його святої Матері.
Душу її заповнила велика любов до ідеї, за яку вмер Христос, і терпіння, яке мало принести [спасіння] і їй. І сьогодні над нею хрест і криваві сльози — але в душі в неї великі скарби: витривалість і віра в майбутнє, у воскресіння!
І настав ясний ранок. Тіла на хресті вже не було. Спочило в гробі. Було тихо і святочно.
А третього дня природа грала і раділа:
Христос воскрес!
 
