Така вже доля… 
(З «Книги життя»)
Коло вмерлого сиділи люди і забавлялися розмовою.
У хату заблукав теж якийсь подорожній. Помолився коло тіла, розклонився на всі боки, закурив люльку і мовчки прислухався, що говорять про покійника.
 — Що з того, що молодий, коли вже така доля була… А так!.. Кожний має свою виписану долю десь у небесних книгах.
І почав розказувати про свою долю. Жони сиділи на лаві вздовж труни, а він стояв серед хати і говорив:
 — По смерті першої жінки такі мі жалі взєли, що кара… Місця си ни знайду, думки не приберу… Робота сі не бере… Щось неначе мі зі села гонить. Ще день перегльобиндзаю , але ніч… Приходить моя Марійка і лудить мене за собою… Так виджу ї’, йк вас рщених . А далі виарендував поле братові, а сам наймивсі пасти вівці. Дітей в мене не було. І пасу вівці в полонинах… Так любо, мило!.. Розвело ми трохи душу. І пташки співають, і трава росте, деревина шумить свої пісні, а ти пасеш собі овечки. Нас було кількох. Бокував я від них… Сумно мені було. Жура їла серце моє! Сиджу собі осторонь і думаю про небіжку Марійку. Вночі вони сп’єт в колибах, а я лежу, дивлюсі на небо, засіяне звіздами, і думаю, від чого вони займаютьсі… Хто їх світить, а хто їх здуває… 
Вмовк, пикаючи люльку, в якій поправляв тютюн великим пальцем. Вкінці сплюнув, метнув головою, затягнувся люлькою і правив дальше:
 — В полонини моя Марійка не приходила… Але прийдесі — такий жаль душу скобоче, що землю би-с дер під собою… то знов туск, туск… Береш свирівку і плачеш нею… Відкись такі нути сумні, пресумні… Ти її приложи д’губам, а вона тобі як заплаче… Вівці — німина, не раз дивуютсі… Але най там!..
В осені гонимо вівці на продаж через гори, аж до венгра. Йдемо, йдемо лісами, горами, проваллями — аж тут нагло з гір бачимо низини, села, міста… Добре мені було… 
Раз гоню — а були малі ягнята, — в якімсь селі вийшла молодиця з дитиною на руках і каже до мене: «Маєте тільки овечок, дайте мені одно ягнятко!».
А чом би не дати. Дав. Моя отара пропочила трохи, я покріпився, вона мені винесла молока, розказала, що вдовиця — і я дальше в дорогу. Ей, Марійка на думці. Заєдно тільки жура ссе серце, оре душу… 
Зітхнув.
 — Пригнали ми вівці до венгра. Купці попродали, і мені пора вертати. Але що за кара! Вдова Олена мені з гадки не сходить. Гі, бодай сі не приказувало! Бачу все її з дитиною на руках, стоїть переді мною, гі жива. Гадаю си: а може би, вернути до неї? Я сирота, вона сирота… Ба — коли-м забув на смерть, в котрім селі то діялосі. Думаю, нагадаю — ніяк!
Закарало — ані, ані! Що ж, нема инчої ради, хіба йти від села до села і шукати Олени! Йду. І знайшов!.. Йду, а вона стоїть, аж в долоні сплеснула, як мене вздріла. А я відразу:
 — Чуєш, Олено! Віддавайсі за мене!
А вона:
 — А чом би й ні. Можна.
Така була наша сватьба.
І я остав в Олени. Жили-смо собі, добре нам… Вратувала мі душу. До року мала й сина. Газдуємо, бідуємо, але добре нам вкупі. Жили-смо кілька літ дуже щасливо. Аж ту — хороба, бодай сі не приказувало: тифус!
До тижня поховав я Олену, її сина і нашого. Сам остав. Зразу жєлі, туск зробили мі памороки… Щось ніби провернулосі в мені… А далі очунєв, пішов не оглядаючись! За чим вже оглядатисі в порожне? Що там мені вже остало… На батьківщину не вертаю, нігде не хочесі мені бути. Чоловіка на світі все оббріхує… До нічого не варта звикати… Ходжу і заробляю на прожиток, і вмру ходячи… Така вже доля була… 
Схилив побожно голову перед мерцем і кинувся в двері, наче тікав від тяжких споминів, сумних переживань та своєї долі.
 
