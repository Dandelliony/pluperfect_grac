Мати
Сиділа скулена в коридорі вагона. Одягнена в лахміття, колисала сумно голову, обвиту в останки хусток. У кутку стояли сірі тертіли , а до них був прив’язаний кусень виструганого кривого дерева. Треба було добре придивитися, щоби пізнати у ньому хрест. Стояв з тертілами у кутку і несміло витягував криві рамена, наче встидався свого каліцтва. Крива табличка з нечітким написом казала догадуватися, що цей хрест був призначений комусь на могилу. «Дмитро, син Миколи і… 193…» Решта письма розплилася по табличці від снігу, який стопився і спливав додолу. Наче хтось невидимий плакав над хрестом. Пливли сльози по хресті і по її поморщенім лиці. З-під червоних, напухлих повік котилися сльози, які на зморшках розбивалися на дрібні струмочки, що, наче срібні нитки, пливли поміж зморшками.
Завтра шуткова неділя, а вона з далекого гірського села їде до сина. Помер у шпиталі. Завтра ховають його. Везе йому чисту сорочку (нехай у своїй одежі стане на Божий суд) і хрестик з берези. Своїми руками посадив у городчику. Крива, бо крива. Сам батько своїми руками стругав он цей хрест… Як колись стругав йому возики та коники, а потім обидва стругали ложки на ярмарок. А це буде остання пам’ятка зі свойого села, зі своєї землі. Бо у місті то не своя земля, то жидівська! Хоч ніби й церкви є, й цвинтарі, та Бог зна, чи там коли не стояли хати нехристів. Ніхто не знає… І він, її легіньчик, мусить там спочити… А у своєму селі і небо ясніше, і царинка шумить, і ліс дивиться, і земля щира, тепла Своя! Не те що у місті… Ой, не те… 
Сама йде до нього, бо старий нездужає вже. А он ця смерть сина пригнула його, як майстер ліщину. А вона йшла пішки. Щойно на дві станції сіла на колію, бо хрест затяжив на раменах. Хоч і маленький, та все — хрест! А то вітер зі снігом в очі б’ють, з ніг зшибають… В’ївся у тіло — не могла дійти. А на всю колію грошей не мала. Йде — хоч не знає, де він чекає на неї, на білу сорочку та на березовий хрестик… Але допитається… Старому тяжче було б. Її материнське серце допоможе знайти борше, як старому… 
Завтра шуткова неділя, а шкода, що не діждав Великодня! Була б йому ще паски занесла скуштувати. Щоб ще тиждень… А так!..
Гай-гай — пішов у ліс ладити шухи та й не вернувся ґазда молоденький… А все за ним банує… Не тільки отець-мати. Земля банує… Веснувати б, та хто обробить город… поля нема… Хто з усміхом схилиться д’землі, щоб її обробити, чия пісня розсипеться справленими грядками… А так вони обоє зі старим тільки копатимуть та слізьми будуть поливати, наче ранніми росами… 
Один був, як одне серце у грудях. Так він один у хаті. І тихо перейшов крізь життя… Як нитка… 
Так, іде до нього та везе йому біле шмаття і хрестик з білої берези, яку садив сам, своїми руками. Крива, ну, бо крива — але своя, не купована у чужих. Своя земля виростила для нього… Таки зі свойого города.
Збирала на плечі тертіли, вложила на свої згорблені рамена кривий хрестик і пішла в останні відвідини до свойого одинака! Матірне серце поможе знайти його… А він чекає на неї.
Рунгури, 8 травня 1934 р.
 
