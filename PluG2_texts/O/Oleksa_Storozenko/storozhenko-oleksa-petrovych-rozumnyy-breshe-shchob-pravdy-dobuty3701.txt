Розумний бреше, щоб правди добути
   (Приказка)
   Жив собі у якімсь містечку дуже багатий крамар; було в його до чорта грошей: повнісінька скриня карбованців і талярів. Як же вмер і три його сини, стали ділиться худобою, то в тій скрині й залізного шага не знайшли. Стали брати міркувать, кому б загарбать ті гроші? не взяв же їх старий з собою на той світ, та й з чужих людей ніхто до них не заходив, і скриня замкнута, а грошей чортма... Думали брати, гадали, що їм на світі робить? от старший брат і каже:
   — Ходімо у паланку до військового судді, нехай він нас розсудить, хто з нас трьох злодій, бо вже опріч нас нікому і вкрасти тих грошей.
   Згодились брати, і пішли у паланку до військового судді. А той суддя такий був розумний та спритний, що яке б темне діло не було, то зараз його на світ виведе, а гляне на чоловіка, то й думку його відгадує. Прийшли брати до судді, вклонились, положили, по звичаю, на сирно буханці, та й розказали йому про своє діло.
   — Постривайте ж, люде добрі, — каже суддя: — дам пораду другим, та й об вашім ділі поміркуємо.
   Як випровадив суддя тяжущих і запросив братів у світлицю:
   — Сідайте, люде добрі, — каже, — та скажіть мені, чи ви бачили коли нашу сотниківну?
   — Як не бачить, — одказують брати: — бачили, на всю околицю краля, здається на всьому світі не знайти такої гарної та сановитої дівчини як вона!
   — Ну, так добре ж, що бачили, — каже суддя: — а чули ви, що вона одружилась з старим дідюгою, черкаським полковником?
   — Не чули, — скрикнули брати, — і не сподівались!
   — Ну, так теперечки слухайте, що я вам казатиму; як розкажу про цю чудасію, так тоді вже і вам пораду дам. — Між людьми була така чутка, що сотниківна кохалася вже з якимсь крутиусом, чи шибайголовою, — так, бачите, не хотілось їй за старого; однак батько приневолив і небогу повінчали з полковником. Як повінчали, полковник і повіз до свого дворища молоду жінку. Звісно, товариство і приданки бенкетують собі, а князя й княгиню повели спати; як дружки повиходили з спальні, сотниківна пуць перед дідюгою навколішки, та й каже:
   "Слухай, нелюбе, кохалась я з одним козаком і заприсягались нікому більш, як йому одному, віддати моє дівоцтво; так коли хочеш, щоб я тебе поважала і до смерти була тобі вірною, то одпусти мене на ніч до мого коханого; як же не пустиш, то щодня буду тобі змінять, сама пропаду і тебе за собою на той світ потягну!"
   Старий крутнув вуса, почухав потилицю, поміркував, та й одпустив.
   — Одпустив! — скрикнув старший брат: — оттакого дурня знайди!
   Кинув оком на його суддя, та й знов почав розказувать:
   "А одпускаючи старий свою жінку, й каже: "Іди, та тільки нищечком, щоб ніхто не знав і не бачив, а то наробиш і собі і мені недоброї слави".
   Накинула на себе небога свитину, та й пішла як була убрана на весіллі, в жемчузі, в дукачах і самоцьвітах. Ніч була темна, нічого не видко, хоч в око стрель, та й не близько до того козака, з котрим вона кохалась, аж на вигоні за містечком. Іде сотниківна та й іде, нічого їй і не страшно; — не даром люде кажуть, що кохання неначе добрий кінь носить чоловіка. Коли, де не взявсь, назустріч їй гайдамака, — хап її за груди; хоч і темно, а побачив, собачий син, жемчуг та дукачі; хотів був зараз позривать, а сотниківна його за руку.
   "Постривай, — каже, — чоловіче, не руш мого убрання, нехай оттак побачить мене мій коханий; а як вернусь від його, то сама тобі віддам оці цяцьки!"
   Розказала гайдамаці, хто вона і як її пустив старий чоловік до коханка.
   "Диво та й тільки! — каже гайдамака, дослухавши сотниківну: — іди ж — каже — до свого коханка та гляди не збреши, назад вернись".
   Сидить козак бідолаха в своїй хаті, проклинає свою долю; хоч не зрадила йому його кохана, так все ж таки стратив її на віки вічні. Зажурився сердешний і горючими сльозами вмивається; коли чує — хтось лапає біля клямки; відчинив двері, — і очам своїм не йме віри: перед ним стоїть сотниківна, убрана як під вінець, неначе з самого неба до його прилетіла.
   "Чи тебе ж, моє серденько, — скрикнув козак, — я бачу перед собою?"
   "Мене, козаче! — одказала сотниківна, — додержала я свого слова, твоя на всю ніч, з душею, з тілом!"
   Притулили один одного до серця та й заплакали: щастя, як і горе, кажуть люде, точить сльози. Як трошки опам’ятувались, козак і пита сотниківну:
   "Як же ти втікла од твого нелюба?"
   "Я не тікала, — одказує сотниківна, — він сам мене пустив!"
   Та й розказала йому усе, як було. Замислив ся козак і йому досталось покрутить вуса і почухать потилицю; думав, думав, зітхнув, та й каже:
   "Коли твій нелюб до тебе такий ласкавий, що уважив твоє прохання, то й я повертаю тобі назад твоє слово: щоб воно не скривдило тебе на віку! Будь щаслива; якою прийшла, такою й повертай до свого нелюба!"
   — Оцей мабуть ще дурніший од старого полковника! — скрикнув середущий брат.
   Суддя глянув на його, та й розказує дальш.
   "Повертається сотниківна до дому, а гайдамака вже її стереже. Тільки вгледів, до неї.
   "А що?" — пита цікаво.
   "Нічого", — каже сотниківна.
   Та й розказала гайдамаці, що між ними було.
   "Оце, які ж чудні люди", — обізвавсь гайдамака, чухаючи потилицю. Далі думав, думав, та й каже: "Коли твій чоловік і коханок змилувались над тобою, то й я тебе милую; як прийшла, так і йди собі до свого нелюба!"
   — Оцей мабуть ще дурніший за тих двох! — скрикнув менший брат, аж з місця скочив.
   — Ну, теперечки, — каже суддя, — слухайте, що я вам казатиму об вашому ділі. Ти, — каже старшому, — заздрісний чоловік!... Ти (суддя глянув на середущого) дуже ласий до гарних панянок! А ти, — гримнув на меншого — злодій, ти загарбав батьківські гроші!..
   Менший брат сюди-туди, одмовляться.
   — Признавайсь, — каже суддя: — бери третину, а остатні верни братам; а не вернеш, то ми й самі допитаємось; та ще й на шибениці тебе похитаємо!
   Нічого робить меншому брату, признався і вернув братам вкрадені гроші.
   — Як же теперечки, — спитали брати, — живе старий полковник з молодою жінкою?
   — Та ні! — каже військовий суддя: — сотниківна і не думала одружитись з старим полковником; це я брехав, щоб добути правди!
   От якби такого розумного суддю послав нам Господь милосердний!
   
