Чортова корчма
   Раз, походом із курської губернії в херсонські степи, переправившись через Дніпро, прийшов наш штаб на "дньовку" в село Сведовок. Село розкинулось в долині, а кругом оточували його високі гори, вкритії одвічним лісом. Мені сказали, що в лісі багацько вальдшнепів, і я, на другий день, пішов пополювать. Щоб не заблудиться в гущах, я узяв з собою хазяйського сина, парубка по двадцятому року; думаю собі: проведе, а часом як встрелю на плесі качку, то буде кому й витягти. В лісі вальдшнепів здіймалось до-біса, так за гущиною не зручно було стрілять; от ми, пообідавши у лісничого, й вибрались з нетрів ік Дніпру, щоб пополювать ще на качок та куликів.
   Вже над вечір, як став стухать жар, повертались ми у село луговиною. Не доходячи верстви зо три до села, побачив я на горі велику руїну мурованої будови. Сонце сідало і огненним промінням освіщало темні мури, а за ними і наоколо чорнів ліс.
   — Що це за руїна? — спитав я парубка.
   — Це "Чортова корчма", — одказав парубок.
   — Як чортова?
   — У цій корчмі колись, давно вже, шинкували чорти, та й досі щороку перед Різдвом бенкетують тутечки з відьмами.
   — Хто ж бачив, як вони бенкетують?
   — Були такі, що бачили та й росказували тим, що не бачили.
   Я зійшов на гору, щоб оглядіть руїну. Корчма була стародавньої будови: широкі стіни і покої під зводами. В першому покою, на кам’яному помосту, було розкидане скло од битих пляшок, кістки; а біля розваленої груби лежала кабиця, багацько битих горшків і купа попілу з вугіллям. Видко було, що тутечки ще не так давно щось готували і добре гуляли.
   — Так, так, — сказав я, — бенкетували, тільки не знаю хто: чи люде, чи чорти?
   — Кому ж більш і товктись тутечки, — одказав парубок, — як не чортам! яка нечиста мати понесе сюди чоловіка!
   — Розкажи ж мені, хто довідався, що в цій корчмі шинкували чорти? Як про це розказують?
   — От як про це розказують старі люди, — почав парубок. — Ще за часів Січі недалечко од цієї корчми, доживав віку старий Запорожець. Мав він хату на дві половини, — на одній, у світличці, сам жив, а на другій жила бабуся, що його годувала і доглядала. Запорожця того всі поважали, бо дуже добра і чесна була людина; не гнула перед ним кирпи і старшина, ходили до його і прості люде, де-коли заходили й Татари (бо й по татарській знав) і Жиди; та він і чортів не цуравсь; — інколи й біси до його навертались, то він було розпитує їх і бавиться з ними.
   Раз, перед Різдвом, тільки що вернувся він з всеношної, чує — щось шкряба біля дверей. Запорожець думав, що кішка, — тільки відчинив, а в хату шасть чорт; хука в лапки і підскакує халяндри, бачите — дуже приморозило, так чорта пройняв циганський піт.
   "Та й змерз же! — каже чорт, — такий мороз, що аж очі злипаються! Будьте ласкаві, добродію, пустіть погріться".
   "Грійся, вражий сину", — каже Запорожець, поскубши тихенько за вухо чорта.
   "Спасибі вам, добродію, — каже чорт, — за вашу ласку". Та й сів біля грубки.
   "Відкіля це, — спитав Запорожець, — нечиста мати тебе принесла?"
   "3далека", — каже чорт, — аж з того краю світу!"
   "Що ж ти там робив?" — спитав старий.
   "Звісно що, — каже чорт, — ізкушав людей. Що-ж нам чортам більше й робить..."
   "І не обридне вам, — каже Запорожець, — чорти-батька-зна чого блукать по світу! Пора б вже вам і вгамуваться..."
   "Е, добродію, — каже чорт, збіднившись, — не наша сила, не наша й воля: — і в нас є старшина, сиріч начальство... треба, бачите, слухаться; скачи, враже, як пан каже. А то який би його біс оттак і по світу товкся! Подивіться лишень на мене: гасаючи, всі кігтики на лапках попротирав, і шерсть на боках повилазила!... Та ще, коли б ви знали, що вони вигадують тамечки у пеклі: понастроювали скрізь тих шинків, корчм, запроважають бенкети, ігрища, гоцаки, тропаки, гопаки!..."
   "Не велика ще біда, — каже Запорожець, — з тих шинків, корчм і ігрищів: прийде чоловік у шинок, вип’є собі на здоров’я чарку горілки, з’їсть оселедець, другий; зберуться на празник або в неділю парубки та дівчата, погуляють собі, потанцюють, а деякі спаруються і одружаться..."
   "Коли б так! — каже чорт, — то б нічого було й казать; а то хоч би і в цій корчмі, що біля вас... Чи ви знаєте, добродію, хто там шинкує?..."
   "Казали — якийсь Жид", — каже Запорожець.
   "Який вам Жид! — одказав чорт зареготавшись, — наш таки чорт, та ще й з Києва відьми налітають".
   "Глянь! — каже Запорожець, — не знав я сього, а то б пішов подивиться!... А ти-ж, чорте, — пита, — що там робиш?"
   "Що я роблю?... Танцюю, — каже чорт: сьогодні важний задамо бенкет, і музика таки наша, пекельна буде, а вже які відьми з Києва назлітаються, на віки гарні! Приходьте, добродію, до нас, побачите, як я буду танцювать гопака і гоцака!"
   "Пішов би, — одказує Запорожець, — так нікому ж мене провести, старий вже з біса став..."
   "Я ж вас проведу, — каже чорт, — разом і підемо".
   "Добре! — каже Запорожець: побачимо, як там у вас, у чортів, люде бенкетують".
   Виголивсь Запорожець, одяг червоний жупан з вильотами, що пообшивані брузументами, обувсь у чоботи сап’янці, підперезався шалевим поясом, причепив шаблюку, і вусів не забув навапсить, та взявши чорта за хвіст, і пішов у корчму. Як зблизились ік корчмі, приглядується Запорожець, аж перед ним не чорт вже, а парубок у чорному кобеняку, підперезаний червоним поясом, в смушевій шапці; і вже тримає його не за хвіст, а за кобеняк.
   Увійшов Запорожець у корчму, дивиться — народу повнісінько як у церкві; по всіх ліхтарях позасвічувані свічки: дарма що шабашкові, а палають неначе воскові в ставниках. Тільки вгледів орендар Запорожця, зараз і підскочив до його з пляшкою.
   "Мозе пан добродзій, — каже, — позволі килішек гданської вудки?"
   "Всип, — каже Запорожець, — побачимо, що там за гданська!.."
   Випив Запорожець — аж зацмокав: така кріпка та смачна.
   "Мозе сце, — каже орендар, — пан добродзій позволі килішек?"
   Випив Запорожець і другу. Якось йому повеселішало, неначе помолодшав. А тут як ушкварять музики джинжируху! — та й гарно ж грали, матері їх лихо: скрипиця так і виспівує, бубни і гудуть; гуркотять, цимбали мов дзвоники дзвонять. Як почув старий, так аж жижки у його затрусились, самі ноги затупотіли. Зараз і почали танцювать. Дівчата такі гарні, одна в одну. Пішов у танець і той чорт, що привів Запорожця. Знатно танцює, гаспидів син! Не вдержавсь і старий, ну й собі по запорозькій: і викрутасом, і вихилясом, цокотить підківками, вистрибує, ноги висче голови задира. Парубоцтво й дівчата кругом обступили, дивують ся, і на чорта вже не дивлять ся. Танцював старий, поки в його духу не захопило. А тут де не взявсь орендар з пляшкою і знов до його:
   "Мозе пан добродзій позволі килішек вудки?"
   А Запорожцю того тільки й треба: випив, трошки оддихав і знов пішов із чортом козачка. Як натанцювались, повів чорт старого по других покоях. Увійшли в один — все парубки та дівчата, сидять собі парками, розмовляють і чоломкаються. Увійшли у другий, аж там грають у карти: на столі купи грошей, мідні й срібні, а кругом стола людей-людей: були між ними і з сивими чубами... Не зчувся Запорожець, як і сам став грать. Здали карти раз, вдруге — вже й таляра програв! Що за біс! думає собі, — у одного чоловіка усе хлюсти. Коли зирк, аж він вийма з кишені карти. Запорожець черк його, по пиці, а той старого за груди.
   "Е, ні, — гримнув Запорожець, — постривай, роби що-небудь одно: коли шахруєш, так і шахруй, а я почав тебе бить, так і буду товкти!" — Та і вдруге йому затопив.
   Той ґвалту; відкіля ні взявсь орендар, до Запорожця, як крикне:
   "За сцо ви б’єте моїх гостей?... Ми вас прозенемо з кумпанїї!..."
   "Мовчи, чорте, — гримнув Запорожець, — зась тобі до людей, знай своє пекло!..."
   "Який я цорт, — одказує орендар, — я цесний єврей!"
   "Брешеш, — каже Запорожець, — от як стягну з тебе жидівські галанці, та й відотну тобі хвіст, щоб знав, як приймать шахраїв до гурту!..."
   А чорт, що привів Запорожця, смик орендаря за шлафрок.
   "Хто сахрує, хто?" — загугнів орендар, неначе й не знає, хто.
   "Ось хто", гримнув Запорожець, та знов черк по пиці шахрая.
   А орендар до його:
   "Як ти осьміливсь ошукувать пана добродзія?" Далі каже другим: "забирайте, панове, його гросі і зеніть з карчми!... Я приймаю тільки цесних людей!"
   Духом розхапали гроші, женуть шахрая в потилицю, а Жид до Запорожця з пляшкою.
   "Мозе пан добродзій позволі килішек вудки?"
   — Частує Запорожця, а тут прибігли дві дівчини, такі гарні, певно відьми: білі, повні, щоки горять, очі як зірочки ясніють; втомились танцюючи, так повні груди так і підіймають ся до-гори. Вхопили старого під руки та й повели.
   "Потанцюйте ще, добродію, — просять, — люди кажуть, що мабуть у вас чорти сидять в чоботях!"
   "А може й сидять, — каже Запорожець, — бо чорт мене обував".
   — Знов пішов гайдука садить, так за відьом і держиться; насилу вже чорт вивів його з корчми. Сказано, запорозька натура, і байдуже йому: з ким би не гулять, аби гулять!... Повів чорт Запорожця додому; на-силу диба неборак: дуже таки втомив ся, обома руками держить ся за хвіст, аж стогне сердешний чорт. Як дійшов старий до своєї господи попрощався з чортом, та й став стукать у двері. Відчинила бабуся, світить, а Запорожець до неї, ну її обіймать та до серця тулить, а баба від його трохи каганця не впустила..
   "Бог з вами, добродію! — каже, — що це ви робите, чи ви не здуріли?"
   Насилу його утихомирила і положила спати.
   На другий день прокинувся Запорожець, дивиться — бабуся стоїть біля його ліжка.
   "А що, — спитав Запорожець, — чи вже благовістили до церкви?"
   "Де вам благовістили! — каже баба, — добрі люде вже й пообідали; я вже думала, чи не заснули ви на віки вічні!"
   Як схопиться Запорожець, як крикне:
   "Ну не бісового ж тобі сина й чорти! Чого гаспиди наробили: на Різдво не довелось мені в церкві бути й Богу помолиться! "Ні, — каже, — цього не можна... Як таку волю їм дать, то вони всіх людей з пантелику зіб’ють; мабуть не я один опізнивсь до церкви!.."
   Одягся і пішов до попа, розказав йому все, як було, зібрали мирян, порадились, та й рішили: спалить диявольську корчму. Так хоч і спалили, а все ж таки щороку, перед Різдвом, товчуться і бенкетують тутечки чорти й відьми. Як бачите, — ніхто й цегли не бере на груби, бояться. Так ця анахемська руїна мабуть буде стоять аж до кінця світу!..
   — Добре, — додав парубок, — що тоді були на світі такі люде, як оцей Запорожець, що розказую: було й кому довідаться, що шинкують чорти; а теперечки кожному байдуже...
