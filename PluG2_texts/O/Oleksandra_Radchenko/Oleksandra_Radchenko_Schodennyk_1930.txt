
5 февраля. Середа. Більше трьох місяців я не вела записок. Так, дуже багато подій було за цей час. Та все такі важкі, важкі до відчаю. Саме головне, що життя всього народу стало жахливим. Всі стогнуть.
Завдяки колективізації нарід, селяни нищили (та й тепер знищують) сільськогосподарський інвентар як живий, так і мертвий. Вся скотина вирізана, і всі сидять без м’яса. Якщо до кооперативу надходить м’ясо, його відпускають тільки лікарні. Ярмарки та базари ліквідовані, а кооперативів, які б постачали населенню овочі та жири, немає, та й не буде, мабуть. Цукру на кожного члена сім’ї службовця полагається на місяць 300 грамів. Муку ми одержуємо із району, який знаходиться на віддалі 10 кілометрів. Останній раз за грудень місяць ми повинні були одержати 2 пуди. Одержали, однак, тільки 1 пуд 5 фунтів, недивлячись на те, що гроші заплатили за всі 2 пуди (3 крб. 80 коп.). Це – по твердій державній ціні. Винного в цьому не шукай, різницю переплачених грошей не питай, бо не смієш питати. Восени у селян забрали весь хліб. Рідко у кого хватить хліба до нового врожаю.
Викачка хліба восени також була причиною знищення скотини. Всі останні місяці йде розкуркулювання. Розкуркулюють так званих експортників та бувших торговців. А частіше всього розкуркулюють добрих, здібних, працездатних людей. [...] Багато випадків, що селян, господарів дому вночі забирають автомашиною і вивозять невідомо куди. Не по собі й дуже важко читати в газетах (радянських) або слухати по радіо брехливі повідомлення, що до колгоспів поступають добровільно, швидко. На самім же ділі після десятикратних виступів представників влади на зборах, визовів селян окремо до кабінету в сільраді та інших примусів примушують селян вступати до колгоспу. Селяни, та й не тільки селяни, а всі обурені розпорядженнями влади. Обурені владою. Що таке буде? Що таке буде? Так жити не можна.
Полуголодовка, жорстоке відношення влади озлобило людей. Який жах... За кордоном обурені більшовиками. Балакають, що там збираються з більшовиками воювати. 
2 марта. Неділя. Бачила, як звозять борони, які були забрані в селян. Це як ніби для колективної праці по обробці землі. Колективізація проводиться примусово. Селяни йти до колгоспів відмовляються, наскільки є можливість. Дуже жалко їм губити вільність. Дуже часто можна почути від селян: «Знову йде кабала, знову панщина». Забрали зерно в селян, ніби то очистити та обміняти на зерно доброякісне, першосортне для посівів. Взяли у селян в три‑чотири рази більше, чим селяни намітили сіяти. Багато селян залишились без хліба. Мелять жолуді, мішають з мукою. Печуть та їдять макуху. Це в рік середнього врожаю на Вкраїні. У селян забрали зерно, борони, плуги. Дають розпорядження зганяти коней до загальних, громадських хлівів. Оце тобі і «добровільна» колективізація. Брехня на кожному кроці. Важко слухати, як стогнуть селяни. Сей час у них немає надій на більш спокійніше та задовільне життя. Часто чути обурення владою, обурення, яке доходить до відчаю. Селяни загрожують втечею до лісу та помстою за те велике горе, яке їм зроблено. Щоб купити що‑небудь на селі, треба багато гаяти часу. [...] 
27 июля. Пройшло багато часу й так багато цікавих моментів, можна сказати історичних. Колективізація насильством не пройшла. З початку посіву спалахнули бунти. Селяни ненавидять владу за неподобства. Весняна заготівля хліба – це цілковите вимагання хліба. На подрах змітають хліб до останньої зернини. Далі селяни будуть, мабуть, голодати. Все це породило незадоволення і гнів. Насильницька колективізація скоту привела до повного знищення останнього. М’яса тепер немає. Появляється м’ясо дуже рідко по жахливо дорогій ціні. В кооперативах нема нічого. Цебто немає ні матерії, ні білизни. Чулок немає ніяких. Мила немає. Ниток немає й т. п. Нічого немає. Що це означає, ніхто нічого не знає. Життя стало огидним для всіх й матеріально, й духовно. Правди немає. Всі брешуть один одному, починаючи з верхівки. Брешуть комуністи, брешуть безпартійні. Кожному дорогий кусок черствого хліба, тому брешуть. Забалакати, крикнути, що роблять не те, що треба, бояться. Нема героїв. Нема ідейних, порядних людей. Владу ненавидять всі. Ненавидять її і паперові комуністи, безпартійні, яких 90%. Гроші падають в ціні. Розмінних грошей немає. Що буде – побачимо. 