26 февраля. Четвер. Ми, українці, переживаємо виключний момент в історії. Коли читаєш Л. Толстого, завжди розумієш його обурення мерзотністю, яку робила влада в той огидний час. Але тепер ті страхіття здаються мізерними порівняно з тим, що твориться в цей час. Правди немає. Палки та пліті. Крім палок і плітей, є багато іншого. Кажуть, що в міліції під час допиту обвинуваченого б’ють. Заставляють закласти пальці між дверей і давлять доти, поки той в стражданнях, нелюдських муках або признавався, або викривав співучасників.
За віщо страждають сотні тисяч ні в чім неповинних людей? Страждають діти за те, що їх батьки були здібними, енергійними працівниками.
«Розкуркулюють» так. Років три тому назад селянин мав дві корови, коняку, сіялку, молотилку. Це – «перший кулак». Від нього відбирають все і виганяють в трьохденний термін, а за останні часи – в 24 години, взимку, геть з дому. Найчастіше батьків забирають до тюрми.
Останній час вживають ще таких методів «розкуркулювання». Проводиться м’ясозаготівля. Накладають на «куркуля» зобов’язання (а «куркуль» має тільки одного коня та одну корову) здати державі 20 пудів м’яса та 400 крб. грошей. Виконати це треба за 24 години. Звичайно, що селянин цього виконати не може. Наслідок – відомий.
Селянина виганяють з дому і забирають у нього все. В селі Хотімлі 600 дворів, 80 дворів намічено «розкуркулити». В селі Велика Бабка 600 дворів. На це село наклали вивезти на м’ясозаготівлю 400 голів худоби.
Один селянин сказав: «Якби радянська влада турбувалась про майбутнє, то накладати такі м'ясозаготівки нікому б й в голову не приходило». Взяти таку кількість худоби – це означає взяти половину всієї наявної в селі. Становище є дуже напруженим, яке важко собі уявити. Шириться страшне недовольство, злоба, майже серед усіх верств населення. Тому, хто балакає, що тепера добре жити (а таких на тисячі – один), сміються відкрито в очі. Крамниці порожні. Пайка не одержуєм. Вільного продажу цукру знову немає. Кажуть, що тільки в Харкові можна купити цукру по 6 карбованців за кілограм. У Іліньки катар шлунку. Вона багато хворіє. Білого хліба, звичайно, немає. Взагалі нічого немає. Їмо більше всього бараболю. Маємо поки що молоко.
З‑за кордону нічого не можна одержати. Декілька раз сестра пробувала надіслати посилку. Але посилки або не пропускали зовсім, або повертали назад. На одній з посилок написали: «У нас не голодують». Яке нахабство. З однієї посилки в Москві вкрали платки та ботинки й повернули посилку назад. 
25 марта. Середа. 23 числа одержали посилку з Чехії від Ніни. Чудовий рис та манна крупа. Все це було зашито в 11/2 метрах полотна. В посилці був чистий папір. Я як‑то просила про це сестру. Весь папір проколотий чим‑то гострим. Холст розрізано в одному місці, а потім зашито суровими нитками. За посилку я нічого не платила, вага її була кілограмів 3–4. Я дуже рада, що одержала в кінці‑кінців посилку з харчами з‑за кордону. Ці останні тижні, доки не заріжемо свині, нам буде дуже важко в матеріальному відношенні. Моральне становище не легше. Ми бачимо, як мучають селян. Листоноша, який приніс посилку, розказав, як «розкуркулили» селянина Олеся Тончия в Хотімлі. Тончий – звичайний рядовий селянин. Нічим він не відокремлюється від останніх. Добрий, чесний працівник, має сім’ю з 6 чоловік. Все його «зловживання» складається з того, що його батько колись жив добре, цебто не бідував. Робив він, як кажуть, день і ніч. Приїхала якась «ударна група» й намітила «знищити» селянина Тончия. Зробили це так: приносять селянину Тончию вимогу протягом 8 годин внести 200 карбованців на індустріалізацію та здати м’яса 30 пудів.
Ясна річ, податок непосильний. Бідного Тончия «розкуркулюють». Продають все. Білизну і ту продають. Продаж провадили таким чином. Хата – 40 крб., амбар – 6 крб., кінь – 30 крб. самовар – 25 копійок і т. д. за такими ж цінами. В цей час кінь коштує 250 крб. – дійсна його ціна.
Коли прийшли до селянина (це було о 22 годині в неділю), мати його прийшла в такий жах, що хотіла себе зарізати ножем. Але вона тільки поранила себе й впала в глибоке безпам’ятство. Голова сільради не міг витримати всього жаху, який творився коло його й впав в безпам’ятство. Між іншим, це – один з порядних місцевих людей. Декілька разів він відмовлявся від головування, але його силою примушували. Все, що трапилось там, справило на присутніх таке враження. Всі плакали. Це один з багатьох прикладів лише по Хотімлі. А що робиться по всій Україні?
Думи мої, думи...
Лихо мені з вами.
Нащо стали на папері
Сумними рядами?
Кажуть люди, що сьогодні розкуркулюють в селі Велика Бабка, в 8 кілометрах від нас. Коли розкуркулюють, то в той же час гонять з хати в тому, в чому стоїш. В одній селянській сім’'ї зняли піджак і чобітки з дитини 7 років. Всі обурені. Але відкрито свого обурення не проявляють. Добре відомо, що досить найменшого підозріння в тому, що той або інший селянин незадоволений, йому вмить доводять «план до двору», цебто розпродують майно, а його самого забирають в далекі місцевості. Незрозуміла і жахлива політика.
Ненависть дійшла до самого високого рівня. Такого життя ще ніколи ні при жодній владі не було. Каутський пише, що уряд СССР своєю політикою родить контрреволюцію. Це він пише, коли живе за кордоном. А що він написав би, якби побачив все, що робить радянська влада? Її ненавидять, шлють їй прокляття всі – цебто 90% населення. Одні комуністи тільки роблять вигляд, що захищають політику. Ну як можна не образитись таким розпорядженням влади: дають розпорядження продавати цукор кому б то не було й скільки завгодно? Але через деякий час не можна й 100 грамів одержати, крім того, що на сім’ю припадає. (Належить на сім’ю за місяць 1 кг., більше цього нізащо не дадуть). Або заборонено бити олію з соняшника та коноплі. Селяни страждають, терплять злидні, ропщут, але відкрито не вимагають. Бояться. Олії не б'ють уже 8 місяців. Що далі буде, ніхто не знає. Важко уявити собі таке становище. Будують механізовані господарства, а в країні нічого немає. Гасу немає й немає, й чорт їх знає, де все дівається. І чим гірше становище, тим більше хвастовства та брехні в газетах. [...] 