Дарія Віконська
РАЙСЬКА ЯБЛІНКА
Львів,
1936.
Уважливий читач цієї книжечки догляне, що ці на перший погляд безладно покладені поруч себе нариси мають тісний внутрішній зв'язок і є не тільки висловом ріжних думок, зворушень і настроїв, але також змальовують щораз ясніше поодинокі фази тих самих почувань і конфліктів.
Проблема, що проходить крізь ці листки, це проблема індивідуальности одиниці, її внутрішньої свободи і зовнішніх взаємин.
Майже кожний діяльоґ — а все це діяльоґи зі собою! — означує якусь фазу цієї змінної боротьби з недостачею внутрішньої свободи і раз беруть у ній верх особисті потреби, іншим разом наскрізь духові домагання.
Духові домагання не виключають любови. Та є це поширена, поглиблена форма любови, що в остаточній аналізі лишається незалежною не лише від взаємности, але й від індивідуального вибору предмету наших почувань, не затрачуючи нічого із свого внутрішнього змісту. Лише така форма може боротись за те, щоби стати вічною вартістю.
Всяка любов по своїй суті непроминаюча. Велика помилка в тому, що непроминаюче затрачуємо в елементах, які не мають нічого спільного з її суттю.
По лябіринті цього питання шукають і блукають оці листки.
Форма діяльоґу вибрана не випадково, а наслідком своєрідної прикмети авторки, перед якою ситуації і розмови виринають з такою силою внутрішнього переживання, якби вона сама брала у них участь. Про анальоґічний стан згадує Henry de Montherlant у своїм „Songe": „Як часто годинами проходжувався він по цьому саді, уявляючи собі поруч себе якусь особу або якісь запити й відповіди!"
Такі діяльоґи, як „Поет", „Затрачений звук" і „Розсіяний чар" є тільки ріжними формами того самого змагання, а інші віддзеркаленням припливу й відпливу тих самих почувань.
І
ПРИСВЯТА.
Кому?...
 — Тобі Неназванному, Всевідучому, Всеприсутньому, що виявляєшся в ясних хвилинах і прокидаєш мене з дрімоти цілунком, покладеним на мому чолі.
Я стаю тоді всесприймаючою, аж до найменших клітин мого тіла, готова прийняти Твій дар, щоб передати його іншим.
Моя покора не знає застережень. Моя відданість безмежна.
Жду, мов інструмент, на доторк пальців і тільки тоді проривається тон із мене.
Коли ж мої струни промовили, знаю, що в них чути Твій голос. Ти позичаєш їм своєї мельодії, бо ж я не маю ніякої.
Ти даєш мені думки. Прояснюєш зір, що без Тебе не бачив би тисячі предметів.
Від Твого подиху стаю, мов земля весною. Коли покидаєш мене, залишаєш мене порожньою чашею.
В'яну тоді, як листок без припливу соків, як легені без віддиху.
У такі сірі дні очі дивляться па красу світа, але не схоплюють її. Вона видається далекою і чужою, холодною і німою, як я сама в собі.
Немов позбавлена божої ласки, шукаю тоді на-омацьки в померках слідів погаслого світа — спотикаюсь, паду, раню себе й інших — аж новий промінистий ранок прийме мене наново до гурту живих духів і я відчую знову тремтіння великої Любови — Спасительки бездомних.
Тобі Всеприсутньому і Всевідучому присвячую те, що є Твоїм, від Тебе отримане в дарі.
В АЛЬБОМ.
Анна: Люблю починати від нової сторінки. Вона сповнює мене надією, немов би переді мною лежала невиповнепа сторінка життя, з якою можна зробити, що завгодно.
Одарка: Справді віриш, що можна б з життям зробити, що завгодно? Гадаєш, що той зміст, який ми досі вложили в нього, тепер був би кращий і розумніший?
Анна: Без сумніву; досвіди — це щаблі на драбині знання.
Одарка: Вірю, що ми повторяли би вічно ті самі помилки. В думках може стаємо кращими, але всі гріхи — це гріхи крови, яка лишається все життя незмінною.
Анна: Щира правда... Та чим є гріхи крови у порівнянні з гріхами проти крови?! Наш мученичий досвід не дозволив би ніколи, щоби ми повторили ті гріхи, найбільше лиховісні! Гріхи проти крови полишають від свого вогню знаки в нашому тілі, глибоко, аж у самій підсвідомості і там горять спротивом, спалахкують бунтом усього нашого єства.
Одарка: Стоїмо над білою сторінкою і мудруємо... а я палаю з цікавости, що ти мені впишеш на ній? Глянь, скільки в цьому старому альбомі поблідлих підписів! Ось майстерно сплетений віночок із русявого волосся! Чиї руки виплітали його? Чиї пальці нанизували ці дрібненькі колірові перлини? Тут старомодний рисунок тушом: урна з квітами, — там глибокодумний афоризм. Анунцю! Що ти напишеш мені? Який дарунок дістану від тебе на дорогу життя?
Анна(задумана): Хочеться найти якусь формулу для чогось найвищого, та вона не приходить. Хочеться схопити життя в кількох зв'язких, викінчених словах, та почуваєш недосконалість мови. Ріжноманітність явищ — невичерпана, наче невичерпане джерело. А всеж істнує Одно, що міститься в Усьому, все єднає і зв'язує...
Одарка: А тим Одним... є...
Анна(з похиленою головою, тихцем): Любов.
Одарка: Як ти вимовляєш де слово! Принишкла покірно, мов у церкві.
Анна: Навіть невіруючі схиляють голову перед Святая Святих.
Одарка: Так, любов! Яким словом більше зловживають? Чи не вживають його до всього, не вбирають, як вигідний плащ, не вкладають, як маску? Чи коли вимовляємо його прилюдно, не мусимо лякатись, що нас люди зле зрозуміють?
Анна: Справжня любов, наче щире золото, має питомий звук. Справжня любов прокладає собі шлях скрізь, куди-небудь іде. Справжня любов сильніша від слів, — вона не лякається їх. Вона грається ними, мов золотими кулями, а відтак відкладає їх на бік. її міць не слабне від мовчанки. Справжня любов — непереможна, — їй не треба зброї, бо її суть у тому, що може приймати якнайбільше ран.
Одарка(здригнулась): Чи ти Сибілля?
Анна(всміхнена): Ні. Я — Амазонка, така, якою малює її Франц Штук. Чи ти гадала, що Амазонки не знають нічого про любов?
Одарка: Не знаю. Впиши мені дещо в альбом. Щось про... любов.
Анна(пише й одночасно повторяє поволі з побожною ліаною кожне вписане слово): “Е chi allora m'avesse domandato di cosa alcuna — la mia risponsione sarebbe stata solamente: A m о r e — il viso vestito d'umiltà”
[1]
). (Піднесла голову). Італійська сентенція. Я найшла її в якійсь книжці. Не знаю навіть автора. Нехай Твоє серце стане для неї вічною домівкою.
РАЙСЬКЕ ЯБЛУКО
Ев а : Чи ця статуетка подобається тобі? Справді? Я не можу її стерпіти. Голова цієї жінки має точнісько той вислів, який так люблять мущини: невинність ягнятка, покірливість і віддання, що начеби казали: “Вибач, що моє тіло має ще й голову; бери моє тіло, насолоджуйся ним, бо мого “я” в ньому так мало, що воно зовсім не буде тобі перешкоджати”.
Ільона: Чого ти скрізь не добачуєш! Це зовсім гарненька, майже непримітна статуетка. Більше нічого. Все поза тим ти вже поетично сама “доробляєш”.
Ева : Ані трохи. Я бачу лише внутрішню вартість річей. У 99 відсотках на 100 бажає мущина (хоча може й сам не здавати собі з цього справи), щоби жінка, якої бажають його змисли, не була нічим більше, як половим створінням, готовим для заспокоєння його гону. Душа і дух перешкоджають йому, викликують елементи, що стоять на перепоні його полової розкоші, а навіть стримують його. У найкращому випадку мужчина відчуває у жінки інтеліґенцію як щось зовсім зайве, коли прагне її полово.
І л ь он а: Те, що ти кажеш, просто цинічне.
Ева : Перш усього правдиве. А це, здається, иайважніша річ. Один погляд Ремі де Ґурмона, який саме нагадала я собі, йде ще далі. Мусиш признати, що цей письменник схоплює еротику в найніжніших нюансах. Він каже: “Je crois qu'il est préférable de ne pas aimer une femme pour être charnellement heureux avec elle”. (Мені здається, що краще не кохати жінки, коли хочемо бути тілесно щасливі з нею). Передумовиною справжнього кохання є духові процеси, які мущини з ніжнішою психікою відчувають як перепону у свому змаганні до повної полової насолоди. Грубошкірі є забезпечені перед цим завдяки своїй тупости, яка ані не відчуває кохання, ані не всилі схопити духових прикмет. У всякому разі прийшла доба, коли пора відобрати жінкам їхні ліричні ілюзії щодо мужеського “кохання”. Де є жінка, що не вложила би свого серця і своєї душі в те, що мущина вважає доброю закускою, або після чого в найкращому разі облизується, наче після десеру?
Ільона: Щодо добрих жінок, то маєш, на жаль, рацію. Але коли річ іде про мущин вищої катеґорії, то робиш їм кривду.
Ева : Можливе. Це залежить від обставин і випадку. А проте навіть тих з кращої категорії, яких природа обдарувала ніжністю, деморалізує така бездушна невинність. Я радо розбила би цю статуетку, так мене обурює обличчя цієї жінки. Вона належить до тих, що вічно наново зміцнюють мущин у їхній природній брутальности і стоять на перепоні сексуального виблагороднення. Вони частують їх своєю тілесною жіночістю, щасливі, маніжливі, чемні, замість навчити мущин, що тілесне віддання може йти тільки за духовим.
І л ь он а: Бідна статуетка! Я готова погодитися з тобою, що в житті так буває, але ця мала вівчарка нічого не знав про це. Тому й не докоряй їй.
Ева : Несвідомість не є чеснотою, а обличчя цієї вівчарки мало якийсь модель. Є жінки настільки духові, що навіть їхнє тіло, рамена та руки є одуховлені. Доторк таких рук каже більше, як слова; їхні порухи мають окрему власну мову; навіть ноги таких жінок мають свою інтелігенцію. Одначе у тої тут, що була моделем для вівчарки, все є бездушне, все чисто змислове, навіть її голова.
Ільона: Гаразд! Тільки одного не розумію: чому це тебе дратує? Яке значіння може мати для тебе факт, що та чи інша товаришка з твого полу є гарніша або поганіша, розумніша або дурніша?
Ева: Ти є теплувата. А теплуватість — річ невибачна. Яке це може мати значіння для мене? Для тебе це байдуже, коли такі покірливі самички беруть верх щораз частіше над вартісними, духово вищими жінками? А це діється щоденно. Перемога тіла над духом! їхня сексуальна притягаюча сила є непереможна! Вони стягають мущину у прірву його звіринних інстинктів, а відтак... — ах! я розумію мущин! — коли мущина покористувався ними, відкидає їх... робить те єдине, на що такі жінки заслужили. Бо вони тупі, сліпі, рабині змислів — ті, про які приповідка каже “Femina mors animae”, бо ніщо не доходить до їх свідомости, ані те, чим вони є, ані те, що роблять.
Ільона (сміється): Ти знаменита. Гадав би хто, що це якийсь твій особисто-вразливий пункт, так дуже гостро нападаєш на цей жіночий тип, навіть не дуже рідкий.
Ева: Само собою, що це мій особистий пункт, хоча не такий, як ти собі це уявляєш. Я не терплю цієї райської невинности. Розумієш? Особисто не можу стерпіти. Так само, як вид одних жінок є для мене насолодою, вид такої породи є для мене осоружний. Морально осоружний. Коли тільки гляну на них, кров буриться в мені, а все моє єство бунтується проти ганьби, яка паде від таких жінок на всіх нас. Кожна з нас бере відповідальність не тільки за себе саму, але й за весь наш рід. Так виглядає поглиблена мораль. Коли паде одна жінка, падуть у с і. Коли одна морально понижена, одночасно вкриває соромом усі інші. Неслава одної знеславлює сотні. Чи ти не відчуваєш цього? Чи кров не палить тебе соромом від думки, що ти споріднена своїм полом із такими... — наша мова не має навіть на це доброго слова — de pareilles femelles?...
Ільона: Задля цього псувати собі кров? Навіщо? Моя кров зовсім не буриться від думки про курячий мозок таких жінок. Чим така є для мене? Що я маю до неї?
Ева: Твоя мораль — дуже примітивна. Вона обмежується виключно до твоєї власніської особи. А проте кожна з нас, без огляду на те, чи це нас принижує чи підвищує, є одним кільцем у ланцюху всієї породи. Не відокремленим явищем, а одним зразком усього роду. Навіть найвизначніші є підчинені родовому обмеженню. Загальний поступ, змагання всього ланцюха — домагається збірного розвитку. Тому-то ми зазнаємо шкоди, коли вдача одних веде до первісного раю, а другі з усією своєю силою прямують уперед. Навіть рожеві, наче на порцеляні мальовані жіночі акти Реноара, пережіночені, ліниві, надихані змислами аж до голови виключно: навіть ці райські самички подобаються мені своєю недвозначною звіринністю більше, як зовнішня невинність, фальшива святість, кокетлива скромність і міщанська шанобливість таких жіночок, що вміють ховати під одною сукнею сором'язливість і кров повій. Мущини називають такі жінки “чеснотливими”, тому, що вони вміють прикидатись сором'язливими, — але саме такі жінки стримують нас у розвитку, завертають нас на сотні, може й тисячі літ у шкаралущу звірини. Чи нарешті розумієш мене?
Ільона (холодно): Чому я не мала би тебе розуміти? Ти говорила досить ясно... Але щодо мене, я не почуваю себе представницею полу.
Ева : Ти не почуваєш себе нею, але ти є нею.
Ільона (ще холодніше, із зазначеною стриманістю): Хто вдається з тобою в розмову, той справді ніколи не знає, куди вона може його завести.
Ева : Вдатись у розмову, про яку не знаємо, куди вона може нас завести — це одинокий спосіб, щоби саме довідатись, куди вона веде.
Ільона : Ти — страшна. Попросту глузуєш собі з мене.
Ева : Глузувати з людей і з явищ — це інколи єдиний спосіб, щоби не плакати над ними. Але не дуйся. Моє імя Ева: — чи можеш докоряти мені, що я так думаю?
ТРИ ОБРАЗИ.
MONA LISA.
Чи можу говорити до Тебе?
Вже п'ятий день вертаюся до Тебе щасливий, майже безсилий, з почуванням ласки Твоїх приваб, що сплили на мене. Чи колись відхилиш свої уста і скажеш те єдине слово, після якого я міг би спокійно вмерти, коли жити не в силі? Твої руки спокійні, ІІречистодівині; але тільки руки. Бо Твої очі всезнаючі. Спокій на Твоїм обличчі прозірчастий, мов ніжний серпанок, що хоче закрити правду. Зате Твої очі кажуть забагато. Не почути їхньої мови не можна, дарма, що їхній косий погляд утікає від людської настирливости.
Твої очі оминають поглядів, що подивляють Тебе зацікавлені, збентежені, захоплені, закохані. Вони знають надто багато. Вони бачили надто багато і лякаються, що з них можна вичитати правду. А може лякаються, що в них віддзеркалюються всі ті образи, які зберегла Твоя память? Не лякайся.
Хоча Твоє життя могло бути подиву гідне — тупість людей ще більше гідна подиву. Погляд Твоїх незвичайних очей не збентежить їх, не влучить мимохіть у серце солодко затроєною, смертельною стрілою; тупість є невразлива.
Як люди могли казати, що Твій усміх загадковий? Із Твого обличчя читаю, немов з улюбленої книжки, що відчиняється сама на найбільше прочитуваних сторінках. Нема в ньому для мене ні одної чужої лінії, ні одної тіни, ні одної риски.
Твої уста всміхаються хмаринкою легкої іронії з їхнього бажання зазнати ще раз цілунків. Вони не признаються до цього ніколи, навіть самі перед собою. Тільки усміх знає про це, перелетний, легкий, вибачливий, усміх malgré soi... усміх, що вкриває Твій жорстокий досвід спочувливим серпанком.
 — Ходи — каже цей усміх — ходи до мене; можеш мене поцілувати: я такаж молода й життєрадісна, як інші жінки... я ніжна, мягкотіла, поцілуй мене...
 — Все омана — докидає мала сумовито-глумлива риска над правою губою. — Не тикай мене, бо здригнешся від моєї студени. Моє серце завмерло віддавна, воно вмирало скон за сконом, з нього втікало життя поволі, по шматку, заки не засохло до тла. Не підходи до мене, бо можеш закаменіти.
 — Як хочеш, можеш спробувати — каже лівий куточок уст, весело зшилених. — Може в моїй крові є ще якась іскра вогню, — може Тобі вдасться ще раз розпалити її, — розпалюй, про мене! Маєш охоту, пробуй!
У цій усмішці є багато доброти, а ще більше мудрости, рівноваги та приваби. Вона каже: — Я знаю все... я зазнала всього... для мене нема вже нічого нового. Але я могла би оттак собі може, з утоми чи примхи, ще раз торкнутись устами берегів золотої чарки...
Так каже Твоя усмішка.
Вона — добра, бо нічого не обіцює.
Вона зла, бо приваблює, нічого не обіцюючи.
Та перш за все вона лагідна і сумна і зваблива, мов лагідний блеск перел.
А під нею розквітли Твої уста, наче пелюстки стулених рож; вони певно холодять, мов ранкова роса і запоморочують, мов запах троянд.
Твоя зрілість є сповненням бажань, але Твоїх власних, а не чужих. Ти бережеш своє багацтво, належиш сама до себе, носиш у собі міру всякої любови.
Твоя сукня така поважна, така скромна, аж міщанська. Зате випещені гармонійні руки, гарні, мов мрія, зраджують тайну Твого тіла.
Твої краски — краски пізньої осени: далечінь скупана в синяві; листя, що вмирає, в сепії, в сіро-брунатному, червонявому...
Мона Ліза...
 — Лізо!...
Ти завдаєш свою загадку тим, що не в силі її розв'язати. Я хотіла б її розв'язати, хоча Ти не є для мене ніякою загадкою.
Чи твоя недоступність вложила Тобі маску супокою?
А може це була заздрість великого артиста, який умів передати Тобі свою дивну пристрасть для майбутніх поколінь, не виявляючи Твоєї власної тайни?
“ВІЗІЯ”.
(Я. Мальчевського).
На шталюзі, в ясних дубових рямах велика картина. На ній бачимо на першому пляні ліворуч маляра: вузька інтеліґентна голова, холодний, зосереджений у собі; мабуть при праці, бо тримав в руках палітру і пензель.
Над ним, праворуч (візія чи може схоплена на полотні?) виринула з блакитної мряки постать жінки. Ледве зарисована, лінії пліч одночасно ніжні й дужі. Її шия горда та міцна, дарма, що не має в собі лебединої лінії Beata Beatrix Росетія. Риси обличчя енерґійно мужеські, при всій своїй привабі трохи загостро вирізьблені.
Випрямлена — тільки з головою похиленою під тягарем гнітучого терпіння — стоїть з припертими віями, стисненими долонями. З голови сховзнулася корона, майже аж до пліч.
Невимовний біль у закам'янілім спокою рисів, невимовно солодкі привабливо приплющені очі, а з-під вій спливають сльози, наче з цілющого джерела невичерпаної любови.
Артист: Хто ти така?
Візія: Твоя безсмертність — те, що не має почину ні кінця.
Артист: Захоплюєш і тривожиш мене. Навіщо з'являєшся мені?
Візія (зі складеними долонями): Бо ти кличеш мене...
Артист: Кажеш правду. Кличу тебе днем і вночі, свідомо і несвідомо. Маєш тисячі імен; мені здається, що бачу тебе в ріжних видах, а все ж образ твій розсівається постійно, наче марево. Та нині... нині ти є чимсь більше, як образом уяви, чимсь більше, як моєю тугою, більш, як моїм бажанням. Нині стоїш тут иереді мною гостро зарисована, тверда, майже як з каменя.
Візія: Завтра буду з бронзи. Мене вродила твоя туга. Різьбила мене твоя воля. Кожна риса в мені — це твій твір. Я росту разом з тобою, твоя будучина є моєю, я є тобою, а ти мною. А проте ти вмреш, а я триватиму.
Артист: Отже, ти живеш ціною мого життя?
Візія: Навпаки. — Ти не зрозумів мене як слід. Я збагачую Твоє життя. Поглянь на мене: моє тіло повне гармонії, моє обличчя зі своїм живим висловом, наче письмо, якого нічим не можна стерти. Я — обнова, а не розклад, я — твоє бажання, твоя воля, твій твір.
Артист (дивиться, мов осліплений на з'явище): М о ї руки, кажеш, різьбили тебе?
Візія: Не твої руки. Твої руки були сліпим знаряддям, що підчиняються напорові неясних спонук. Тому-то я не могла так довго прийти на світ. Коли ти мене бачиш тут нині, то це тому, що мене покликало сюди щось сильніше, ніж твоя туга і твоє бажання: я являюся тут на приказ твоєї волі.
Артист (випрямившись): Це правда. Чи я прочував її? Чи я тому втікав від людей, щоби віднайти себе самого? Чи тому я ненавидів так сильно віск і глину, які слухняно піддаються всяким пальцям і надаються до всіх форм і до ніякої? Може й тому підчас довгої мандрівки я міг неждано впасти на коліна перед зломом каміння або перед дубом, схиляючи побожно голову перед їхньою силою?
Чи було це тому, щоби виблагати від них частину цієї сили? Чи є це тайна всякого успіху? “Приказуй! — а я слухатиму. Прокинь у себе волю! — а станеться!”
Візія (мовчить; її болісний вислів обличчя зміняється на приязніший, більше довірливий).
Артист (дивиться на неї сяючими очима): Так. Тепер пізнаю тебе! Не маєш у собі нічого випадкового. Кожна з твоїх ліній — це одна з моїх думок. Ти є моїм втіленим наміром, моєю освідомленою волею. Як довго живу — прямую до тебе. Нарешті оглядають тебе мої очі. Чи не покинеш мене ніколи?
Візія : Коли ти не покинеш сам себе, то і я лишусь такою самою. Я — вірна відбитка тебе. Сама не впаду, коли ти не впадеш. Лишися сильним, тоді не зможеш мене втратити.
Артист: Я можу бути лише тим, чим є. Та коли я вже раз на тебе глянув, твій образ не покине мене ніколи.
Візія: А все ж я мушу знову щезнути.
Артист (схвильований): Якже ж це так? Чи ти щойно не сказала, що не покинеш мене більше ніколи, хіба якби я покинув себе сам?!
Візія (дуже лагідно): Воно так. Але “щезнути” і “покинути” не є те саме. “Мушу щезнути” значить: “не побачиш мене”. Але я не покидаю тебе ні на мить. Я з тобою весь час, а в найбільше самотних годинах — найбільше з тобою. Ти можеш мене хутше забути, ніж я тебе. Бо ти мій творець. Ти — зродив мене. Від тебе залежить, чи моя краса сяятиме щораз ясніше, чи буде бліднути. Чи не забудеш про те, що від твоєї сили залежить творити мене надалі або знищити?
Чи затямиш собі те, що ніхто інший крім тебе не є різьбарем твоїх постатей, малярем твоїх образів і будівничим того містичного храму, якого стіни зберігають чудо моєї істоти?
Коли я нині станула блаженна перед тобою, ти глянув на мене зачудованим і критичним поглядом, так, немовби я була чужим, непроханим гостем, немов би була чимсь відокремленим від тебе, а не кров'ю твого серця, яка багрить моє лице. Тоді я здригнулась ціла і ішли, болюче вражена, піднесла голову, моя корона сховзнулася мені аж на плечі.
Моя корона важка. Ти дарував мені її і лише ти можеш мені її наново вложити на голову. Але не нині. Нині я молода, а вона важка. Викуй мені корону не з золота, а золотосяйну, таку, що ублагороднює чоло, а не нагинає його. Промінясту корону, що дає вічне життя. Коли ти викуєш її, я знову прийду до тебе.
(Щезає).
Маляр дивиться непорушно на пляму, де виринула візія. Поринає в задуму і його голова клониться на руку.
“Ш А Л”.
(Ю. Подковінського).
Дивний образ!... Образ? — вислів того, чим у полум'янім пориві була візія його творця —  —  —  гін назустріч Абсолюту, Стихії —  — .
Біле жіноче тіло в хмарі диму та вогню. Яку дивну форму має ця хмара! Вона клубиться невпинно новими постатями, щораз сильніше, щораз химерніше —  —  — ось тепер із неї виринають ноги..., копита, чорні копита, чорний кадовб —  —  — 
Румак, неуговканий вороний, з огненною пащею дикий Пеґас без крил, чорний, без вудил, став дуба над прірвою. —  —  — 
А твоє волосся, спокуснице, горить огнем. Твоє тіло досвідчене, твої груди перезрілі, майже брутальні, — могли вийти зпід пензля Рубенса. А при цьому твоє обличчя худощаве, бліде, неврастенічне, — твої очі напівприплющені від захоплення, уста напіввідхилені, одні і другі непорочні, недівочі, грішні, а все ж блимає серед них немов відблиск духа.
Чи ти може один з упавших янголів, що хапається вогню в тузі за світлом? А може за оманою, що гріє і що осяює гнітучу темряву бодай на одну мить?
З яких глибин зродилося це казкове створіння? Над якими безоднями жене воно з цією блідою жінкою з червоно-золотистим волоссям, з розпустно розпущеною гривою, схожою на полум'я?
Це твоє віддання, жінко, не є силою.
Не ти кермуєш скаженим жеребцем, а прикована до шиї та гриви піддаєшся йому. Це твоя неміч несе тебе в цьому божевільному розгоні. Із твоїх охлялих рис не промовляє навіть жага, а тільки сама змисловість, неуговкана насолода. Безвольна передача всього свого тіла: — ось твоя екстаза.
Румак — символ демонічного гону, рознузданих сил, величний зразок, єдиний у свому роді. Але він не має вудил: чи не соромно тобі? Як інакше виглядала би ти верхи на ньому, тримаючи своїми малими ручками у вудилах поборену жагу, з головою гордо піднесеною над сталевим тілом:
Не віддана, а свідома своєї волі.
Не полум'я серед вогнів, а та, що однаково добре береже вогню і панує над ним.
Не по рабському піддана невільниця своєї рознузданости, а володарка нестримного пориву.
П'яній далі!
Коли одного дня впадеш безсила, розторощена на дорозі, нездібна навіть до гріху, а божевільний тупіт підков змовкатиме у віддалі — може тоді твої запоморочені очі відчиняться, шукаючи того світла, що йде не від спалахнувшого вогню, а від внутрішнього сяйва...
МОДЕРНЕ МАЛЯРСТВО
Юл і я н: Твої образи — жахливі. Попросту — безглузді. Кожний мазок пензлем — суперечність. Кожна краска — хула.
Тарас: Відчепися зі своєю перемеленою критикою. Ти належиш до минулого століття. Йди краще оглядати якийсь високоповажаний музей, де висять припорошені слави. Наприклад Пільотія — цей певно під твій смак?
Юліян: Архитвори не належать ані до попередніх століть, ані до сучасности. Вони є поза часом.
Тарас: Чи ти відчуваєш нині конечну потребу проповідувати?
Юліян: Відчуваю конечну потребу відкрутити тобі голову, щоби трималася на нормальному місці.
Тарас: Непотрібний труд, мій любий; моя голова тримається добре. Зрештою ти справді не маєш смаку. Дозволь мені малювати по вподобі. У порівнянні з іншими — я ще не дужо крайній.
Юліян (ходить по робітні, нипає між ріжними рисунками та рямцями, накінець зупиняється перед одним образом): Чи це має бути твій автопортрет?
Тарас: Це є автопортрет.
Юліян: Я й не знав, що ти так виглядаєш. (Приглядається образові з дуже близька). Це мають бути твої очі?... А ця сіро-фіолєтна пляма... вибач за слово... мабуть твої уста? Чому твоє лице таке жовтобрудне? Чи тоді, коли ти позував, ти був недужий?
Тарас: Глузуй, глузуй далі.
Юліян: Я не глузую. Я намагаюся найти у твоїм мистецтві якийсь зміст і не находжу ніякого. З нього вилізає тільки духова анархія, тільки порожнеча. Ви гадаєте собі, що хаос і анархія — це синоніми. Тимчасом хаос, при всьому безладді, може бути могутнім поривом, що шукає у своїй повноті майбутньої форми. Одначе те, що ви малюєте, це ніщо. Ваші зелені та жовті мряки — це не світи, що мають народитися, ваші грубі хляпи з фарб — це не вияв сильного “я”, а попросту замаскована, ще й неестетично підмальована порожнеча.
Тарас: Чи — на твою думку — нове мистецтво справді не має нічого сказати?
Юліян: Якщо воно мало би щось сказати, воно мусило би спершу найти мову для себе. Чи має воно таку мову? Я не чую її. Бачу тільки заворушення, розклад, рознузданість. Замість величної пісні життя чуємо скрегіт, істеричні вигуки, ідіотське бурмотіння.
Тарас (немов до себе): Чи мусить це за кожним разом, при кожній новій пробі повторятись так само?
Юліян: Що таке мусить повторятись?
Тарас: Що люди, до яких новий напрям нічим не промовляє, обкидують його лайкою.
Юліян: Чи ти це про мене?
Тарас: Так.
Юліян: Дякую, що допомагаєш мені пізнати тебе. Я не знав, що я належу до “таких” людей, ані не знав, що ти зараховуєш мене до них. Але ти повинен пам'ятати з давніх часів, що я був тобі вдячний за кожне прояснення думки. В цьому відношенні я, здається, не змінився. Та чому ти змінив так сильно погляд про мою особу? Давніше ти прив'язував вагу до моїх заміток. Чи тобі прикро, що я вважаю твої образи поганими?
Тарас: Що ж? Прикро, що ти не розумієш їх.
Юліян: Я маю багато доброї волі. Ти повинен мене знати також настільки, що я не маю ніколи пересудів супроти поодиноких напрямків. Навпаки. А проте...
Тарас (перебиває йому глумливо): Вчорашні передовики стають сучасними ветеранами.
Юліян: Ні, вибач, — я не є ані такий заслужений, ані такий пережитий, щоби заслуговувати на таку назву. Я не кепкував собі з твоїх образів; зате ти кепкуєш собі з мене. Чи твоє намагання повести розмову у глумливім тоні не є доказом, що ти не ставишся поважно також до цього нового мистецтва?
Тарас: Я ставлюсь до нього наскрізь поважно. Зрештою — нічого не вдієш. Сучасне малярство виходить поза межі форми та фарби.
Юліян: Ось як? Адже форма та фарба були ще недавно самою суттю малярства. До чого може дійти якесь змагання, коли полишає поза собою свою суть?
Тарас: До поступу. Ми пробуємо зробити доступним для ока нові енерґетичні сили, притаєні можливості! нові виміри.
Юліян: Не перечу, що ви пробуєте це робити. Але досі ні одному не вдалося зробити цього.
Тарас: Може справді досі не вдалось нікому найти того, чого шукав. А все ж, шукаючи, находимо часом несподівано щось інше, так само цінне, а може й цінніше.
Юліян: Чим є це “інше”?
Тарас: Нові засоби вислову як шлях духового досконалення. Декоративні ціиности ми вже перемогли. Естетиці потураємо, але не рахуємось із нею. Хочемо впливати безпосередньо, якомога безпосередньо, отже не на манівцях оповідного змісту, не на витоптаних стежках повторюваних форм, взагалі не при помочі синтези. Хочемо впливати безпосередньо при помочі дисоціяції, ліній як таких, нашарування самих фарб, при помочі ґеометричних площин і фраґментів, які зір складає сам відповідно до своєї природи. Хочемо постачати матеріял, а не готові вироби.
Юліян (з гірким сміхом): Перемагати естетику... Давати безпосередній малюнок сил... г-м, г-м!... Навіщо ж взагалі малювати? Чи кожний із нас без малярства, а навіть мистецтва не є багато більше безпосереднім, скажи?
Тарас: Ти не хочеш мене розуміти!
Юліян: Дійсно не хочу. Бо якби хотів, то мусив би раніше відректись від свого розуму, а це було би для мене болюче.
Тарас (вражений): Отже ти вважаєш нас божевільними?
Юліян: Аж так далеко, то ні. Але деякі поняття пересунулися у ваших головах.
Тарас: Скажи радше щиро: з'їхали з глузду.
Юліян: Нераз це виходить на одно. Але нині це загальне явище. Ніхто не робить того, ще він повинен, а завсіди тільки те, що повинен робити хтось другий. А той другий береться знову за щось інше... і так далі. Загальна анархія. Ви називаєте це духовим досконаленням. Чи це досконалення, коли мущини бабіють, а жінки парубочать? Чи це поступ, коли оба поли, замість добувати із свого своєрідного способу життя щось вартісне, пробують перетворяти себе у щось посереднє, безподобно-пересічне? Чи метою малярства є висловлювати енерґію, а метою модерної техніки передавати естетичні вартости? Невже ж шелест має більшу вартість, як мельодія, а поодинокі склади слів без змісту є чимсь глибшим, як передумані вислови? А саме так виглядає ваша “переоцінка цінностей”. Нема чого дурити себе нею!
Тарас: Ти маєш на думці тільки деяких різьбарів і дадаїстів. Але ж усі ми не є порожні! Чи я — порожній? Но скажи! Мене знаєш добре!
Юліян: Ти не порожній, але ти на хибній дорозі. Ти й інші твої однодумці, поклоняєтеся Ірраціональному і находите тільки безглуздя. Ви повернулися плечима до дійсного мужеського ґенія. Відкидати свідомо повагу розуму та закон гармонії — то зовсім щось інакше, як культ Ірраціонального, бо ж Ірраціональне має також глибоку причинову основу. Лише тому, що бачимо завсіди тільки наслідки, а не в силі ніколи бачити причин, є воно для нас поки що незрозуміле. Залишіть для жінок шляхи інтуїції. Вони молодші, але також і старші за нас, бо черпають свої сили з інших джерел. Не зрікайтесь добровільно свого престола! Ваша сила в ясній думці, в ладі, у прозорості!
Тарас: Усе, що кажеш — правда, а все ж неправда. Ми є всім тим, чим ти назвав нас, і ще нічим із того, чим хочемо стати. Наша роля найбільше невдячна з усіх, які можна собі уявити. Ми покликані на те, щоби знищити пережиті форми та щоби нові руки могли творити щось нового. Ти бачиш процес нищення й осуджуєш його як форму. Отже затям собі, що це не є ще форма і не хоче виступати як форма.
Юліян: Чимже ж, святий Боже, є ваше малювання і що воно має означати? Процес нищення приходить сам від себе. Не потребуєте його нам унагляднювати. Ти всміхаєшся. Що в цьому смішного?
Тарас: Говориш, як дітвак. Ти думаєш, що ми малюємо так, як хочемо? Ми не хочемо нічого унагляднювати. Унагляднення відбувається через нас. Ми пробуємо нанизати річі на їхній божеський лад. Гадаєш, що цей лад так легко найти?
Юліян: Якби кожний із вас так думав, можна би всіх вас разом подивляти. Але більшість з-поміж вас не розуміє самих себе і баламутить інших. Вони неприродні, штучні і не є мистцями.
Тарас: Не обвинувачуй їх. Чи всі ми не є знаряддям Невідомої Руки?
Юліян: Воно так. То strive, to seek, not to find and not to yield.
[2]
Чи не є це майже більше, як справді найти? Твої останні рефлексії відкрили мені модерне малярство з нової перспективи. Хочу тобі вірити. Скажіть нам: ми є ступенями —  — поза нами і перед нами лежать світи. Тоді будете великими.
Тарас: Ми не великі і не хочемо ними бути. У всякому разі хочемо вважати своєю заслугою те, що ми є ступенем для інших, а для себе є ми не меншим світом, ніж інші перед нами і після нас. Чи не знаєш, що кожна людська душа, кожне орґанічне створіння є світом для себе?
Юліян: Веди мене... Не позбуваючись нічого зі свого призбираного досвіду, я готов признати новий. Я старший від тебе. Та твоя молодість випереджує мене. Якщо бути старшим у часовому значінні значить — дозрівати, молодість молодих є продовженням нескінченого розвитку старших. Веди мене! Я готов іти вперед.
ПОЕТ.
(
L
'
illusion
du
moi
).
Веранда. Осінні каштани, немов багатораменні мідяні ліхтарі. Небо селєдинової зелені. Поволі, але невпинно сховзуються листки дерев на знебарвлену мураву. Галки тарахкотять на комині дому. Сороки літають понад парком і оживляють осінню тугу. Останні соняшні проміні осяюють золотим блеском обчімхане гілля високого плакучого ясеня.
На веранді розсілось у двох плетених кріслах двох молодих мущин.
Поет: Чи ти знову задурився в кимсь?
А. (один з його другів): Що таке?
Поет: Питаюсь: чи ти знову затратився в якійсь обмеженій формі?
А.: Не розумію.
Поет: Не дивниця. Це природний наслідок твого стану.
А.: Якого стану?
Поет: Чи ти сам не признався, що ти знову в кимсь закохався?
А.: Так. Але що ти верзеш про якусь блуканину, про обмеження і форму? Що це має з тим спільного?
Поет (знизує плечима): Не розумію тебе. Не розумію вас усіх. Навіщо шукати болю й розчарування в обмежених формах, коли багато більшу насолоду, ще й безболісну, нічим незв'язану, можна найти скрізь у неособових формах? Навіщо триматись неповної особовости, коли широкий світ простягає перед нами у своїй ріжноманітності щось досконалішого? Навіщо, як каже Шскспір, шукати з болем того, що біль завдає?
А. (всміхається): Тільки життя в силі порушити життя.
Поет: Чи хочеш цим сказати, що квіти, дерева, птахи, що кожна поодинока форма природи не скриває тієї самої тайни життя, що людська істота?
А.: Чому ні? Квіти й дерева також живуть, але напевно не інтенсивніше від людей.
Поет: Не інтенсивніше, але одноцільніше. Пірни в красу якогось образу природи, а маєш змогу найти насолоду безпосередньо, без болю, не жертвуючи нічим, насолоду, до якої завдяки людині можеш дійти аж після довгої знайомости — і то часто не можеш! — при помочі зусилля, ціною втрати особистої свободи, а таки находиш її в меншій мірі.
А.: А що ж на твого думку можна найти?
Поет: Придбати нове знаття, ввійти у взаємини з духовим змістом створеного світа.
А.: Говориш, як азіят. Отже на те, щоби, як ти кажеш: ввійти у взаємини з духовим змістом створеного світа — людина є непридатна?
Поет: Майже завсіди непридатна. Люди — це недосконалі медія, посередники духових сил. Надто обтяжені глиною. Занадто тілесні. Може кожний із них скривав у своїй найглибшій глибині — собор. Але перед посторонніми майже ніколи не відчиняються ворота святинь. Людей ділить між собою забагато туземних справ підрядних, забагато умовних. Коли хто тримається осторонь людей, тоді вони для нього мов зачинені шафи. Та хто наближується до них — якщо це взагалі можливе — тоді випари змислових нахилів у силі притьмарити і найяснішого духа.
А.: Говориш, як пуританин. Хто сказав тобі, що змисловий нахил притьмарює духа? На мою думку — навпаки. Почування загострює ум! Кохання і терпіння родять думку. Зрештою тут, на землі, дух виявляється тільки при помочі обмеженої форми. Шукаємо форми і кохаємо її — завдяки її змістові.
Поет: Помиляєшся. Не самий зміст притягає нас до інших. Душа є всесвітня. Саме проминаюча форма пробує знадити нас у свій зрадний лябіринт. Так, форма, що хоче бути невпинно обновлювана, а сама, без другої, не в силі себе продовжувати. Тайною всякого притягання є бажання бути доповненим або виміняти свої цінности. Зміст сам по собі немає ніякої сили притягання. Не він сам притягає нас, а щось інше в ньому, щось, що щезає, в тій же хвилині, коли ми хочемо його схопити.
А.: Це занадто складне. Форма і зміст — одно.
Поет: Ніколи і ніде.
А.: Повторяю, що вони одно. Дух творить форму.
Поет: Коли і творить, то протягом цілих віків. На це не можна ждати. Поки що ми страшенне недосконалі. Тому, коли хтось з нас закохується в якійсь особі настільки, що вона є для нього мірилом усього іншого, тоді ми затрачуємо себе у спожаління гідний спосіб в якійсь дуже обмеженій, дуже недосконалій формі. Чи розумієш мене тепер? Як це можливе обмежувати себе так постійно, добровільно, так путати себе з власної волі?
А.: Ти забуваєш за одно, що тільки люди в силі нам дати взаємність. Завдяки привабам особи, яку кохаю, я відчуваю краще красу світа. Бо аж тоді, коли кохаю, відчуваю своє багацтво й аж завдяки тому, що жертвую собою, відчуваю свою свободу.
Поет: А ти говориш, як жінка. Мущини не жертвують собою. Мущини беруть, здобувають, граблять. Хто жертвує собою, затрачує себе. Я не хотів би затратити себе і не хотів би зробити залежним свого щастя від кого-небудь. Рямки людських взаємин — усі для мене затісні. Навіть коли я кохав, я мусив у короткім часі розірвати ці рямки і через це завдавати другій особі біль. — Тому кохаю людей, наче образи — здалека. Зате образи кохаю, наче людей: усім огнем свого серця і ніколи ще я не попарився ними.
А.: Те, що ти кажеш, є або поверховне або злочинне. Твоє становище до життя є зовсім звичайним егоїзмом.
Поет: Моє становище до життя — це змагання, щоб досконалити себе. Мої радощі не причиняють нікому терпіння. Всяка матерія носить на собі тавро болю. Я не хочу бути її рабом. Тому стримуюсь і відрікаюсь від кохання.
А.: Від кохання жінок?
Поет : Я — непостійний. Навіщо ж мають терпіти з моєї причини?
А.: Ми всі непостійні. Це не була би ніяка перепона.
Поет: Може я маю ще інші перепони. Може жінки попросту мені не вистачають. А може моя жага супроти них є така велика, що ні одна не задовольняє мене, і тому втікаю від усіх. Одначе візія їхньої краси — не та, яку вони мають, а та, яку я хотів би мати і крізь яку бачу їх — стоїть переді мною і зростає одночасно з моїми домаганнями. Тому нині стою осторонь вашого світа. Моє надто велике кохання не хоче поменшити себе малою мірою якогось особистого обмеженого щастя. Ти йди до своєї вибраної — я лишусь сам, байдуже, чи в світлі чи в темряві.
А.: Чимже ж ти поправді живеш?
Поет: Моїми ілюзіями. Чи бачиш цей плакучий ясень? Його горішня галузь має форму жіночої постаті, що знімає рам'я до неба в блаженній радості. Бачиш її? Її тіло зелено-золоте, наче лусковий хвіст русалки. З піднесених рамен галузи пливе струмок соняшного сяйва, її вид залитий ясністю візії. Чи бачиш її добре? Її лінії єднають у собі погруддя клясичної різьби з мягкістю живого тіла, — а все ж у ніякій різьбі ні тілі не бачив я відблиску такої великої ясности, як вона виявлена в постаті цього чудового дерева. Гляджу на неї і почуваю, що вона правдива, дійсна, як жива людина — своєю зворушливо-суворою, а проте осяйною красою. Вона належить до духової дійсности, так само, як ми належимо до матеріяльної. Її видима форма є в усякому разі чимсь у роді омани. Одначе насолода, яку маю від неї, є чистіша та величніша, ніж коли гляджу на живу жінку. Жива жінка занадто розбуджує в нас змисли, а ця істнує завдяки моїй власній силі уяви. Я віддаю їй свою душу без остраху, що можу її втратити. Я все виграю, а нічого з себе не трачу.
А.: А я трачу, правда? Я не є артистом, як ти, що творить постаті з незримого, будує нові світи, оживляє німі форми, створене наново по творчому обновляє. Я — звичайна людина, що шукає для себе змісту в готових формах і за те їх любить. Та ось глянь: сонце гасне на галузях ясеня, а з ним і твоя ілюзія... А я не можу жити самими ілюзіями...
ДРУГИ РОЗХОДЯТЬСЯ.
Стефан: Чого ти гніваєшся на мене?
Остап: Гадаю, що сам знаєш.
Стефан: Навіть не догадуюсь. Між нами не було й найменшої сварки. Навіть приводу не було. Чи може я завдав тобі біль, вразив тебе чим несвідомо? Остап : Ні.
Стефан: Отже що з тобою? Чи я надоїв тобі, знудився? А може ти захопився чимсь іншим, цікавішим?
Остап: І це ні. Ти, зрештою, сам повинен гаразд знати, чому я не можу бути супроти тебе таким, як звичайно.
Стефан: Бігме, навіть не прочуваю.
Остап (з глузливою усмішкою): Справді? Чи по твому це ніщо Бог зна що оповідати про мене? Ще й у каварні, — при людях не дуже мені прихильних?...
Стефан (збентежений): Що таке? —  —  —
Остап: Виглядаєш такий здивований, якби ти нічого не знав. Гадаєш, що мені не було прикро? Оповідати про найінтимніші справи, тобі одному довірені...! Коли тебе що вражало в моїй особі, чи не краще було віч-на-віч...
Стефан : Що з тобою? Що тобі влізло в голову? Я говорив перед посторонніми про тебе, ще й щось поганого?... Я, що — як сам це добре знаєш — навіть коли вимовляю з ніжністю твоє ім'я, вважаю, щоб не виявити нічого дорогого...
Остап (із злобним усміхом): Невжеж? Просто неімовірне...
Стефан : Скажи, чи це наслідком такої сплітки не показуєшся у мене від тижня, а я жду на тебе даремне, хвилююсь, журюся тобою —  — і все це задля звичайної сплітки?
Остап: Я хотів би, щоби це була сплітка... А чи знаєш, хто мені сказав про це?
Стефан (його дотеперішній добросердний спокій змінюється): Ні, спасибі. Не хочу знати. Незалежно від того, хто є та третя особа, якій ти повірив більш як мені, дав віру її наклепові, замість відкинути його, і хто так легко зумів украсти від мене твоє довір'я, а навіть серце — я не виню її. Такі особи можна надибати на розі кожної вулиці. Але я не в силі зрозуміти, як ти міг такої людини слухати, попросту дати їй говорити? Невжеж ти зайшов аж так далеко? Чи твоя віра в мене трималася на такій слабій підставі?
Остап: Можливе, що це неправда. Мабуть таки дійсно неправда. Коли я тепер як слід думаю над тим, бачу, що Роман не дуже заслуговує на довір'я.
Стефан (зневажливо): Отже це був Роман! Та, як я вже сказав, це виходить на одно. І так я не бачив його вже від місяців. Ані його ані того “ліпшого” товариства, в якому він залюбки сидить.
Досить поглянути на таке товариство, щоби знати, що в усьому цьому нема слова правди.
Остап: Я вірю тобі. Тепер тобі вірю. Вірю, коли кажеш, що останніми часами ти не приставав з ним. Вибач, я не буду більше з такою особою розмовляти. —  — Чи можеш мені вибачити? Нехай буде по-старому.
Стефан (холодно): Я ніколи не гнівався на тебе й тішуся, що в твоїй голові проясніло і що бачиш усю брехню. Тепер знову віриш мені, скажи? Тепер ти готов би мене боронити, саме тепер, якби хтось у цій хвилині зважився накинутись на мене? Але на дружбі, яка тримається на таких хитких підставах, не може мені вже зовсім залежати... (болюче вражений). На довірі, яким можна так легко захитати, на любові, що так хутко проминає, не залежить мені ні трохи. Я прийшов до тебе, щоби наново здобути собі тебе, а тепер іду геть, бо те здобуте втратило свою вартість.
ЗАГРОЗА КОХАННЯ.
Пізній вечір. Міський парк. На стежках і гіллях сніг. Примеркле світло зимової ночі, наче сутінки, що йдуть у безмеж. Ліхтарні кидають бліде світло краями вулиці. Кілька дерев відбивається від них, як ніжна мережка. Інші нагадують прохожих, що зупинилися закостенілі. На стежках сніг, легко почорнілий. Сям-там сховзується по них срібне сяйво і щезає. Самотні прохожі минають алеї. Сніг не скрипить під їхніми ногами. З головної алеї виринають дві сірі тіні. Зупинились; повернулись і глядять на місто, що лежить перед ними серед нічної мряки. Небо над дахами — зовсім ясне, прозірчасте, немовби на дворі день. Обриси міста мягко вгорнені, потонули в блакитній сірині, серед якої виблискують сонні вогні, наче світляки або вогні з корабля у мряці.
 — Гарно! — каже мужеський голос.
Вона: Я бачила точнісіньку аж до омани таку саму декорацію в одній Шекспірівській комедії — так само гарну.
Він: Природа і мистецтво роблять собі конкуренцію.
Вона: І так має бути. Мистецтво мусить бути дуже сильне, щоб його можна відчувати так, як життя. Природа і життя повинні мати таку повноту форми, щоби могли впливати наче мистецтво.
Він: Мені здається, що фільософія має для тебе більшу вартість, як природа разом із мистецтвом. Чи ти не можеш ніколи зазнавати безпосередньої насолоди?
Вона: Я маю насолоду.
Він: Про щастя багато говорять і пишуть і шукають його, коли його нема. Чому ж, коли воно при нас, тоді мовчимо про нього?
Вона: Може не запримічуємо його тоді...
Він: Може ти ні. Але я запримічую.
В о н а (всміхається, на хвилину схиляє голову на його плече; відтак звертаються в бік парку): Наше щастя не повинно залежати від того, чи можемо себе бачити, розмовляти зі собою або чи не можемо. Найважніше те, що ми бажаємо цього.
В і н : Я довго ще не зможу навчитись задовольнятися таким малим, як ти. Для мене оця година — найкраща, тому, що можу відчувати тебе при собі, бачити тебе і розмовляти з тобою.
Вона: Ті, яким доля не дозволила жити разом, мусять найти здійснення своїх бажань у свідомості свого взаємного кохання, свідомості, що заступає їм ці свобідні взаємини.
Він: Що ж, ми є мистцями у цьому.
Вона: Так, ми є ними, як довго триває розстання. З менту, коли сходимось, ти занадто ціниш мою присутність.
Він: Твоя присутність — це для мене щось найгарнішого. Перед хвилиною ти поклала на мить голову на моє плече. Це було чудове. Чудесніше, ніж усе інше.
Вона: Чудове є небо і дерева, і казковий образ цього нічного міста. Чудове також те, чим ми є обоє для себе. Але моя присутність? Моя присутність — щось, що проминає, випадкове, зовнішнє. Чим вона в порівнянні до цієї незримої стяжки, що зв'язує нас навіть тоді, коли ми розділені? Коли ми бачимо себе, тоді на нас паде відблиск світла. Але мусимо вважати, щоби не змішувати відблиску світла з його джерелом.
Він: Моїм бажанням було би бачити тебе завсіди.
Вона: Моїм ні. Фізична присутність нарушує духові взаємини. Всяка присутність нарушує їх, хоча б як поняття часу. Єдине, що знімається понад гнітучий тягар усього присутнього — це мовчанка. Мовчанка позачасова. Коли ми роз'єднані, тоді срібні нитки тчуть міст, понад яким духові взаємини пролітають зі скорістю світла. Моє все становище до світа основане на тім, що я дивлюся на нас, як на метафізичні явища.
Він: Фантастка!
Вона: Коли ти іншої думки, в такому разі ми собі не пара.
Він: Я не є такої або іншої думки, — а взагалі не можу мати думок у справах, яких не можна перевірити.
Вона: Матеріяліст.
Він: Ні трохи, — лише реаліст.
Вона: У всякому разі короткозорий. Коли фізична присутність є для тебе чимсь найвищим, то ми віддалені нині від себе дальше, ніж коли-небудь. При духовій гармонії двох осіб — змислова буває дозволеним і бажаним додатком. Але там, де змисли стоять на першому місці, нема місця на духові взаємини. Духові взаємини або надають характер усьому, або стають маскою, зловживанням для безсоромних. Коли моя особиста присутність є для тебе справді найвищою насолодою, то ми не повинні більше сходитися.
Він: Маю вражіння, що ти обтяжена пересудами аж до патольоґічних меж. Попросту є в тебе якась perversion de pureté.
Вона: Помиляєшся. Для того, щоби люди могли бути приятелями, як я це розумію, вони мусять бути споріднені не тільки духово, але й морально та змислово. Не вистачає находити приємність і ріжні спонуки у взаємній виміні думок; це чисто інтелектуальна насолода, отже неособиста. Моя поведінка є не перверзією de pureté, а є наслідком того, що ми, здається, є двома інструментами, настроєними на дві ріжні тонації. Я не є ані холодна, ані так дуже недоступна. Але там, де змисли хотять мати рішаючий голос, я мушу втікати — втікати, немов перед повією, бо тоді жага, наче борвій, підмулює прибережні скелі нашого духа. Наполеон був великим стратегом, також поза воєнною ареною. Хоча яким брутальним був він супроти жіноцтва, а все ж як глибоко охоплює суть еротики його афоризм: “У коханні — єдиною перемогою є втеча”. Він схопив тут сутєве: що змислова любов є не промінюванням нашого внутрішнього єства, а радше наступом первісних сил, перед якими треба втікати, коли не хочемо стати їхніми рабами. Між численними влучними думками про любов я не найшла досі простішої та влучнішої.
Він: Ах, ці твої цитати! Скажи мені краще: чи робиш мені докір за те, що тебе кохаю — тебе — і все у тобі?
Вона: Ні. Але коли моя фізична присутність є для тебе найвищою вартістю, тоді попросту не розуміємо себе. І я щаслива, коли ти при мені, але навіть на гадку не впаде мені вважати, що це головна річ. Чи знаєш, яку я дала би відповідь, якби хто спитав мене про справжню ціль людських взаємин?
Він: Яку?
Вона: Psychical intercourse.
Він: Як мало людей може це здійснити!
Вона: А як мало між цими нечисленними є справді достроєні до себе.
В і н (мовчить).
Вона: На цьому закруті стежки мусимо розійтися. Я не буду пробувати побачити тебе хутко. Коли ти відчуваєш мене при собі, хоча й не бачиш — тоді можна обійтись без зустрічей. Коли ж наш духовий зв'язок утримується тільки при помочі наших рук, тоді це не справжня лучба, а тільки слаба нитка, яка проривається за кожним разом, коли ми хапаємо її з обох сторін, щоби її зміцнити.
Він: Чи зрікаєшся друга з таким легким серцем?
Вона: Коли він справжній друг — не можу його втратити.
Він: Ти самовпевнена.
Вона: А ти, сподіюсь, — не менше.
Він: Я міг би легко змалювати тобі чорне як біле. Багато мущин зробило би це на моїм місці. Чи хочеш мене покарати за мою щирість?
Вона: Ні — винагородити.
Він: Жартуєш.
Вона: Якби я силувала себе йти проти своєї природи, проти свого переконання — я мусила б ненавидіти тебе. Так, не ненавиджу тебе. Що більше: можу навіть тебе любити.
Він: Навіть — на віддаль тисячі кільометрів?
Вона: Розстання тіл при духовім єднанні не є таким нещастям, як з'єднання тіл при духовім роз'єднанні. Лише майбутність може надати форму нашим взаєминам. До побачення!
Він (вагаючись, трохи подразнений, але більше задуманий, як подразнений): Бувай здорова! До побачення!

ВЕСНЯНОЇ НОЧІ.

На селі. Наріжна кімната сільського двору. Йдуть нічні сутінки. Початок червня.
Любка : Яка акустична ця ніч! Голоси йдуть луною, наче без краю.
Олена: Голоси ночі! Які ж вони дивні! І яка гарна нинішня ніч!... Здається, чуєш її лагідний подих. Крізь галуззя берестів тече в кімнату місячне сяйво. Хмари довкола місяця якось дивно бліді, із зеленкуватим переливом. Бліді, одначе мають блеск перел.
Любка: А гавкіт собак! Яким далеким відгомоном іде він серед ночі! А тепер чути, як десь далеко співають.
Олена: Це парубки, що їдуть ночувати в поле. Як я люблю село! Село, ніч і білі квітки! Бо всі інші бліднуть у темряві, тільки білі квіти ясніють. Недавно бачила я при сяйві місяця білі іриси. Вони виглядали, немов з алябастру, майже прозірчасті. І я мала вражіння, що аж серед такої ночі вони живуть і світять.
Любка : А соловій співає тепер щоночі. Не голос, а сріблисті краплі по білому камені. То знову так захлипає, так рветься, якби в ньому билася ув'язнена людська душа.
Олена: Для мене соловій — божий вістун. Із його горла ллється якась таємна гармонія; голос напівлюдський, а напівбожеський.
Любка: Соловії між птахами — це наче білі квітки між барвистими. Білі квітки, наче чистіші від інших, святіші. Як ти гадаєш?
Олена: Є святі квіти і земні, зовсім так само як душі святі та грішні. Білі рожі непорочніші, ніж червоні, біла нікотіяна містичніша, ніж рожева...
Любка: Від твоїх слів хочеться мріяти.
Олена: Дійсність краща, ніж усі мрії. Я думаю в цій хвилині про чудову білу кактею, звану королевою ночі...
Любка (в задумі): Я чула про неї: вночі вона розкриває себе, щоби вранці завмерти... Чи всі жінки не є королевами ночі?
Олена: Не зовсім, кохана. Жінки складніші, ніж квіти, хоча й не знати як дуже нагадували би квіти. Жінки не можуть жити самим рослинним животінням: квітнути та вмирати, а мусять працювати та змагати до щораз вищих цілей.
Любка: Я зробила тільки таке порівняння. Чи бачиш, як листя бересту рухається беззвучно на вітрі? А місяць поза ним виглядає як живе срібло. Ніколи, здається, не можна втомитися, порівнюючи його до всього того, про що поети списали тисячі томів.
Олена: І не диво: місяць має за собою віки, як дерева, хмари та вітер, — всі вони старі, як цей світ. Тільки спів соловія вічно молодий, як ти, Любко. Прихили свою головку на моє рам'я і стань безжурною, як квіти весною, як ті пільні лілеї, що “не працюють, ні прядуть” та про які сам Христос сказав, що “й Соломон у всій славі своїй не одягався так, як одна з них”.
Любка: А ти щойно сказала, що жінки мусять працювати... Якже ж мені брати приклад від лілей?
Олена: Жінки повинні, як квіти — квітнути, пишатися і глядіти безжурно. Але не вільно їм, коли вже переквітли, в'янути так, як квіти, — розумієш? Коли жінка починає фізично переквітати, тоді повинен розпочатися в неї другий, ще кращий розквіт: розквіт людської душі.
ВОРОТА
1. ЛІТО.
Небо в білих розкуйовданих хмарах. Квітли рожі і перекликувались іволги. Літо майже запоморочувало своою красою. Бжоли й оксамитні чмелі гуділи над чашами квітів. Рожа Van Houtte розхилила глибоко свої червоні пахкі уста... Серед тиші саду задзвеніли два притишені жіночі голоси. На стежці саду чути було легку ходу, а теплий легіт розвівав волосся над двома молодими чолами: одно біляве, друге — русяве.
Молодший, голосніший голос казав:
 — Люби мене, як любиш природу: траву, квіти, дерева, хмари — неособисто.
Голос старшої особи, трохи сумніший, відповів:
 — Неособисто? Невже ж це можливо? А коли було би можливо, чи така любов вистачила би тобі?
Молодша: Краще це, як ніщо. А зрештою: чи неособиста любов є щось менше, як особиста, хоча б найбільше особиста? Чи не кохаємо ми всі сонце, теплоту, красу та радощі і чи така любов часто не є багато правдивіша і правдомовніша, ніж особиста любов людей? Чи т а к а любов — це втрата чи здобуття?
Старша: Чогось такого я ще ніколи не чула! Чи ти справді хотіла би, щоби так тебе кохати?
Молодша: Передовсім я не хотіла би бути настирливою. Ти сказала раніше: “Я скінчила своє життя; я не маю вже чим тебе обдарувати”. Добре. Яке мені діло до цього? Моя любов досить велика, щоби вистачила для нас обоїх. Справжня любов ніколи не залежить від взаємности.
Старша: Кажеш так, якби ти не знала, як я тебе люблю! Але я не даю тобі в заміну половину доказів мого почування, а це родить непорозуміння. Тільки в цій думці — виключно в такііі! — я сказала, що не маю вже чим обдарувати тебе. Ти була нераз незвичайно добра для мене. Ти віддала мені послуги справжнього друга. А я? — я, наче той жебрак, який бачить свою бідноту аж тоді ясно, коли хоче щось кому дарувати і бачить, що по має нічого.
Молодша: Вічно те саме! Чи ти не розумієш, що моє відношення до тебе зовсім не залежне від усяких посторонніх моментів? Що те почування, яке прихилює моє серце до тебе, витворене виключно моєю вдачею і не залежить від сподіваних доказів любови? Твоя приявність впливає на мене як своєрідна музика, як ріжні форми та лінії, що переходять із буденщини у вищі духові сфери. Ти повинна бути гордою, а не засоромленою, що маєш таке велике значіння для інших.
Старша: А все ж таки ти несвідомо розчарована мною. Хто дає багато, той завсіди жде, хоч би й несвідомо, на взаємність. Чи ти не докоряла мені, що я нині холодна? Чи це не острах, що я за щось гніваюсь на тебе? А я ж була ні холодна ні лиха, а попросту така, якою буваю тепер постійно. Це, очевидячки, мусить тебе розчарувати. Пошукай собі другів бадьоріших.
Молодша: Тебе не може мені ніхто заступити. Я люблю тебе.
Старша: Ех, дітвак з тебе! Чому ти вибрала саме мене? Адже можеш найти інших з кращою вдачею.
Молодша (самовпевнена): Ні.
Старша (всміхається).
Молодша: Чого ти смієшся?
Старша: 3 твоєї незрівняної витривалости та вірности. Іншим уже давно знудилось би заходитись коло такої невдячної особи. Але мій усміх — це тільки така зовнішня відповідь. Я з душі зворушена твоїм почуванням. Я не хотіла би тільки, щоби ти гайнувала свій час. Часто я попросту відчуваю болюче твоє повне прив'язання.
Молодша (сумно): Болюче?! До цього нема найменшої підстави. Така щирість — це наче признання “бувай здорова!” Поводись так, немовби мене зовсім тут не було — ти ж знаєш, як це вигідно любити неприсутніх! Отже попросту не звертай уваги на мене — коли моє прив'язання прикре для тебе!
Старша: Гадаю, що ти мене не розумієш. Одного разу, коли я почувала себе дуже нещасливою, я сказала тобі навіть, що твоя присутність не перешкоджає мені ні трохи, бо я навіть не відчуваю її. Ти була тоді єдиною істотою, яку я була в силі бачити. Але ти не повинна мучити мене. Ані мене, ані себе. Багато не маю, але те, що маю — маю завсіди, щоби ним ділитися.
Молодша: І справді — навіщо ми журимо себе? Ти можеш бути спокійна щодо нашої дружби: адже ти, а не я — маєш щедру руку!
Старша (всміхається з недовір'ям).
Молодша: Яке літо гарне! Маю вражіння, немовби всі слова стали зайві... Пізнє літо... чи не ти є ним?
Червоні гвоздики горіли праворуч і ліворуч стежки, якою вони йшли. Рожа Van Houtte віддихала солодкими пахощами, але ніхто не запримічав її. Іволги літали понад верхів'ям деревини, а вони обидві йшли тінистою алеєю парку. Вряди-годи молода гілка бересту лоскотала їх по обличчі. Вони зупинялися, гляділи на листву, залиту сонцем і на себе. І вони були веселі і сумні і щасливі, що є разом. Кожна інакше, а проте обидві одночасно.

ОСІНЬ.

— Через що втратила я твоє серце? — спитала молодша.
 — Як то “через що”? Ти не втратила його ніколи —  — 
 — Чи не втратила його ніколи тому, що воно ніколи не належало до мене?
 — Небилиці. Бачиш: ти обдаровувала мене завсіди багато більше, як я тебе, а тепер, зовсім природно, домагаєшся також дечого від мене — може й не багато, але таки більше, як я жертвувати можу. Не тому, що не хочу бути щедрою, а тому, що не маю вже нічого на дарунки. Скільки разів я вже казала тобі про це! Все ще не розумієш? Так було весь час і тому мені невимовно прикро. Ти приходиш з рожами, а вертаєшся з порожніми руками.
 — Але не з порожнім серцем.
 — Я не бачу твого серця, тільки твої порожні руки. Твою щедрість, якій не можу відплатитися. Ще гірше: я навіть не в силі прийняти як слід твого дару. Проти твого багацтва — я вбога. Болить мене це та пригноблює. Я дістала від тебе настільки більше, як могла тобі віддячитись...
 — Помиляєшся. Чи прочуваєш, чим ти є для мене? Тільки я знаю про це. Свідомо чи несвідомо даєш мені більше, як хто-небудь інший. Ти стаєш для мене медієм, крізь яке доходять до мене нові сили. Ти зміцнюєш мою охоту до життя, спонукуєш до ріжних діл. Завдяки тобі живу подвійно та потрійно, почуваю себе багатократною істотою, повною нового життя... Чи можу тобі сказати ще щось більше? Моє життя є навіть залежне від твого впливу і, коли можу так сказати: кохаю тебе тому, що ти відчинила перед моєю душею нові ворота..
 — В такому разі не мене ти кохаєш, а щось інше, вище, що находиться вже поза мною.
Кажеш правду. Щось, що від тебе веде на нові шляхи. Тому не журись, що ти не в силі у буденному значінні віддячитись мені. Ти для мене чимсь більше, як докази такої вдячности. Ти впливаєш на мене своєю появою, наче відчинені ворота, крізь які простягається нова, недосягнена далечінь. Чи тепер уже спокійніше глядиш на наші взаємини? Чи розумієш, що моя щедрість є нічим у порівнянні з тим живим джерелом, яким ти завсіди була для мене і є нині?
ЗИМА.
 — Чи мені тільки так здається, чи справді ми відвикли від розмови зі собою? За кожним разом, коли ми зустрічаємось, я віднаходжу в тобі неначе якусь зовнішню поверхню, яку маєш спільну з іншими не менше, ніж зі мною. Ти не гадай, що я забула про світ, який колись доглянула в твоїй душі, підземельний, або може ще невідкритий... Я знаю, що він істнує в тобі і коли нині приходжу до тебе, то виключно задля нього, хоча б він був запертий для мене.
А старша на це:
 — Я не запираю його перед тобою, але може я сама загубила ключі до нього.
 — Коли ти їх десь закинула, то може вони були тобі непотрібні. А може за тяжкі... або (шепотом)... за небезпечні... — Скажім: невигідні... А все ж мені прикро без них. Щораз наново стукаю до зачинених дверей, а мені не відчиняють або не пізнають мене... Скажи, чи час може своїми літами аж так сильно затерти наші спомини?... Чи ми не лишаємося тими самими? Чи ми маліємо? Чи радше не зростаємо?
 — А може у воротах заржавів замок?
 — Але хтось мусить мати ключ від цього замку...
 — Ніхто не має ключа до нього.
 — А прецінь я мала його колись...
 — Так, моя кохана, ти мала його... Та нині замок може вже у воротах інший...
 — Ах! (що це так нагло защеміло в серці?) Я розумію...
Ні, кохана, ти не розумієш мене... Ах! Я не хочу вразити тебе... мене саму це болить... Слухай... може нині зовсім уже не слід думати про ключі і про замок... а вся справа тут у заржавілих завісах, що болюче стогнуть... Ворота ніколи вже не відчиняться...
ДВІ АМФОРИ.
Струнка ваза; темно-блакитна, схожа на ризи китайських жерців, — людської величини. З неї паде піна золотих та золотисто-жовтих хризантем.
З другого боку сперлась об неї молода жіноча постать. Як велика біла квітка, що вистрибнула за одну ніч — надихана свіжою росою, замріяна, вся нахилена над джерелом — над вазою, наче другий її відлив...
Світляні цятки сховзуються по них обоїх закаменілих у тиші... Та ось біла квітка ворухнулась... зняла вверх руки!...
Жива амфоро! — символе вічної молодости!
Всі, що прийшли глянути на гру твого тіла, вп'ялили в тебе свій зір, затримали ворухання серця зачудовані, відчули насолоду подиву, що земна форма може висловити надземну красу.
Стара ваза перевищила тебе головою. Ти схилилася біля неї як німфа над джерелом, спрагнена цілющої води.
Ми оп'яніли від чару стрункого та непорочного тіла.
Навіть серпанок не закриває його ліній. Тільки довкола пояса в'ється сріблиста обстяжка, з нанизаними срібними чічками, наче метелики на велитенськім очашку.
Жінка поруч амфори! Хто допоміг тобі, донько Терпсихори, найти цей чудовий символ для твого чудового танку?
Захиталася ти зі стуленими ногами наче лілея, що лякається подуву вітру. Похилилась і знялась на хиткій билині порухом квітки.
Та нараз ти випрямилася: твої лінії стали суворі — наче лінії живої амфори, вабливої, але повної гідности.
Ваза вбрана у стару синяву і золото, у щораз то нові прикраси орнаментів, може в якесь таємне письмо. Ти, жива амфоро, стоїш у всій своїй наготі та простоті. А проте у твоїм тілі вбережена загадка, яку важче відчитати, ніж тисячелітні гієроґліфи.
У тобі проблема форми найшла довершену розв'язку. Коли людське тіло може коли-небудь найти гармонію та міру, то ти є їхнім найповнішим висловом.
Кожний твій порух споріднений своєю мягкістю з мягкістю твого тіла: тиха, проста ґрація, природна, полонює своєю щирістю. Можна на мить забути про танечницю на вид її суворої жіночости. Скільки задуми в твоїх руках, думок у високім чолі, що схилилось під блакитною вазою! Ви обі в повноті своєї форми, піддані своїй долі, жертви її, а одночасно горді зі свого призначення!
Чи справжній символ своєї долі найшла ти аж тоді, коли після жвавого танку нараз закаменіла, знявши до неба тужливо рамена, немовби хотіла оминути якогось удару, а відтак нахилилася непорушно на високу вазу?
Коли дуга твоїх рамен і задумана голова аж угинались під вантажем жовтого квіття, ти нагадувала живу каріятиду, як справжня підойма дозріваючого життя.
ДВА СВІТИ.
Орест : Як ти можеш так себе розсівати! Присвяти свою увагу одному, другому, третьому —  — але так: хапати у свої обійми світ — то таки трохи за багато.
Еля: Я мушу так. Не можу інакше. Не можу зачиняти себе в ніякій красі. Не можу бути глухою, коли щось промовляє до мене.
Орест: Теоретично це звучить зовсім гарно. Практично — це в найвищій мірі сумне явище. Ти просто не в силі себе обмежити. Але так далі бути не може. Ти подобаєшся, — тебе люблять, ти відповідаєш на любов любов'ю, а коли тобі віддали найкращу частину свого “я” — одного дня виходить, що якийсь образ, якась мельодія, гра світла, вишивка чи дерево захоплюють тебе так само, як перші моменти нашої знайомости. Зовсім природно, що після цього людина стає розчарована. Образи можуть часто поривати нас, дерева можуть бути виїмково гарні. А проте я ніяким робом не можу погодитися з тим, щоби мене рівняли до образів або дерев. Взагалі це смішно. Це понад людські сили. Ніхто не хоче ділити своїх почувань на половину з деревами, образами та плодами уяви. Я також ні. Тому не дивуйся, що тратиш мою любов так само хутко, як ти здобула її.
Еля (своєрідно всміхнена): Я не дивуюсь. Але не можу змінити себе. І не бачу в цьому нічого виїмкового, — навпаки: вважаю це зовсім природним. Невжеж ти гадаєш, що краса виявляється тільки в людській постаті? Чому ми мали би бути менше вражливі на красу, коли надибуємо її в іншій формі?
Орест: Будь ласка, залиши ці міркування! Я просто не можу спокійно їх слухати!
Еля: Не розумію, чому ти тратиш свою рівновагу. З тебе відповідає вражене себелюбство, а більше нічого. Чому ти не можеш бачити себе таким, яким ти є справді — формою одного з явищ, через яку сили доходять до свого вислову? Ви завсіди перецінюєте вагу одних форм зі шкодою для інших. Ті самі сили висловлюються в найбільше ріжнородних формах. Подай мені бодай один арґумент, чому одні можна нехтувати для переваги інших? Один розумний, доцільний арґумент...
Орест: Усе це небилиці, базікання, гіпертрофія мізку.
Еля: Отже не находиш ані одного. Ти попросту роздратований, а твоя лють іде не з розуму, а з глибини твоїх найбільшо первісних інстинктів. Глянь довкола себе, пірни в течію ріжноманітних явищ, а побачиш, що моя вражливість на всілякого роду прояви — це не провина, а благодать.
Орест: Нізащо. Я лишаюсь собою. Розумієш? —  —
Еля: Дуже добре. Я ніколи не сумнівалась у тотожності твого “я”. Але не піддавай тимсамим у сумнів усіх інших. Усі вони мають безмежно багаті скарби, які радо роздали б. А проте як мало з нас є таких, що готові їх прийняти! Я знала одно дерево, молодий клен, його листки світили проти блакитнього осіннього неба наче золоті щити. Молодий, наче готовий до бою, а проте повний туги... Я стояла годинами біля нього. А коли мусила відходити, розстання було для мене болюче, немовби я покидала когось коханого.
Орест: Ти — непоправна. Важко найти слова, як назвати той нахил до... до...
Еля (з проясненим лицем): Слава Богу, що нарешті не можеш найти на щось готової назви! Це вже крок уперед. Хто не находить готових слів, той прочуває, що поза ними є щось глибшого.
Орест: Що глибшого?
Еля: Дійсність.
Орест (глумливо): Дійсність? Непогане слово. Ти говориш про дійсність, ти, що живеш вічно абстракціями і плодами уяви?
Еля (поважно): У світі істнує більш як одна дійсність. Одна духова — друга матеріяльна. Ті, що живуть духом, належать до дійсности духової. А вона єдина — вічна.
Орест: Тепер починаєш проповідувати. Маю цього доволі. Справді доволі... Еле! Вишукай собі когось іншого, кого можеш уважати за дурня...
Еля: Я не вважала тебе дурнем ніколи.
Орест: Можливе. Але я сам не хочу робити дурня зі себе, розумієш? — Прощавай!
Еля: Прощавай...
ОДНО “Я” і ЙОГО МИНУВШИНА.
Од н о “Я”: Дивні образи пересуваються перед моїми очима: немов із далечіні наближаються події та постаті, відривки якихсь розмов, забуті слова, крадькі погляди, жести, сподівання, помилки, бажання, осягнені цілі, краєвиди, акорди, мельодії, думки сяючі мов самоцвіти — захитані постанови, здійснені та нездійснені наміри...
Все це проходить мимо, мов фільма, забарвлене тугою, а проте з красками веселки і кидає своє світло на далекі перспективи... Та ось нараз згущуються фарби, зливаються, приймають якусь форму... заокруглюються в якесь обличчя...
 — Хто ти така, відома і невідома, сувора і покірна, з таким дивним, предивним зором?
Його минувшина: Чи ти став для себе таким чужим, що вже не пізнаєш мене?
Його “Я”: Я з тих, що йдуть вперед і не оглядаються поза себе. Але я завсіди той самий, та може чоловік, живучи, роздвоюється. Може спершу маємо одно обличчя, а згодом інше і тому відразу не пізнаємо себе...
Його минувшина: Твоя правда. Кожне потрясаюче переживання полишає нам нове обличчя разом з новою маскою. Деякі одного ранку не знають, що є обличчям, а що маскою. Але ти знаєш, правда?
Його “Я”: Знаю. І не питай! Інколи бачу їх перед собою, одно поруч другого, одно поза другим, і кожне глядить на мене.
Його минувшина: Так само, як дивлюсь тепер на тебе, правда?
Його “Я”: Так само. Ти — поважна та спокійна. Твій погляд, що скриває глибокий сум, не є докірливий. Ти не кажеш до мене, як могла би сказати: “Бачиш, ти не додержав того, що ти приобіцяв”.
Його м и н ув ш и н а: Твоя вина не в тому, що ти не міг додержати, а в тому, що ти приобіцяв.
Його “Я”: Те, що кажеш — дуже дивне.
Його минувшина: Кажу правду.
Його “Я”: Я хотів би її побачити!
Його минувшина: Правду? Оглянь мене з початку до кінця. Приглянься кожній рисочці, передумай усі обставини, все можливе і неможливе... а тоді побачиш її.
Його “Я”: Кажуть, що ми не в силі видержати правди. Вона перемінила би нас у камінь.
Його минувшина: Є два роди правди: зовнішня і внутрішня. Зовнішня сліпа, груба — розторощує. Хто поклоняється її престольній Омані, стає її жертвою. Внутрішня, ясновидюча, очищена від пристрасти — визволює та прояснює. Вона — донька духа, не має в собі нічого з глини і нічого з особистої жаги. Вона містить у собі зрозуміння для всіх радощів і для всіх терпінь, нічому не дивується і нікого не осуджує. Вона не каже: “ти згрішив”, а каже: “ти змарнував свій час”.
Його “Я”: Не розумію тебе. А може таки розумію? “Змарнував свій час”... Так воно справді... тільки змарнований час... час єдинократний, неповоротний, може лише позичений, а не дарований — ... з якого треба було ткати себе. Єдино-невідкличний дорогоцінний час! Ах, ці години та дні бездумчиво прогаяні, наосліп розсипані! Години та дні, що прийшли мимо мене з порожніми руками! Ті години, що ми їх не вміли використати, що з них можна було виплести золоті щаблі і дійти ними високо, куди ми повинні були дійти, а де нема вже прощання ні розстання... Ті години — раз народжені, найцінніші, відкидаємо від себе.
Його минувшина: Те раз народжене, найцінніше — це я. На мому обличчі всі усміхи, що колись роз'яснювали твоє обличча. В моїх очах бачиш усі образи, на які ти колись глядів. Скільки з-поміж них ти призабув, знехтував! Я зберігла їх усі!
Його “Я” (жагуче): Дай глянути на них! Підійди ближче! Покажи мені моє життя! Мій утрачений час!
Його минувшина: Може ти не втратив його... Глянь: мої очі — ясні та прозорі; вони стали такими завдяки тобі, що глядів усім завсіди в лице, без остраху. Вони сяють любов'ю, правда? Це любов, яку ти давав іншим. Усе, що ти даровував іншим — ти даровував собі. Все добре і зле. Добро і зло будують однаково. Втрачені години — це ті, яких ми не дарували собі ні іншим, що не є ні добрі, ні злі, а без глибини, без змісту, прогаяні для пустої приємности, або з порожнього себелюбства. Ти не дарував нічого порожньому себелюбству. Ти терпів багато, але й причиняв багатьом терпіння. Ти кохав усією душею і находив кохання. Ти не прив'язував ваги до благ оцього світу і знав вагу проминаючих хвилин. Завдяки тобі люди зазнали чимало терпінь і радощів; тебе проклинали і благословили, ненавиділи і кохали. А проте роджена тобою ненависть завсіди була притаєним коханням. І ось стоять перед тобою твої години в тернях і рожах... ні одної не бракує... ні одніської... Ти плачеш?
Його “Я”: Не знаю. Мені чогось ніяково. Моя теперішність — це майбутність учорашнього, а заразом минувшина завтрішнього. Де я між ними? Де моя теперішність? Чи може все є теперішністю? Вчора і завтра і “за рік”? Чи все стоїть на місці, а лише ми йдемо вперед і рахуємо наші кроки, називаючи їх: учора, нині, завтра... і так далі, все далі... аж одного дня ноги нас перестануть слухати?... Тоді зупиняємось і час також для нас зупиняється. Та скажи: Чому нині бачу я тебе? Чи ти є чимсь іншим, як ілюзією? Чи істнуєш незалежно від моєї пам'яти? Чи житимеш далі, коли я щезну? Чи істнуватимеш надалі в ланцюгу причин і наслідків, коли тіло моє вже давно перестане істнувати як причина та наслідок? Чи ти є може автопортретом мальованим кожним з нас несвідомо протягом усього життя? Чи доля Доріяна Ґрея була правдою?
Його минувшина: Забагато питань ставиш нараз. Усе є майбутністю і все є теперішністю. І все стає минувшиною. Ти відчуваєш тонко, як минають години: кожну хотів би ти заквітчати, кожній шепнути щось на вухо, кожній щось дарувати і від кожної дістати якийсь дарунок, бо кожна — ти відчуваєш це — вертається колись до нас. Твоя пам'ять не має нічого спільного зі много. Я істную незалежно. Твоя пам'ять не є нічим більш, як кружком з вирізами, які відбиваються у твоїй свідомості, коли їх вводить у рух маленька стрілка. Одначе я триватиму далі, коли твоя свідомість згасне. На мені, як на риштуванні, спочиває вся дальша будівля. Жий як сильна, свідома своєї мети, працездатна людина. Тоді без огляду на те, що буду для тебе минувшиною — для інших може стану майбутністю.
ЗАТРАЧЕНИЙ ЗВУК.
І.
Ольга : Чи не прикро тобі бути так самій, коли інші мають пару?
Іза (легко виминаючи): Чи ти згадала Сафо: “але я — я сплю сама?” Прикро? Ні трохи. За те, що я втратила, я надолужила собі аж надто добре. “Надолужила” — бідне слово; воно не в силі передати тих усіх радощів, яких я зазнала від часу, коли він мене покинув. Давніше я знала лише його голос, його усміх, його погляд, його жести. Тепер знаю таких тисячі. А коли пополудневе сонце заллє поле кукурудзи і легіт пройде понад нею — почуваю дивні пестощі. Соняшне сяйво цілує своїм перелетним усміхом розколихані билини, зазирає через віконця гілок, сідає на пнях, скапує по листочках — і простягає свої любовні обійми до всього і всіх. І бачу тоді перед собою велике кохання, що хоче охопити все, все пригорнути до себе і все озолотити.
Ольга: Ах, Ізо, можеш так бачити; бо так воно є дійсно. Та скажім, що ти незвичайно вражлива на любов природи, що розумієш її мову, наче свою власну, що всю її переживаєш символічно — все ж таки чогось одного, такого важного у людських взаєминах, бракує тут: особистого елементу. Це той елемент, що притягає, полонює і впиває нас розкішшю посідання.
Іза: Омана посідання! Я вже маю її за собою. Ольго! Вона, а ніщо інше, ломить крила коханню, зачиняє його в клітку, використовує, а навіть топче. Кохання — дар, що не повинен ніколи ставати власністю. Кохання треба давати в дарі невпинно і за кожним разом назад діставати його як дарунок. Така його природа і хто повірив омані, що придбав кохання як власність, утратив його давно. О, ні, Ольго, я не затратила особистого елементу у своїх взаєминах з усією красою, ніжністю і глибиною природи. Я находжу довкола себе стільки життя, радощів, покори, безрадности і простягнених любовних обіймів, що серце моє росте і кажу собі тоді, що відношення до одної людини ніколи не може мати в собі всіх тих відтінків, які находимо у прив'язанні до природи в її безмежній ріжноманітності прояв. Наскільки багатшими, величнішими, щедрішими є всі ті сили довкола нас у порівнянні з тими, що проявляються в нас! — Я вільна і щаслива! Належу до всіх і до нікого, а в першій мірі до себе самої! Так, Ольго: я — щаслива!
Ольга: Хоча ти й несвідома цього, а все ж таки чогось тобі бракувати мусить. Кожне “я” тужить завсіди до якогось “ти”. Це ж його природне доповнення. Не хочу тебе вразити, ні ослабити почування твого щастя, але чи так воно не є?
Іза: В якійсь означеній добі життя певно, що воно так. Але коли друга людина завдасть нам біль, коли ми розчаруємось, побачимо її недостачі і не в силі наладнати з нею взаємин, тоді згодом затрачуємо в собі бажання шукати щастя в особистих зносинах.
Ольга: Так каже розум і промовляє мудрість. А проте поза ними є ще ми самі зі своєю кров'ю, зі своїм серцем, своєю природою, чи як там це все зветься. А всі вони домагаються невпинного ідеального товариша, з яким можна би ділитись своїми переживаннями і своєю насолодою життя.
Іза: Також серце і кров стримуються інстинктово, коли зазнають болю. Вони мають власну мудрість, власний неохибний інстинкт, що остерігає їх, щоби не попектись кілька разів на тім самім вогні. А коли ще додати до цього весь духовий настрій і волю, що не хоче стати рабинею власної слабости, коли ми в силі знятись на рівень понадособистого світогляду, тоді находимо там неждано вищі радости рідшої якости, менше захмарені, ніж радощі особистих любовних зносин.
Ольга: Якби я не знала твоєї щирости, то могла би гадати, що ти говориш тільки з упертости або гордости чи з іншої якоїсь причини, щоби закрити своє зранене місце. Але ти така чесна, що мушу тобі вірити. Я не маю стільки сили, що ти. Я не перестала ніколи вірити в щастя, яке находимо у співжитті з коханою людиною і не перестала його шукати.
Іза: Мені здається, що це справи наскрізь особистого погляду. Вони може навіть найбільше індивідуальні з усіх. Вони залежать від того, чи хто воліє гострі чи ніжні краски, контрасти чи нюанси, чи має приємність вдихати запах квітів без бажання зривати їх, або чи находить таку саму приємність, нюхаючи овоч, як інші, коли смакують його. Це справа особистого сприймання, психічної та фізичної вражливости, що або реаґує на найніжніші спонуки і схоплює ріжноманітну низку приємностей — або справа орґанізму, зверненого на простіші, буденніші насолоди. — Тому, що є доступне нашій вражливости — віддаємось, а те, чому віддаємось — збагачує нас. Грубші нерви, обмежені у своїй вражливости, не мають доступу до ніжних приємностей, — їм треба чогось наглядного. Та в цьому лежить також їхня сила.
Ольга: І їхня слабість.
Іза: Як хто хоче. Кожний зазнає вражіння відповідно до якости своїх сприймаючих орґанів. Отже й кожному доступна музика, згідно з настроєним його вухом. Коли мені часом здається, що в симфонії життя бракує мені одного голосу... — голосу, який протягом якогось часу був для мене всім, тоді кажу собі, що це нісенітниця, тому, що навіть такий голос є тільки звуком з безмежної віддалі, затраченим звуком, який мусить віднайтись за кожним разом, коли зійдуться так само ті самі елементи.
Ольга: Ті самі? І так само? Чи це можливе? Чи найглибший зміст кохання не в тім, що воно неповоротне, единородно, незамінне, і зводиться до того, що находимо в індивідуальності одиниці, а чого не можемо найти поза нею?
Іза: Невже ж на твою думку чудесність цього явища лежить у кожночасній гармонії ріжних сил, а не в їхніх прикметах, самих для себе?
Ольга: Я так гадаю.
Іза: Волію не роздумувати над тим. Ті, яким не поталанило торкнутись людськими устами чаші кохання, приневолені шукати бодай у віддалі його блеску і ловити гимн великого кохання не в його повній гармонії, а з відірваних звуків. Інколи є це зворушливі слова, а часом може й ціла мельодія. Хто має ніжний слух, той може вловити багато дечого такого, на що інші глухі. Поодинокі слова, зловлені з віддалі, мають часто безпосереднішу силу, як людські розмови, тому, що вони висловлені без зовнішніх перепон і інших внутрішніх труднощів передачі. Воно може відчужує від загалу людей, але воно нас наближує до зрозуміння природи. Піти за таким далеким голосом — це інколи втекти від себе, а інколи найти себе. Не спочувай мені, Ольго, кохання для мене не втрачене, воно лише перетворилось. Воно всміхається тепер до мене тисячними масками, які ждуть, щоб їх здерти, і воно не зазнає вже особистого терпіння, а терпить лише задля інших. Кохання не є вже для мене зв'язане з одним предметом, а з усіма, які хотять переді мною відчинити своє серце. Воно приймає всі форми, з ним з'єднані всі краски, від нього тремтять усі хвилі і прояснюють усякими проміннями. Це любов, що віддається всьому і якій усе віддає себе.
Ольга: Говориш так, наче б ти була щаслива, а все ж у твоїх словах чути смуток.
Іза: Ти відчуваєш у них смуток, бо мій шлях інший від твого. Та кожний мусить іти власною дорогою. Для мене нема вороття. Голоси коханих нами осіб линуть до нас із віддалі, ми чуємо їх, а проте вони задалеко, щоб їм відповісти. Та й нема бажання відповідати. On aime tout et ne désire rien. Це пункт, в якому ми перемогли обмеження.
Ольга: Яке обмеження?
Іза: Власного “я”. Наше “я” мусить звати якесь “ти”. Поза ним кінчається бажання і починається спокій. Кохаємо все, а не прагнемо нічого.
Ольга: Холодом віє від таких міркувань. Адже не можна в с е р е д и н і власного життя станути п о з а ним...
Іза: І не слід цього робити. Але ми можемо й повинні перемагати своє “я”. Тоді починаємо жити життям усього, замість одним, своїм. Не журись: запевняю тебе, що для тої, для якої кохання є всім, воно не пропадає, а перетворюється...
ІІ.
Осінній парк. З ясенів падуть мов зелений дощик листки, нечутно, невпинно, нестримно. Немов дрібні ручки, лежать листки на землі, безсилі шматки тіла, від якого їх відірвали.
Деревина вже давно гола. Ще тільки старі берези стоять, наче вогнені стовпи, а молоді на слабких сріблистих кольонах хилитаються, мов вогнені язики... Стежки вкриті ріжнобарвним листям, мов лелітки: жовті, мідяні, золотисто-червоні — останки осінньої, балової сукні.
Між сухими галузками та гиляками висять сям-там, наче барвисті лямпіоники, останні незвіяні, червоні та жовті листочки, а кущ вовчого лика якби позичений від весни: вогнистий дощ його багристих ягід, схожий на квіти.
Кістляві гиляки перемінились у нерозплутані арабески чорних ліній, поза ними синявий серпанок далини.
Серед терпкої туги цієї осени самотніми стежками парку йде двоє осіб. Ідуть повільною ходою і кожний їх крок має в собі вагання, наче йшов би одночасно на зустріч і на прощання...
Кілька разів вони зупиняються. Раз стають при старій камінній лавці. Відтак ідуть далі по жовтім листю, що шелестить під ногами.
Задумана, вже не зовсім молода, гарна жінка і вже не молодий, хоч йому ще далеко до старости, стрункий мущина, з нерівномірними інтеліґентними рисами.
Іза: Я не знала, чи зможу ще колись стрінутися з тобою, ані чи зможу, якби і трапилась така нагода, свобідно з тобою порозмовляти.
Він: Давно ми вже не бачились.
Іза: Майже шість літ. Ти наче й зовсім не змінився, але я пережила чимало.
Він: Чи ти була лиха на мене, що я не відповідав на твої листи?
Іза: Ні. Ані лиха, ані розчарована. Мене це боліло тільки тому, що я тебе кохала. Та я повторяла собі, що є сотні ріжних причин, чому люди не відповідають на листи, а зрештою навіть якби ти робив це навмисне, то я мусила би поважати твою постанову. Я не сумнівалася, що все має бути, як було.
Він: Тепер, коли зі мною розмовляєш, ти така спокійна. А прецінь кажеш, що кохаєш мене. Чи тужила за мною ввесь той час?
Іза: Якийсь час тужила невимовно. Я ходила під той дім, де ти вже не мешкав, і часто стояла там довго під дверми, що вже не вели до твоєї кімнати, брала за клямку і тішилася самим доторком, дарма, що твоя рука вже віддавна не торкалася цього місця. Я сходила вниз по сходах, на яких уже давно не було твоїх слідів, і йшла вулицею, куди ти колись ходив. І все це: дім, ворота, сходи та вулиця були для мене дорогі твоєю колишньою присутністю.
Він: (мовчить зворушений).
Іза: Але тепер це вже минуло. Тіло тужить, але не дух. Дух входить у взаємини незалежно від усяких матеріяльних обставин. Туга чужа духові, тому що дух сам у собі суцільний. Майже хочеться сказати, що твоя нинішня присутність нарушує нашу спільноту дотеперішніх взаємин...
Він: Ти пропадаєш за метафізикою. Як можна не тужити за кимсь, кого кохаємо?
Іза: Можна... Коли ми дійшли до пересвідчення, що вся туга не наближує його до нас і тому не є вона правдивим шляхом, щоби найти цю близькість.
В і н : А який же шлях правдивий?
Іза: Не знаю. Але здається, що Lou Andréas-Salomé каже глибоку правду: “як то всі взаємини залежать від сили, з якою ми кидаємось у якімсь напрямі...”
Він: Отже протягом усіх цих літ ти думала про мене?
Іза: Думала! Я була всіма своїми думками при тобі, днями та ночами! За кожним разом, коли мені було тяжко, я звала тебе! Хоча ми були розділені, я жила вірою, що ми зустрічаємося десь у духовім світі, може навіть кожного дня та кожної години, або що ми попросту духово творимо одно, незалежно від того, що ми втілені в двох ріжних полах...
В і н : А тепер, коли мене бачиш, чи маєш надалі ще те саме почування?
Іза: Тепер я збентежена твоєю присутністю. Але таки не зможу ніколи позбутися цього почування, тому, що воно зв'язане нерозривно з моєю свідомістю. Моє кохання і моя віра в нашу однородність є нероздільні!
Він: Дивна ти жінка! З погляду туземної моралі я глибоко провинився перед тобою.
Іза: Не в моїх очах. Усе, що ти зробив, було правильне. Усе, що ти робиш, є для мене таким, як бути повинно, тому, що ти це робиш. Я приймаю тебе без застережень. Я кохаю тебе.
Він: Так говорить холодна, скептична, вперта жінка, що не в силі була за ніким іти, тому... що її очі бачили надто багато, а її дух ходив завсіди власними стежками?
Іза: Оця скептична, холодна жінка мала все ж таки серце. Вона могла зробити з нього дарунок тільки тому, з яким вона почувала себе тісно спорідненою у глибині своєї душі, тісно зжитою, незалежно від того, чи він повернеться до неї, чи відвернеться від неї. Ти відвернувся від мене... І цього не можна сказати, бо по суті я не мала навіть найменшого доказу, чи знаєш про моє кохання або чи відчуваєш його. Але тому, що дух — як ми знаємо це з досвіду — наче тінь незримого сонця або безтілесна тінь наших днів іде за нами — неважко було мені оживити тебе підчас твоєї неприсутности. Я могла без труднощів відшукати тебе, такого далекого, а одночасно найближчого мені — у світі моїх думок і почувань. По правді кажучи: ти був там, де тобі було найкраще місце. Осторонь від метушні буденщини, від нашого грубого людського незрозуміння, ненарушний через вплив посторонніх осіб і збережений перед невідхильною профанацією — ти полишився для мене чимсь єдиним, злитим з великим Невідомим, притаєним у ньому, а якого можна було кожної хвилини віднайти, скрізь присутнім, а все ж таки не зв'язаним з ніякою постійною формою. Ти і Всесвіт стали для мене Одним. Аж важко мені пізнати тебе у твоїй теперішній формі.
Він: Не знаю слів, що могли би гідно відповісти на твої. Коли слухаю тебе, не знаю, чи я виграв, чи програв. А роки таки минули (глядить на кілька срібних ниток в її попелясто-яснім волоссі), Ізо, і не вернуться вже назад... Чи краще... чи може краще буде, коли я знову піду геть?...
Іза: Ні. Можеш спокійно лишитись. Я більше не бажаю тебе своєю жагою. Але кохаю більш, як усе. Не очі твої, не твої уста і не твої руки, як звичайно кохають жінки... не твою своєрідну мовчанку або розмову, хоча і все це також люблю в тобі —  — але головно кохаю тебе як найглибше твоє “я”...
Він: Найглибше моє “я”? Що ж ми можемо знати про це?
Іза: Все ж таки воно доходить якось до голосу через нашу особу і тому люблю тебе також особисто. Не самого в собі, а як дорогоцінну чашу, що береже в собі тіло і кров і тайну колишнього переображення...
Він: Коли дух оживляє матерію —  —  —
Іза: Освячує...
Він: (глядить на неї пронизливо, якби хотів вичитати щось на дні її душі... Його погляд стає щораз тепліший).
Іза: Ось як кохаю тебе.
РОЗСІЯНИЙ ЧАР.
Стефан : Це справді дивна передмова до твоєї нової повісти. Чи ти дійсно думаєш так? Невже ж твій погляд такий, що мистецтво — це галапас, що годується життям і виступає тільки як руйнуюча сила? Чи взагалі можна у щось таке вірити? А коли вже віриш, чи можна проголошувати це голосно, а навіть оголошувати друком?
Джіованні: Чи ти не відчував ніколи, що кожний твір мистецтва є свого роду намогильним каменем? Гробницею чогось щасливого, живого, що колись істнувало, а мусило вмерти? Проблемою якогось відречення або величезного болю?
Стефан: А прецінь є стільки веселого мистецтва.
Джіованні: Воно істнує. Але навіть найвеселіше мистецтво завдячуємо виключно хвилинам, в яких його творці знімаються понад щастя та нещастя на неособистий рівень, якого не можна мірити звичайною мірою. Такі хвилини рідко коли, майже ніколи, не є дітьми щастя. Вони або родяться з болючої свідомости про суєту всіх явищ, або виступають наслідком якоїсь прірви між нитками, що складаються на шитво людського життя: — наслідком потреби здійснити в якій-небудь формі свою палку, неосяжну тугу, — або наслідком пристрасного бажання продовжити бодай при помочі мистецтва страчений предмет свого кохання. Втрата і самовідречення — це сильні спонуки мистецької творчости. Про щось подібне згадує в одному місці Марсель Пруст: “Un livre est un grand cimetière où sur la plupart des tombes on ne peut plus lire les noms effacés”
[3]
.) Точно беручи, це торкається всіх творів.
Стефан: Тільки в поодиноких випадках.
Джіованні: Ні, не в поодиноких, а завсіди мистецтво розквітає там, де життя мусило зректися розквіту. Думка Ґетого, без огляду на те, що він хотів нею сказати, є несамовито вірна: “Was im Liede soll erstehen, muss im Leben untergehen”.
Стефан: Я вважаю просто невідповідальним такий погляд на мистецтво, що цей найкращий квіт людської творчости є якимсь Молохом, якоюсь потворою, якоюсь ненажерою, що годується чужим життям.
Джіованні: А проте так воно є. Людям, що находять у своїм особистім житті повне вдоволення, нічого не лишається для мистецтва. Вони висловлюються вповні при помочі матеріяльного життя. Вони не відчувають потреби, щоби те, чого їм відмовило життя, відтворювати на інший лад, хоча б перетворене так, що його не можна пізнати. Вони тримають у своїх руках те, що кохають, і виключно цим зайняті.
Стефан: Вигадки. Мистецтво повстає найчастіше під впливом зовсім інших спонук. Воно силкується головно дати нам наглядний образ краси.
Джіованні: Не перечу. Одначе я не маю на думці зовнішньої форми твору або його сюжету, а кажу про спонуку, завдяки якій воно взагалі родиться. Скажім, якийсь артист малює все своє життя звірів. Хтозна, чи якби ми могли відкрити першу причину цього його нахилу, — ми не довідались би, що жінка, яку він кохав безнадійно, виїмково любила звірів. Річ ясна, що такі спонуки не обмежуються до царини самої еротики. А все ж нахил до деяких сюжетів, форм, красок — завсіди сильно забарвлений почуванням. По нитці поворотних тем можна дійти до клубка переживань, що дотичному артистові не принесли повного вдоволення і тому шукали свого доповнення або розв'язки в іншій формі. Скільки-то разів для такого розсліду не треба навіть психоаналітичних арґументів, а досить уміти найти трохи послідовний зв'язок у власнім думанні! Без внутрішньої конечности, основаної в якомусь обмеженні особистого життя артиста, не родиться ніяке мистецтво. Тому всяке мистецтво, навіть таке, що має претенсії до найсуворішої об'єктивности, є перш за все — експресіоністичне. З психольоґічного погляду не може навіть бути інакше. Всі мистецькі школи, від найдавніших, через Давіда та Делякроа аж до імпресіоністів, а від них до теперішніх напрямків, не є нічим іншим, як документами духового відношення кожночасного покоління до явищ сучасного їм життя. Що більше: не тільки мистецтво, але вся творчість включно з наукою є висловом незадоволення істнуючим: є бажанням поліпшення, доповнення життя або зрозуміння чогось незрозумілого.
Стефан: 3 цим погоджуюся тільки в частині. Коли техніка та наука безперечно прямують до поліпшення даних життєвих умовин, то з мистецтвом справа виглядає інакше. Мистецтво родиться не з невдоволення життя, а є його найкращим, найвибагливішим квітом.
Джіованні: Мистецтво не є найкращим, найвибагливішим квітом життя. Воно родиться саме з його безнадійної недосконалости. Воно завдячує своє істнування виключно потребі зрівноваження, виповнення прірви між підхмарними бажаннями людини чи хоча б її скромними домаганнями і між жахливою нужденністю, яку життя найчастіше кидає людям для заспокоєння їхніх бажань і потреб. Таким робом воно родиться з фактичної необхідності! не менше реальної, як голод, що повстає з переміни матерії і приневолює нас шукати поживи та їсти. Зате в царині мистецтва весь цей процес відбувається у психічній сфері, якої багато людей не в силі навіть зрозуміти. Ось і причина цього вічного болючого непорозуміння, що більшість людей уважає мистецтво люксусом, а навіть чимсь зайвим.
Стефан: Може воно й так. А все ж таки твоя теорія страшенне однобічна.
Джіованні: Ні трохи. Її можна майже завсіди перевірити. Мистецтво зростає иайбуйніше на румовищах. Там, де густі тіні вкривають людське щастя, починає сяяти його надземне сонце. Мистецтво родиться з болю; де ломляться серця і де падають скошені надії, там починається його жниво.
Стефан: Може й у цьому є дещо правди, але це ще не підстава, щоби мистецтво звати галапасом. Краще назви його потішителькою, сестрою милосердя, що кладе на рани бальсами і роздає усміхи потіхи.
Джіованні: Потішителькою? Так і ні. Чи не було би краще, якби не було причини нас потішати? Мистецтво — завсіди свого роду Ersatz — отже нужденна річ.
Стефан: Ти може не здаєш собі справи, яких слів ти вживаєш. Мистецтво — нужденна річ. Чи ти у пропасниці?
Джіованні : Усякий Ersatz — нужденний. Отже мистецтво також. Бадьоре, здорове життя більш варта, як мистецтво. Життя — сяюче сонце, ріжноманітність буття: ось основа всього.
Стефан: Мистецтво — це квіт життя.
Джіованні: Не квіт, а недородок. Яке багате є життя, коли мистецтво, ця заступниця неосяжних мрій, позичило від життя ще стільки краси! Те, що мистецтво виступає в ролі потішительки, є найкращим доказом, що воно завсіди виступає там, де треба потішати, де є нещастя, каліцтво, щось не так, як слід. Не тільки тим, для яких мистецтво є дзеркалом, у яке можна заглядати, але й самим творцям все чогось недостає в їхньому особистому житті. Там, де люди вповні щасливі, для мистецтва нема місця.
Стефан: А все ж таки безглуздо докоряти мистецтву за те, що воно потішає. Ганьбиш його, прозиваючи його галапасом, ненажерою, чи ще там якось, а забуваєш, що не мистецтво, але недосконалість життя винна тому, що треба людство потішати. Переплутуєш причину і наслідок.
Джіованні: Твоя правда лише частинна і поверховна. Мистецтво — небезпечна потішителька. Вона є одною з тих lines of least resistance
[4]
), по якій так радо йдуть люди слабої волі. Якби не було мистецтва, то було би багато більше людей із сильним характером. Мистецтво потішає надто швидко і надто легко. Мистецтво по-жіночому розпещує. Мистецтво дає тобі все, чого тобі відмовляє життя, дає як Ersatz нужденний Ersatz а ти приймаєш це! Біль не повинен знати потіхи ані самовідречення, а втрата — відшкодування. Тоді люди були би сильні. Гарні та сильні.
Стефан: Поволі, поволі. Ти страшенне абсолютний. Не добачуєш, що ми не тільки дещо тратимо при кожній користі, але і при кожній утраті щось невідхильно користаємо і що не одна втрата є в дійсності користю.
Джіованні : Що ти хочеш тим сказати?
Стефан : Що мистецтво є безумовно недорозвиненим життям у цьому розумінні, що йому бракує руху, переливу сил, словом: стихійної живучости життя; але одночасно воно перевищає непомірно життя тим, що дає нам суть життя, очищену з намулу та бруду, інколи зовсім чисту. Забуваєш ще і про те, що мистецтво заступає аматорам і артистам їхнє особисте щастя і що воно є для них не ерзацом, а повнішим особистим життям.
Джіованні: Розумію тебе добре. Такі люди живуть, так сказати, в іншій сфері, майже в іншому вимірі. Як-небудь воно є, це їхнє життя не є просте, не є природне, навіть не вибране ними, а є тільки виходом з обставин, примусовим виходом із свідомости своїх слабощів. Мистецтво, зовсім як невроза, є втечею від життя, викрутом, самовідреченням, самозабуттям.
Стефан: Це не було би ще найгірше. Ти ж добре знаєш, яким добродійством є мистецтво для людей, вражливих на красу. Всі не можуть бути сильними: зате деякі мають може інші прикмети, цінніші, ніж сила. На питання, що є головною рисою сильних характерів, я відповів би: безоглядність. Чи безоглядність є завсіди доцільніша й безумовно краща, ніж жертва й самовідречення? Зрозуміння для краси є так само часто благодаттю, як і на твою думку, слабощами.
Джіованні: Чи мистецтво є благодаттю чи слабощами — воно є завсіди ознакою покривдженого життя. Тому я не можу його кохати без застережень, як кохають його інші. Мистці та задурені в мистецтві повинні би соромитись! їхня відокремлена постава супроти життя, їхня звичайна погорда — це тільки охорона перед стрілами, закривання своїх ран, слабосильпість, постава боягузів, що хотять закрити свої слабі місця... Коли найбідніша зарібниця годує груддю свою дитину, тоді в цьому є більша краса, як у найкращому намальованому архитворі —  — бо вона жива —  —
Стефан: На такі дешеві порівняння я не дам себе взяти. Те, що ти казав про мистців, є просто хулою. Рішаючий момент мистецької творчости не в тім, чи її спонукою є почування радости або смутку, а в чудотворній здібности такого творення. “Задурені” в мистецтві, як ти зволиш їх звати, находять у творах мистецтва імовірно дещо такого, чого їм недостає в їхнім особистім житті, але й тут рішаючий момент лежить у їхній високо розвиненій душевній вражливости, а не, як ти хибно твердиш, у їхніх слабощах. Сила! Неміч! Хто відважився би рішити, де остаточно виступає безсилля, а де справжня сила? Що ти звеш слабістю? Чи нездібність опанувати життя? Алеж ніхто не в силі опанувати життя. Ніхто. І вір мені: мистецтво не відвертається від життя, не є втечею, не є самовідреченням, а є змаганням до вищих ступенів пізнання, хоча в особливій формі. Мистецтво виховує людей, доводить їх до свідомості! й усвідомлює їм світ. Оскар Уайльд каже нам, що перед Тернером льондонці не знали нічого про красу своєї мряки. Як довго людям не покажемо якогось предмету і не роз'яснимо його —  — так довго вони не бачать його. Що варта краса світу, коли більшість проходить мимо неї сліпа? Мистецтво не галапас, не неморальність, а має високу, найвищу етичну вартість. Зрештою, коли двох глядить на той сам предмет з ріжних становищ, важко їм порозумітись. Те, що ти кажеш — правда, але одночасно не добачуєш ще чогось важнішого, головного.
Джіованні: Туга і розстання зродили багато більше гарних поезій, ніж здійснене бажання. Здійснення не потребує себе заповнювати. А все ж таки всі змагають до здійснення бажань. Мистецтво скрізь відвертається від життя. Воно відокремлює поняття, очищує дорогоцінне каміння з глини — але при цьому перемінює життя в камінь. З менту, коли письменник відтворив своє переживання у творі мистецтва, воно перестало належати до життя. Малярство не таке суворе, воно менше абстрактне. Його засоби є більше змислові, тому воно може давати нам насолоду безпосередньо, не проходячи через наш бідний, зловживаний мозок. Мистецтво є завсіди признанням неповноти земного істнування, спробою продовжувати щось штучно, втрачене відтворити наново.
Стефан : Не забудь ще: “Роз'яснювати буття і його прояви”.
Джіованні: Роз'яснювати? — Так. Щоби роз'яснювати буття і його прояви, треба спершу глядіти на життя з якоїсь віддалі... До такої віддалі доходять лише ті, що відходять від життя глибоко ранені та звертаються до царини ідей, наприклад до мистецтва. Само мистецтво не тратить наслідком цього нічого на своїй величі. Та зверни увагу на одно: де-небудь щось родиться, воно розвивається коштом інших. Правду цієї аксіоми можеш свобідно перевірити.
Стефан: На жаль, ця перевірка відбувається щодня і щогодини сама собою.
Джіованні: Отже таки ми нарешті погодились! Мене тішить це тим більше, що саме ця аксіома є одним із моїх ключів до зрозуміння мистецтва та життя.
Стефан : Я волів би, щоби ти мене не переконав, але боюся, що мушу признати тобі рацію.
Джіованні: Нікому не повинно бути прикро, що дійшов до правди. Найгіркіша правда краща, ніж найкраща брехня. Будеш жалувати, що втратив одну ілюзію більше? Ти повинен тішитись: втрачені ілюзії є камінцями, якими муруємо дорогу до пізнання. Люблю правду, люблю її більш, як усе інше, і лише вона не приносить нам ніяких гірких розчарувань; вона одна виховує нас до внутрішньої самостійности. — Потіха? Солодкі слова? Тільки вплив рішає про вартість. Мистецтво нагадує своєю природою деякі жінки: ці жінки хотіли би бачити свого коханого в небезпеці, недужим, коли потребує піклування, на те, щоби ходити коло нього, жертвуватись для нього, стати йому необхідним. Очевидячки: хотять цього несвідомо... Аж тоді вони почувають, що з'єднали собі признання і є щасливі. Жінки, яких найглибшим інстинктом є почування материнства, головно спрямовують свою вражливість на чужу безрадність: тоді починається їхня роля, яку вони виконують із самопожертвою. В мистецтві, як і в природі жіноцтва, находжу одночасно дещо аґресивного, жадібного, ненаситнього, що проявляється в тій невпинній потребі потішати. Що більше, маю вражіння, що й тут, як і скрізь, де маємо до діла із сильними спонуками, інстинкт самозбереження творить чудеса своїми спромогами переіначувати себе. Дар потішати є сам по собі чимсь чудовим. У його наслідках уважаю його просто неморальним.
Стефан: Куди веде таке розшматовування природних почувань? Не відбирай людям їхньої гарної безжурности! А коли ти вже кажеш про наслідки як єдино рішаючу міру, то, будь ласка, приклади цю мораль також до твого способу: стягати високоцінені явища на ґрунт мінусової аналізи; із цього, мені здається, не вийде багато більше, як принцип заперечення. Те, що ти так холодно аналізуєш, це первісні почування та потреби, поза якими досі тягнеться нероз'яснена мряка. Вони святе, ненарушене життя. Яка ціль у тім, щоби пробувати заглядати Всевишньому, нашому найвищому режисерові поза куліси? Чи це лише не пошкодить? Один із модерних зворотів, ще й один із найкращих, називається “пізнання”. Чи не роблять із нього “словоблудія”? Часом приходить мені на думку: а може повір'я про рай і дерево пізнання має який глибший зміст, глибший, ніж це уявляють собі найбільші католики? Може первородний гріх не був зовсім тілесним гріхом, а одчайдушною цікавістю, недозволеним проривом у світ, де був заборонений вхід для земних створінь? Може справді трапилось щось рішаючого, лиховісного у своїх наслідках, від чого ми досі терпимо? Подумай про двоєрідність людської природи! Може весь наш розвиток схиблений, недоладний, тому, що хтось непокликаний наважився підслухати у божеського Творця недоступну йому тайну і цим зіпсував усю намірену, а недокінчену працю? Чи не думав ти ніколи над тим, якими завершеними є у своїй обмеженій формі звірята та ростини? Тільки ми, люди, є дивоглядно негармонійні, мішанина спонук і духа, звірини та Бога, втіленням найшляхотніших і найдикіших елементів. Ніколи не зустрінеш уповні фізично гарних людей, що були би одночасно високо розвинені духово й умово. Велетні духа є здебільша покривджені на тілі. Згадай Сократа, Мікельанджеля й інших.
Джіованні: Забуваєш про Ліонарда — цю предивну єдність фізичної краси та ґеніяльности.
Стефан: Ґеніяльність! Та чи можемо що знати про його моральні прикмети? Чи рівнялись вони його духовій величині? На всякий спосіб духова зарозумілість — лиховісна. Може це мав на думці Христос, коли обіцював царство небесне “вбогим духом”... Навіщо аналізувати і шматувати. Навіть найчистіше вино має на дні осад... і саме цьому осадові завдячує воно свою прозорість. Отже навіщо ця манія: дошукуватись дна в усьому?
Джіованні: Для загалу може справді краще не розбиратись у природних почуваннях. Але нагадуючи те, що ти сказав про первородний гріх — тому, що ми найчастіше находимо визволення через те, чим грішили, вважаю, що дорога до визволення таки веде через ворота пізнання. Не жалую ні трохи, що я дійшов до таких гірких висновків про суть мистецтва. Воно не втратило через це нічого на своїй красі, а придбало дуже багато на своїй ширині і болючій повазі. Можемо тішитись, що нарешті ми здерли з його обличчя маску, маску поверховних приємностей і безплідного захоплення цінностями для нас незрозумілими. Нарешті стоїть перед нами правда у своїй наготі — траґічна, велична, свідома всіх своїх недостач, а все ж вища, багато вища, ніж перед тим, готова до бою в обороні найсвятіших своїх прав; як наша союзниця, а не як чужа, не як покров, а як кров: кров, що пливе із серця самого життя.
ОСТАННЄ СЛОВО.
Анатоль: Ти, такий захоплений життям, що приймаєш його в повноті, нараз звеличуєш смерть? Що з тобою? Що за ідея впала тобі в голову?
Жданко: Справедливо називаєш мене захопленим життям. Ах, життєві святощі! Зворушаюча краса кожної поодинокої їх появи! Неповоротність кожної проминулої хвилини, безіменної у своїй блаженності! Невисловлена дорогоцінність найбільше невпійманого — Часу!
Анатоль: Я і гадав! Я відразу подумав собі, що ти мусив кинути ту свою рефлексію оттак собі, без застанови! Це ж було би чисте безглуздя, ні, навіть злочин, звеличувати смерть! Попросту недуга. Знаю, що ти не сказав би чогось такого ніколи поважно.
Жданко: Є всяке життя, — і всяка смерть. Не одно нужденне, недоцільне життя нагадує те, що ми загально називаємо смертю, так само як не одна смерть відчиняє щойно ворота вічного життя.
Анатоль: Ти настроєний нині фільософічно. Щодо останньої твоєї рефлексії, я рад би знати, на яких спостереженнях ти основуєш її. Чейже не на досвіді?
Жданко: Таки подекуди на досвіді. Чи твори великих творців не починають щойно жити завдяки їхній смерті? А чим же є ті твори, як не суттю всього того, що життя дало цим творцям? Навіть коли їхнє тіло розпадається, вони вмирають на те, щоби стати безсмертними.
Анатоль: Вічно ці гучні слова: “безсмертними!” Що значить “безсмертний?” Чи ми бачили коли-небудь безсмертність? Неоцінені книгозбірні, вікові архитвори малярства, різьби та музики, непорушні у своїх підвалинах будівлі — чи на всіх них не лежить тлінь загибелі? Всі річі підлягають переміні матерії. Непоганий загальний принцип! Для кожної поодинокої форми значить це лише одно: розклад — катастрофа — смерть.
Жданко: Якщо ти так дивишся на це... Якже ж ти уявляєш собі безсмертність архитворів? Чи маєш на думці безконечну чергу наново видаваної книжки, чи такі ж почесні місця для славних статуй і образів по музеях?
Анатоль: Про що ж маю думати? Де ж тут ця безсмертність? Музеї руйнують, бібліотеки палять, будівлі нищать, — чи не бачили ми цього всього в останній війні? А скільки таких воєн було вже перед нами і скільки їх ще буде після нас? Зрештою і без війни — скільки то творів мистецтва зруйнувала людська рука, вода чи вогонь! Що ж з їхньої безсмертності!? А де їхні творці?
Жданко: Ясно, що коли так брати, то безсмертности нема. Все засуджене па загибіль. Та, вибач за слово, як можна до такої поважної проблеми так поверховно підходити?
Анатоль: Поверховно? — А що ж можна в ній бачити більше, як є в ній дійсно?
Жданко: Безсмертність якогось твору, що є найглибшим висловом чийогось людського духа, лежить у тому, що з нього падуть зерна в душі одного покоління за другим і в них живуть далі. Подумай лишень, скільки то міліонів душ бачило перед собою марево Фавста або Гамлета, скільки оживало від плятонських ідей, скільки піддається впливам ріжних творців! Елементи великих поем падають, мов зерна, у ґрунт, на якому зростають наші серця і там кільчаться наново. Чи ми нині стаємо менше захоплені перед соборами у Штрасбурзі або в Амієн, як Раскін або сучасники архітектів цих будівель? Не їхнє обмежене матеріяльне існування, а їхній необмежений духовий вплив на щораз то нові вражливі душі рішає про їхню безсмертність. У безмежній черзі людських душ, що в силі зберігати духові цінності, треба шукати батьківщини поета. Справжньої батьківщини... Ніде інде, а тільки там, де вплив його твору сходиться з вражливістю людських одиниць. Є це такий самий ґеоґрафічний пункт духової дійсности, як є на землі ґеоґрафічні пункти матеріяльної дійсности. І тому поети на землі не мають такої батьківщини, як усі інші...
Анатоль: Це для мене занадто поетично. Я не метафізик. У всякому разі це не має нічого спільного зі смертю. Чи великі твори мистецтва або великі діла є менші за життя їхніх творців?
Жданко: Ні, але щойно через жертву особистої смерти їхні здобутки стають загальною духовою власністю.
Анатоль: Жертву? Вони ж не вмирають добровільно!
Жданко: Кожний скін є жертвою, свідомий чи несвідомий, добровільний чи ні. Та, правду кажучи, я хотів порозмовляти про щось зовсім інше...
Анатоль: Про що таке?
Жданко: Про те, що люди зайшли у своїм зіпсутті вже так далеко, що обезцінюють розкладом понять усі вартості, піддають у сумнів усе добро, підривають основи всякої краси, стягають у земний пил усю велич —  — з виїмком хіба одного —  —
Анатоль: Чого?
Жданко: 3 виїмком смерти. Що найвище під час війни або у природі злочинців стверджуємо прояви деякого отупіння в обличчі влади цієї могутньої сили, супроти якої нема ніякого відклику. Маєстат смерти є дійсно єдиним, проти якого не повстала злочинна рука бунтарів. Усі інші авторитети доходять одного дня до найвищої почести на те, щоби на другий день ними нехтували або їх легковажили, чи в найкращому разі — забували за них. Єдина смерть не втратила нічого зі своєї лагідної та жорстокої краси. Серед загального умового безладдя з нею одною не почали поводитись за “пані-брат”. Чи вона наближується до людей з лагідним обличчям, вквітчана рожами, чи в страшно викривленій масці — її зустрічають скрізь з приниженою шаною мовчанки.
Анатоль: Там, де нічого нема, не можу бачити ніякого маєстату.
Жданко: Як то “де нічого нема!?” Чи може де-небудь бути більше, як там, де життя досягло своєї повноти?
Анатоль: Знов береш справу занадто метафізично. Там, де приходить смерть, лишається труп. Ось і все.
Жданко: 3 матеріяльного погляду воно так. Але ж, друже мій, усе є метафізикою: я, ти, всі явища довкола нас. Дозволь, що скажу ще дещо про незрівняну красу смерти. Недавно, на похоронному возі, що відвозив на останній супочинок людське тіло, бачив я китицю жовтих рож. Коли віз минав мене доволі, мені стало нараз легко й бадьоро. Я зрадів, поглянувши на цю прикрасу з квітів, тому, що прощання людини з землею є визволенням, чимсь виїмково радісним... людина виходить тоді поза межі всіх туземних обмежень, щоби перейти в дійсний світ, де з'єдинюється з найвищою Істотою, святим Духом, який творить усе життя...
Анатоль: Фантазії!
Жданко: Невжеж ти, мала пісчинка в житейському морі, не пізнаєш слідів ноги, що проходить по тобі?..
Анатоль: Жданку! Годі! Твої міркування можуть бути сям-там цікаві, але на проповідника й апостола не маєш ніякого таланту.
Жданко (не змінивши тону): Де ж ріжниця, де межа, де перехресна дорога між життям і смертю? Одна з найкращих думок Ромен Роляна каже: “Життя — це низка сконів і воскресень”. Нині Великодня Неділя. Чи Христос не вмер мученичою смертю на те, щоби встати з гробу? Чи є щось більше чудотворне, як воскресення? А кожне воскресення залежить від попередньої смерти.
Анатоль: Чи ти бачив бодай одно...?
Жданко: Що таке?
Анатоль: ...Воскресення?
Жданко: Не гнівайся, але в такім запиті є дещо з нахабства. Я не можу на нього відповідати. Я мусив би торкнутись тайн, яких нам торкатись не личить. А все ж можу тобі сказати одно: кожний дух, закований у пута тіла, має своє свято воскресення. Це щасливе, довгождане визволення з тісної земної форми, можливе лише завдяки смерті. Якже ж не маємо її любити, підготовлятися щодня, невпинно на ту чудову, останню мандрівку, в якій нарешті вертаємось до своєї справжньої батьківщини? Бо чим же іншим є наша вічна невтомна туга за чимсь великим невідомим, як не тугою за втраченою батьківщиною?
Анатоль: Назагал беручи, все це сказане гарно. На жаль, забуваєш, що хоча деякі люди справді зітхають до смерти, то вона здебільша приходить до інших зовсім несподівано, в небажаній хвилині, і то навіть до тих “великих”, яких ти так кохаєш... Шуберт, наприклад, помер, не скінчивши своєї симфонії Г-моль; Бах зачинив очі навіки, коли у півтемній кімнаті диктував свою найкращу кантату; недуга і смерть перешкодила Сеґантінієму довести до краю ідеал свого життя: енґадинську панораму; Лесі Українці смерть вирвала з рук перо після перших, таких надійних, сторінок її єгипетської повісти. Отже смерть не є в таких випадках у ніякому разі “довгожданою”, а безоглядною, грубою, що в якнайменше сподіваній хвилині підрізує дерево нашого життя жорстокою рукою, не даючи нам навіть часу до підготовки на її прихід.
Жданко: Це належить до прикмет її маєстату і є її сутньою частиною. Забуваєш, що навіть у випадках несподіваного покликання наших “великих” на той світ — цей поклик не є непідготований. Нескінчена кантата Баха вривається багатомовною фразою: “Стаю перед божеським престолом”...; уся праця Сеґантінія, а навіть його початкові студії до великої панорами, є одним великим звеличанням небесної краси, хоча й на цій землі; останні сторінки Лесі Українки мають уривок про велич єгипетських заходів сонця, який у зв'язку з недалекою її смертю можна би назвати попросту віщим... Нема, здається, ні одної справді великої людини, що бодай часом несвідомо не тужила би за смертю.
Анатоль (глумливо): Несвідомо — це вже можливе.
Жданко (у своїм дотеперішнім тоні): Що означають “Острів смерти” Бекліна, хорали Баха, друга частина “Похоронного маршу Шопена”, “Смерть Ази” Ґріґа й інші цього роду твори, як не тугу за посмертним просвітком?
Анатоль: “Острів смерти” Бекліна! І цілий Беклін, як він є! Більше в ньому декорації, як змісту. Так узагалі не може виглядати смертний острів: більше подібний до якоїсь римської віллі, ніж до домівки на бездушні тіла або безтілесні душі!
Жданко: Культ форми Бекліна може до нас нині вже не промовляти. Одначе його “Острів смерти” правдивий, так само, як правдивими є береги італійських озер, де він найшов потрібний для себе краєвид і як правдивою є уява кожної людини, яку навідують внутрішні візії. Незалежно від того, яке значіння має цей його острів для інших, для нього був він висловом його уявління, настільки живого, що воно вміло полонити також інших. Чи не слухав ти у святочному настрої Poème Symphonique Рахманінова на цю тему, або чи може хто-небудь, ворог чи приятель Гамсуна, сумніватись у щирість його захоплення Бекліном? Чи є природніша, сильніша, брутальніша людина, як Кнут Гамсун?... Кожний із нас щораз частіше відчуває, що є чужинцем на цьому світі і невпинно тужить за справжнім рідним краєм поза цією землею. Вічно мучить нас одна туга, і щоби наблизити день її здійснення, ми при помочі мистецтва шукаємо ниток, що зв'язували би нас з Трансцедентним. Кожний шукав на свій спосіб. Чим же ж іншим є мистецтво, як не формою тимчасового об'єднання нашої свідомости з нашою власною духовою субстанцією? Мистецтво є для нас єдиною видимою формою, з якої внутрішній зміст б'є ключем, єдиною видимою формою, що зберігає в собі духа, не насилуючи його, єдиним явищем на землі, що дає нам доступ до вічного життя без жертви смерти.
Анатоль: Ось бачиш! Отже по суті смерть є зайвою, коли мистецтво виконує те саме завдання.
Жданко: Мистецтво виконує його тільки частинно, неповно. Щойно смерть приносить нам повне примирення з утраченою гармонією.
Анатоль: Гармонією!... Ми знову завернули до твоєї музики. Чи вона може має також щось спільного зі смертю?
Жданко: Висловлюючись музично: смерть є розв'язкою дисонансу.
Анатоль: Перш усього: розкладом. Та чи розв'язкою дисонансу чи чогось іншого — про це не будемо суперечатись. Для мене смерть означає: застій, упадок, захололу форму без живого змісту, коротко: неістнування. Значить вона, щось, що наповнює все живуче острахом, відразою і є загином, порожнечою... Слово “мертвий” означує це досить ясно.
Жданко: Нема нічого мертвого. Є лише метаморфози. Туга за смертю, як я собі це уявляю, не є неґацією життя, а саме навпаки: переливною нетерплячкою створінь, що хотять повнішого, досконалішого буття. Я палаю бажанням, щоби розсадити свою життєву форму. Вона для мене надто тісна. Я кохаю квіти, дерева, звірів, людей, зорі та хмари і хотів би бути ними. Я хотів би закоштувати кожної форми життя і з насолодою піддатись новій волі творця. Не хочу бути обмеженим “я”, яким я себе зрештою не почуваю, а в якого шкаралущі я зачинений. Єдина смерть може дати мені доступ до нових форм життя. Я не люблю себе як відокремлену особовість і радуюся на ту годину, коли матиму перед собою нові можливості руху, досконаліші знаряддя змислів, ширші кола пізнання і коли зможу повніше брати участь у неосяжній величі всіх прояв — вічно молодий у безмежжі ріжноманітного буття.
Анатоль: Отже таки: буття. А чи людське тіло не є однаково величньою формою?
Жданко: Є, але, справді величньою є тільки м о ж л и в і с т ь його форми, творчий і синтетичний принцип, з якого родяться всі форми. Поклонятись одній формі, значить нехтувати всі інші. Всі вони є лише посудинами, носіями божеських ідей. Дух родить ідеї, ідеї родять форми у плятонському значінні: ...найвищого духа, що з безформної матерії творить при помочі ідей гармонійні тіла. Як каже Сковорода: “Один світ істнує поруч другого, як тінь яблуні... — яблуня простяглась угору, тінь розтяглась до землі, а все ж і тінь і яблуня мають спільний початок і одна другій не заважає”.
Анатоль: Такий нудний, солодкуватий, безкровний фільософ мандрівник!
Жданко: Один із найчистіших і найбільше простодушних духів від доби Франца з Ассісі, що вчив своїх ближніх лагідности та любови. Ми торкнулися нині вже стільки тем, а ти не погодився зі мною ні в одному пункті. Причина ріжниць у наших поглядах мусить лежати глибше, ніж у самій приємності перечення або в приємності піддержувати дискусію. Зрештою і сама тема не надається до звичайної дискусії. Так само як велике кохання — смерть находиться поза добром і злом, поза мірою людських вартостей і взагалі поза світом. На закінчення можу хіба повторити слова апостола любови ближнього, людей, звірят і природи, Уітмана: “Не гадаю, щоби за все і за Час і Простір, дбало Життя, а вірю, що за все дбає божеська Смерть”.
