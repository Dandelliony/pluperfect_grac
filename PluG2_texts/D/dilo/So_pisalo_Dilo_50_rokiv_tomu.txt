
31. серпня 1889. року.
Політична ситуація в Европі
Півурядова берлінська «Пост» в статті п. з. „Загранична політика Італії і школа Кавура” пише, що Німеччина давно була б вже дійшла до порозуміння з Францією, якби ця остання не числила на поміч Росії, щоб у спілці з нею розбити й знищити Німеччину. Дружба Німеччини і Франції була б дуже корисна, але Росія не хоче ніякого приятеля, не хоче бути нічиїм довжником. Росія була доти союзником Німеччини, доки Німеччина була знаряддям в її руках; союзників рівних собі вона не може і не хоче мати, бо її пляни за далеко сягають. Під Росією розуміти треба панслявізм, ту силу, що підтримає російську політику. Якби хто хотів оминути війни, в якій Італія боролась би побіч своїх союзників, то треба б Росії промостити дорогу до Азії і на Балкан. Щойно це могло б переродити правдивий характер Росії і зробити її нешкідливою для західної Европи.
Сніги в Альпах
В Альпах упали сніги і деякі місцевости як Ганштайн, Бренербад мають вже зовсім зимовий краєвид.
Еміґрація жидів до Арґентини
„Києвлянин” повідомляє, що з околиць Камінця Подільського виеміґрувало до Арґентини дня 23. липня 825 жидів. Умовини поселення дуже корисні. Кожна родина дістає у віддаленні 8 годин дороги від Буенос Айрес 25 гектарів орної землі, якої оплату розкидають їм на довгі речинці. 
