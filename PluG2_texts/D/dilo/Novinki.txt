
1 вересня.
ПЯТНИЦЯ.
Ст. ст. 19. серпня 1939.
Андрея Стр. муч. 
Лат. Еґідія.
Сонце: схід 4.38, захід 18.00.
Місяць: схід 19.28, захід 7.51.
Завтра: 2. вересня: Субота.
Ст. ст. 20. серпня 1939.
Самуїла пр.
Лат. Стефана кор.
Сонце: схід 4.40, захід 18.07.
Місяць: схід 19.58, захід 8.54.
- УПРАВА ЮВЕНАТУ ОО. РЕДЕМПТОРИСТІВ У ЗБОЇСКАХ повідомляє, що початок шкільного року відложений. Коли в Ювенаті почнеться наука Дирекція повідомить про це у пресі.
- Футра жіночі, мужеські, лиси, пелєринки готові і на замовлення поручає Юліян Глушевський, Львів, площа Капітульна 3, І. пов., телєфон 254-46.
- Шкільний рік у школі Малої Семінарії у Львові не почнеться в дні 3. вересня ц. р. - Про початок шкільного року повідомлять заінтересованих окремою оповісткою у пресі. - Ця оповістка дотичить також і питомців Малої Семінарії.
- Калєндар „Дніпро" на 1940-ий рік (річник 17-ий) видання Українського Т-ва Допомоги Еміґрантам у Львові, вже вийшов з друку й розісланий відборцям. Ціна калєндаря 1.50 зол.
- Вже вийшов Калєндар „Сільський Господар" на 1940 рік та продається по 1.50 зол. в усіх українських книгарнях, повітових філіях „Сільського Господаря", Союзах Кооператив і Районових Молочарнях. У цій великій книзі господарського знання, що має 220 стор. друку і 64 ілюстрацій, є десятки статтей з усяких ділянок господарства, зокрема статті про воєнні чинитьби, причинки для родин вояків та все інше, що потрібне у наших часах. Книжка необхідна для кожної української господарської рідні.
- Опера підчас Східних Торгів. Підчас Східних Торгів Міський Театр дає три популярні опери, а саме 3. вересня „Гальку" Монюшка, 5. вересня „Кавалєрія Рустікана" Масканія і „Паяци" Лєонкаваля під кермою Ст. Драбіка. В „Гальці" виступлять: Стан. Завадзька, Ст. Драбік, Зенон Дольницький і Адам Мазанек. Дириґент Адам Должицький.
- Передпродажу театральних білєтів перенесли від 1. вересня з льокалю при вул. Кілінського до приміщення ПБП „Орбіс" при пл. Марійській ч. 5. у Львові.  Каси продаватимуть білєти від год. 9. рано до год. 20. вечором. Білєтова каса в театрі від год. 10-12 і від. 14-17 та 18-20.30.
- До відома тих, що припроваджують коні до бранки. Ліґа Охорони Звірят звертає увагу власникам, які припроваджують коні до бранки, щоб вони забрали зі собою бодай південну пайку харчів для коней, бо коні щойно тоді, коли їх перейме влада та приділить до відповідних частин, дістають правильну поживу та залишаються на опіці війська.
- Число термінаторів у ремеслі устійнив тернопільський воєвода окремим розпорядком згідно з такими нормами: Власник ремісничого варстату - майстер - може взяти на науку ремесла одного ученика-термінатора; якщо один майстер має у своєму варстаті ще одного челядника - може тримати двох учеників-термінаторів; на кожних двох дальших челядників - ще одного термінатора з тим, що найбільше може тримати 5-ох учеників-термінаторів. Згадані норми обовязують майстрів усіх ремісничих професій крім столярства і ремесла металевої ґрупи і з тим винятком, що теслі і мулярі можуть тримати найбільше 6-ох термінаторів. У столярських варстатах - один управнений майстер може приймати на науку одного ученика-термінатора; на двох перших челядників, які постійно працюють, по одному ученикові на одного челядника; якщо працює більше ніж двох челядників - по одному ученикові на двох чергових челядників. У ремеслі металевої ґрупи один майстер може тримати одного ученика-термінатора; якщо має челядників - на кожного челядника - одного ученика з тим, що можна тримати найбільше 10 термінаторів.
- Три польські „півкольонії" зорґанізували поляки цього року на терені волости Скваряви пов. Золочів, а саме: в Острівчику, Пітричах та Стадні. На закінчення півкольоній відбулись пописи дітей, підчас яких промовляв голова кола ТШЛ управитель школи Августин Гуткевич та польських парох зі Скваряви.
- Львівська хроніка. У Львові помер вчора відомий власник друкарні Антін Ґоявічинський, проживши 70 літ. Похорон відбудеться в четвер в год. 5. попол. з Бернардинської крипти.
- Млин зі збіжжям, власности Гельмута Кенінґа, згорів у Ленковіцах, пов. Острів. Матеріяльні втрати сягають до 100.000 зол.
- Арештували одного дефравданта. Один з бережанських дефравдантів Червінський утік зі своїм приятелем до Румунії. Тепер арештувала його румунська поліція і будуть його судити за нелєґальний перехід границі. Коли відсидить кару, його видадуть польській владі. Другий ошуканець ще дальше скривається.
- Краєва хроніка. В Тернополі Михайло Панкевич посварився з Тимком Лісником за те, що цей зробив йому шкоду і вдарив Лісника так сильно залізним молотком по голові, що йому тріс череп і він помер. - У Гуті пов. Бучач затроїлися при копанні керниці земним ґазом два робітники. Їх видобули на поверхню землі, проте не вдалося привернути їм життя.
- 33 людські кістяки знайшли робітники підчас копання ровів у Вильні при вул. Ясінського. Здогадуються, що це мабуть кістяки польських повстанців, яких розстріляли в 1863 р. В іншому місці знайшли при копанні ровів старі монети, останки давньої кераміки та частину будівлі.
- Траґічні наслідки легкодушности. До шпиталю у Вильні привезли двох змасакрованих мешканців села Войдзнєнта, вілєйського повіту. Шукшту та Ґородзіца які ловили в річці Вілії риби оглушуючи їх ґранатами. Одна ґраната вибухла в руках і важко їх покалічила. Ранені намагалися покінчити самогубством і поскакали до ріки, звідки повитягали їх не беріг та перевезли до шпиталю.
- Любов через океан. Цими днями молоденька анґлійська танечниця Конні Слєйд поїхала до Америки, щоб повінчатися з чоловіком, якого вона ніколи не бачила. Перед роком анґлійський суд покарав місс Слєйд за те, що вона в год. 10-тій 30. хвилин увечір, співала й танцювала на тихій вулиці Льондону. Суд не дозволив місс Слєйд вертатися домів пізніше, як в год. 22.30 увечір. В далекому стейті Теннесі прочитав випадково про цей присуд молодий інжинір елєктротехніки Ролянд Дотре і написав Конні співчутливого листа з висловами симпатії. Конні відповіла і між незнайомими людьми завязалося оживлене листування. Воно закінчилося тим, що молоді обмінялися світлинами. Відтак Дотре освідчився і Конні його приняла. Інжинір вислав їй гроші на дорогу, а молода танечниця дістала візу, пашпорт і чимскоріше поїхала.
- Скарб у кошику зі сміттям. Власник третьорядного французького ресторану на Монтмарті повідомив поліцію, що ганчірник Люї Рібер, якого звали „Подвійноногим", та який винаймав у нього скромну мансарду, видає велику скількість грошей. У слідстві виявилося, що ганчірник перед кількома тижнями знайшов скарб. Він відкрив у кошику зі сміттям на вулиці де ля Репіблік пачку старих ґазет, де було 150 золотих монет по 20 франків, що вартує тепер 40 тисяч франків. Цікаве, що „подвійноногий" встиг витратити лише частину грошей. Решту хтось йому вкрав, але хто, він не знає, бо був тоді зовсім пяний. Поліція знайшла також власницю скарбу - вона називається Зузанна Лє-Ваш. Вона сховала золоті монети в залізній печі. Служниця підчас неприсутности пані чистила піч, знайшла там пачку старих газет і викинула їх до кошика зі сміттям. У кого знаходиться тепер украдений скарб - покищо невідомо.
- До страшної катастрофи дійшло в Медіяс Семигороді, де розбився військовий літак. Летун згорів, обсерватор тяжко поранений.
- Катастрофальний землетрус знищив зовсім місто Помакаші в Арґентині. Згадане місто навістив уже землетрус в липні ц. р.
- Що привеземо з літнища? Виїзджаючи на літнище передовсім у гірські околиці, тішиться кожна дбайлива Пані Дому, що зможе купити гарні гриби, які в хаті разом з осінніми овочами та городовиною стають знаменито матеріялом для маринат на зиму. Одначе як нам відомо кожний продукт вимагає іншої міцноти оцту, яким заправляємо маринати. Тому найліпше і найекономніше приготовити оцет з оцтової есенції. Здорову, безбактерійну, дешеву і чисту оцтову есенцію 80% продукують Хемічні Заведення Ґродзіск А. С., зі знаком на бутелці Рак. З цієї есенції, яку влада признала за здорову можна приладити знаменитий оцет довільної міцноти, який надає маринатам тривкість і свіжість на дуже довгий час.
