
Війна, яку може ще тямити дехто з живучих сеніорів людства - це війна Австрії проти Сардинії та Франції з 1859. року, яка розпочалась була 29. квітня. Головні битви зведено під Монтеґелльо (20. травня), під Маджентою (4. червня) та під Сольферіно (24. червня). Мир заключено в Ціріху 11. листопада.
Громадянська війна у Злучених Державах Північної Америки, викликана знесенням невільництва, тяглася від 1861-65. року.
В 1861. р. розпочалася також війна Франції, Анґлії та Еспанії з Мексиком. Анґлія та Еспанія усунулися з тої війни вже в 1862. році. Війна скінчилася щойно весною 1867. р. повним відворотом Франції та вбивством цісаря Максиміліяна.
В січні 1864. р. розпочалась війна Австрії з Прусією і Данією. Закінчено її миром, заключеним у Відні в жовтні того самого року.
Конфлікт між переможцями довів до війни Австрії з Прусією та Італією. Ця війна була коротка. Розпочалася 22. червня 1866. р. (3. липня битва під Садовою, 20. липня битва під Ліссою), а вже 26. липня відбулося завішення зброї в Ніклясбурґу. 26. серпня заключено мир між Австрією та Прусією у Празі. 3. жовтня мир між Австрією та Італією у Відні.
Цілий піврік шаліла німецько-французька війна в 1870-71. р. Франція виповіла війну 19. липня 1870. р. Хоч німецька перемога під Седаном пройшла вже 2. вересня, то Париж капітулював аж 29. січня 1871. року. Тоді відбулося завішення зброї та скінчилася властива війна. Проте мир заключено аж 10. травня 1871. р. у Франкфурті.
Російсько-турецька війна почалась 22. червня 1877. р. і скінчилась заключенням мира в Сан Стефано 3. березня 1878. року. Одначе Австрія і Анґлія запротестували проти пунктацій цього миру і через те відбувся берлінський конґрес, який признав Австро-Угорщині окупацію Босні та Герцеґовини. Ця окупація розпочалася 29. липня 1878. р. і тягнулася два місяці.
В 1885 році Сербія виповіла 13. жовтня війну Болгарії. Після болгарської перемоги під Сливницею (18. і 19. листопада) 20. листопада прийшло до завішення зброї, а 3. березня 1886. р. заключено мир у Букарешті.
Японсько-китайська війна почалась в літі 1894. року і продовжилась до половини березня 1895. р. 17. квітня цього року заключено мир у Шімонесекі.
Дуже коротка була війна Туреччини з Грецією в 1897. р. Туреччина виповіла війну 17. квітня, а вже 19. травня відбулося завішення зброї. Це треба приписати швидким та рішучим турецьким перемогам. Мир заключено в Царгороді 4. грудня 1897. року.
В еспансько-американській війні перші воєнні кроки розпочали Злучені Держави 1. травня 1898. р., а вже в половині липня Еспанія признала себе переможеною. Мир заключено в Парижі у грудні 1898. р.
Війна Анґлії з бурами почалась у жовтні 1899. р. і закінчилась влученням бурської республіки до бритійської імперії в 1903. році.
Російсько-японська війна розпочалась 9. лютого 1904. року, а мир заключено 5. вересня 1905. року.
Італійсько-турецька війна в Триполісі тяглася рік, від 29. вересня 1911. р. до половини вересня 1912. року.
Сербсько-болгарсько-грецько-турецько-румунські війни почались 8. жовтня 1912. р. і закінчились миром у Букарешті 10. серпня 1913. року.
Велика війна в 1914. році, що почалась 2. серпня австро-сербським воєнним зударом, сталася 4. VIII. світ. війною тоді, як Анґлія станула по боці Франції. Крім скандинавських держав, Данії, Голяндії, Швайцарії та Еспанії - всі европейські держави взяли участь у світовій війні, що затяглася 4 роки, шаліла по всіх континентах та океанах і втягнула у кривавий вир ще й Злучені Держави Північної Америки та Японію. Ця війна закінчилась цілою низкою мирних договорів: у Бересті Литовському (1918. р.) між Німеччиною та СССР і Україною, у Версаю (28. VI.1919) між Антантою та Німеччиною, в Сан-Жермені (10.IX.1919) з Австрією, в Неї Сюр Сен (27.XI.1919)  з Болгарією, у Тріяноні (4.VI.1920) з Мадярщиною і в Севрі (10.VIII.1920) з Туреччиною.
Після світової війни (в роках між 1914 - 1939) билися: Туреччина з Грецією, Польща з СССР, Італія з Абісинією, Японія з Китаєм.
Тепер у звязку з аґресією німецького імперіялізму нависло нове марево війни, може знову великої і може знову світової.
