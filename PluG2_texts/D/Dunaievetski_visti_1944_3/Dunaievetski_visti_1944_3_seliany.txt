Селяни, пам'ятайте про ваші машини та приладдя!

Надходить час, коли сильні морози припинять всі польові роботи, і на перший план прийде в сільському господарстві достава контингентів до станиць, звоження дров, праця на подвір'ї в стайні і т. д.
Прийшла довга зима, яка дає чимало часу подумати над справами, що ми їх пересунули на пізніше з уваги на польові роботи. До таких справ належать, між іншим, огляд наших сільсько-господарських машин та приладдя, якими треба в роках війни особливо заопікуватися.
Для цього треба звести всі машини на одно місце й перевести уважний огляд. Машини, що надаються до роботи поставити під дах, хоч би навіть під звичайну шопу, покриту соломою, бо ніщо так не шкодить їм, як залишення зимою на вільному повітрі, де вони псуються і ржавіють під впливом погоди. Не сміємо забувати, що наші машини сьогодні, в часах війни, тяжко заступити новими.
Зима є найсприятливішою порою для того, щоб якнайгрунтовніше переглянути наші машини та приладдя. При перегляді машин треба очистити їх від болота й рухомі частини випробувати. Усі менші шкоди, яких зазнавали машини під час роботи, тепер найлегше усунути. Те, що ми можемо самі направити, направляймо негайно. Вільні мутри й шруби треба прикрутити. Блискучі та рухливі частини змастити товщем. Дерев'яні частини, якщо вони зіпсовані, замінити новими. Більші й тяжчі направи залишаємо фахівцеві, для чого ушкоджені машини віддаємо якнайскоріше до майстерні.
ПРИ СІВАЛКАХ: Сівальні скрині чисто вимести. Бічну гру підойм усунути. Сівкі проводи переглянути.
ПРИ БОРОНАХ: Загублені зуби вставити. Тупі зуби нагострити. Всі зуби довести до рівної довжини. Поламані дерев'яні частини замінити новими.
ПРИ ПЛУГАХ: Лискучі частини зразу ж після закінчення роботи намазати рідким вапном. Лемеші нагострити або замінити новими. 
ПРИ КОСАРКАХ: Сильно зужиті та ушкоджені вістря і пальці змінити. Випростувати коромисла. 
Своєчасно й грунтовно приведені до доброго стану машини будуть завжди готові до праці й заощадять нам труд та турботи під час гарячої пори праці.
