Під дзвони Великодня.
Ще один раз доводиться нам, Велика Дяківська Громадо, переживати Великдень, свято Перемоги Правди над Неправдою і Добра над Злом, в дорозі — на 
шляху до мети, до якої організовано йдемо вже кілька десятків літ. Ще раз приходиться нам, Вашому органові, переслати в цей Великий День Вам усім, 
далеким і близьким, слова бадьорости й підйому, слова заохоти й заклику, що чародійко змістилися у два слова: Христос Воскрес! Тайна Христового 
Воскресення має у собі незрозумілий людським розумом і святий чар. Щось є у тому святі таке, що в моменті, коли сходить сонце, а дзвони цілого 
світу заповідають Безсмертність Бога Істини, людська душа, хоч би яка припала порохом будня, здрігається, скидає зі себе увесь тягар і на хвилину 
піднімається, як голуб на крилах ген, на зустріч Христові. І нема, абсолютно нема в такому моменті серця, що не заплилоб сльозою втіхи, нема 
вуст, що співаючи з сонцем, з дзвонами, з ранком, з цілим всесвітом "Христос Воскрес", не задрожалиб, нема чола, що не розхмарилосьби весняною 
погодою, нема душі, що не зацвілаб, як весняна левада, квітками надії... О, благословенна будь, Великодна Днино, що кажеш людині вірити і сміло 
дивитися в будуче, що закрилюєш нас усіх надією на наші Великодні!.. І до тих Великоднів йдемо. Йдемо цілим Великим Народом, понад пропасти й 
яруги, тернистими й важкими шляхами. Кожний Великдень, що застає нас на цьому шляху, підсилює нас, Великий Нарід, новою силою, новою на дією, 
кожний обновляє нас притомлених і пристаючих, кожний ставить нам перед очі Велику Містерію Бога Сина, що так, як йдем ми, йшов на Голгофту, що 
так спотикався і падав, як ми, що так замкнений був у гріб, як нас замкнули. У гріб зневіри, одчаю і безнадії... І обновляємося. Задивлені у 
Велику Перемогу Христа над злобою товпи, над гробом і над смертю, віримо в нашу Велику Перемогу. Ця віра дає нам сил, витривалости і завзяття і 
хоч би ми мали тисячі Юд і Петрів, переможемо і вийдемо з тіні смерти, як Він вийшов! Ідемо! На встрічу нашим Великодням! В цій великій громаді, 
серед тих міліонів, що називаються Народом, ідемо назустріч Великодням і ми, вірні сини того Народу, його передові діти дяки. І теж маємо свої 
тернисті шляхи. І теж маємо свої упадки, своїх Юд, що воліли трийцять срібняків, як похід з нами і своїх Петрів, що відрікаються нас, ще поки 
досвіт надійде... І теж віримо у наші Великодні. У Великдень Народу і Великдень нашого великого, заслуженого і трудящого стану. І йдем, поволи, 
але певним кроком, не вихром, але рішуче йдем! Бо знаємо: Нема кривди, якої не перемоглаб правда. Нема ночі, за якою не прийшовби день. Нема 
Великої Пятниці, за якою не йшовби Великдень. Ходить про те, щоб ми йшли міцною скутою лавою. Хочемо, щоб усі наші побратими вірили так, як ми, у 
перемогу нашої Правди над кривдою і всі вірили, так як ми віримо, що Великдень нашого стану недалеко. Я тому як гурт апостолів, що ждав з палкою 
вірою й надією на Воскресення Бога Сина, ждім і ми цього Воскресання, карна і свідома дяківська громадо! І будьмо, карна і свідома дяківська 
громадо, апостолами нашого руху, нашої організованости й єдности! Будьмо кличами не людьми! Фактами а не одиницями! Часи йдуть, що вимагатимуть 
від нас, як три дні до Воскресення від апостолів, надзвичайної завзятости, віри, відваги й непохитности. І мусимо їх викресати зі себе, як що 
хочемо, ніби так, як апостоли, бути свідками Перемоги Правди! І викрешемо! З душ і зі серць! Христос Воскрес Дяківська Громадо!