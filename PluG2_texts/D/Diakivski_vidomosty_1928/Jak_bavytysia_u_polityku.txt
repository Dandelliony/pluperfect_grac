Дяки й політика. Як „бавитися" нашим побратимам у політику.
В попередньому числі під такоюж назвою сказали ми, що таке політика, що таке політичні партії та як вони ведуть боротьбу. Сказали ми також, як то 
голюкають на дяків: „Ти, дяче, маєш свій крилос і до політики не мішайся", та наскільки є рація у такому підході до справи. Очевидно, рації нема і 
хоча як собі цього не бажалиб наші вороги, то дяки таки політикують: Роблять свою роботу, багато з них є визначними членами а то й провідниками 
громадянських і культурно-освітних установ на селі словом, вкладають і дяки частину своєї праці у будову нашого кращого завтра. На цьому місці 
годі згадувати про те, скільки завдячує дякам український нарід, як вони кермували колись школами і були дякоучителями; годі теж розписуватись 
проте, якто дяки були за панщини та в найгірших часах нашого народу одинокими поруч священиків свідомими одиницями на селі і як підготовляли 
національне відродження українського народу. Про це требаб писати цілі статті дасть Бог, що ми до тієї теми, хоч би для того, щоби дяки знали 
собівартість та знали про славне минуле свого стану, ще повернемо. Цих славних сторінок дяківської праці в історії України не видре ніхто: Хоч би 
як „Комар" сміявся з дяків а інші газети йому допомагали, то дяки мусять знати що робиться це з заздрощів, для того, щоби авторітет дяка в селі 
підірвати, бо цей авторітет не раз для ріжної розбивацької партійної роботи дуже небезпечний. І у відповідь на такі насміхи дяки повинні тільки 
підсилити організацію, ще більш організувати і себе і других, доказуючи отак, що дяк це не будьяка собі шмата, а передовий національний робітник 
й активіст в муравлиній роботі на селі. Але вернемо до теми. Як ми згадали в попереднім числі, політику народу ведуть ріжні партії. Ці партії 
діляться на два головні табори, або ще краще пр. в наших, умовинах на три і називають їх від того, як сидять їх представники у соймі лівими або 
правими. Ліві партії це такі, що в основу своїх змагань і погляду на світ вважають основним рішучу соціяльну перебудову світу, коли він має йти 
до добробуту. Вони в першу чергу соціяльні тобто за спільнотою: Кажуть, що людям лекше буде, коли не матимуть своєї власности — поля, хати, 
жінки, дітей, одежі, коли не буде великих власників землі, фабрикантів, церкви і наємної праці, якою звичайно працедавець використовує працюючого; 
кажуть це вартії, що батьківщина і релігія це тільки дурман на те, щоби одурювати і затуманити фізичного робітника та його використати, бо 
вдійсності людині все одно, де і для кого працює, є батьківщина чи ні, молиться вона чи ні аби мала що їсти і в що одягнутися. На погляд цих 
партій всі люди рівні так, як всі однаково родяться: Не має бути багатіших і бідніших (капіталу і робітників), сильніших і слабших (війни і 
миру), мудріших і дурніших (держави, шкіл і т. д.) а всі мають працювати спільно, спільно запрацьоване розділювати і користуватися ним. Щоби так 
світ перебудувати, треба кажуть ці партії освідомити людей, а ні то силою накинути такий порядок тим, що його не хочуть і від цього вони й 
ріжняться: Найскрайніші з них, анархісти, кажуть, що цей теперішній світ треба рішуче зруйнувати а потім щойно будувати новий лад і от вони 
руйнують: Мордують, висаджують, підкладають бомби і т. д. Трохи холодніші з них голови, більшовики а в дійсності комуністи, кажуть, що все, до 
жінки включно, має бути спільне і людина не має мати нічого свого, кажуть, що соціялістично-комуністичний лад треба завести силою, навіть 
террором, як оце вони зробили в Росії та підготовкою революції на цілому світі, так як це роблять комуністи через своїх людей, легальні комунізуючі 
партії і комунізуючі газети в нас. Треті, ще більш холодні, соціялісти, кажуть, що світ мусить дійти до переконання, що в соціялістичному ладі 
йому буде краще і сам перебудувати себе свідомо, а врешті четверті, пр. наші радикали, борються виключно за селянську справу, за землю для селянина 
і за права для нього. Усі ці партії мають одне спільне; Всі вважають, що Церква й релігія це ворог народу і їх треба поборювати, забуваючи, що 
якби у світі настановлено лад за наукою Христа, за Його кличами „люби ближнього як самого себе" і заповідями то кращого ладу на світі не булоб. В 
тім ладі на світі не булоб ні багатих ні бідних, ні покривджених ні кривдників, усі булиб братами і мечі заржавілиб, бо їх булоб не треба. 
Спільні теж всі ці ліві партії в поглядах на владу: Вони кажуть, що кожному можна провідників вибирати і кожний може бути вибраний провідником 
знов після засади, що всі люде є рівні і нема між ними ліпшого чи гіршого. В говоренні та читанні про те виходить на перший погляд все дуже 
гарно, але що показує практика? Практика показує, що на світі нічого рівного нема: Є дерева нищі й вищі, є землі урожайніші і гірші, багатіші й 
бідніші, є звірі, що живуть з других не кажучи вже нічого про людий, з яких кожний цілий світ для себе, або як каже наша пословиця: Що голова — 
то розум. Практика показує теж, що людина не може заспокоїтися тим, що матиме повне черево та кожух і лежатиме; людина має вроджену релігію, має 
душу а ця конче хоче Бога: Якщо вона й заперечить правдивого Бога, то знаходить собі на його місце щось інше, що забирає цілу її істоту все одно, 
чи це партійна програма, чи якийсь погляд на світ чи що взагалі друге, пр. гроші. Виказує теж практика, що людина має вроджене почуття власности, 
якто каже добре Німець „кождий хоче мати свою хату, свою жінку і свою дитину" і ніяка наука, ніяке переконання цього в людині не переробить: 
Навіть найзавзятіший соціяліст і комуніст, що розпинатиметься за тим, аби все було спільне, змовкне, коли ви його попросите, аби він зачав цю 
свою науку від себе і дав вам свій плащ чи свої гроші а відома річ, що звичайно найбільші соціялісти і найбільші комуністи, особливо ж у нас по 
селах це багачі, що сами друть останню шкіру з робітника пр. женця та збивають маєтки, хоча повинно бути навпаки: Раз хтось стає апостолом 
комунізму чи соціялізму, є того погляду, що не треба приватної власности, то він повинен усе своє добро до останньої сорочки віддати бідним й 
отак ділом доказати, що він є за тим, що сам проповідує, так, як згідно робив зі своєю наукою Христос. Та є ще одна справа, з якої пізнати, що 
соціялізм нездійснима мрія: Це самі соціялісти. Як щоб вони були справжні соціялісти, вони повинні другому соціялістові, хоч би з іншого народу, 
допомагати а тимчасом що? Польські соціялісти викидають без пардону українського робітника навіть соціяліста з посади і не впімнуться за його 
кривду і вони, хоч як кричуть що всім народам належиться право жити і розвиватись, завжди є проти того, що йде в користь Українців навіть не за 
їх гроші. Вони все були проти українського університету, проти українських шкіл і допомог Українцям словом перечеркнули своєю діяльністю те, про 
що так славно заповідають у своїй програмі. Цим вони доказують, що або вони не соціялісти і хочуть, дальше, щоби все було для них а для других 
нічо, щоби дальше були кривдники і покривджені, або взагалі соціалістична ідея не дасться перевести в життя. Що ця остання правда залізна і 
непорушна, на це маємо на наших очах примір на царстві большевизму. Адже там, за своїми кордонами, де ніхто їм не міг перешкаджати, маючи міліони 
відданих ідеї комунізму людей, могли вони зробити рай, а тимчасом що? Замість дати людині свободу дали їй таку неволю, якої ще в світі не було; 
замість знищити релігію, зміцнили її так, що соромляться признаватися до цього; замість дати селянинові волю зробили з нього панщизняника; 
замість свободи жінці дали їй розпусту і неволю сто разів гіршу від подружної; замість свобідного розвитку всім народам дали таку неволю, що 
царська проти неї бліда; замість свободи слова і друку замкнули і закнеблювали всім уста; замість радости життя дали всім непевність життя і жах 
таких тортур, яких історія не знає і найважніше: замість добробуту довели цілу країну до того, що люди обдерті, голі, хворі і виснажені а голод 
такий, що трапляються випадки людоїдства. Так гірко, як під большевиками, не було мабуть людям навіть у фараоновій неволі. Коротко ця 
соціялістична система, спроба будувати світ на рецепту лівих партій взяла на всім фронті і бере далі в лоб. Тільки сліпа людина, людина, що ворог 
собі, дітям своїм і свому народові може бути сьогодні прихильником соціялізму. Не може отже ним ніяк бути й дяк, вже не тому, що всі соціялісти 
проти Церкви й Бога, а хоч би тому, що він одиниця розумніша і свідоміша, як загал. Про те, як виглядає робота більшовиків і соціялістів в нас та 
як з нею боротися напишемо в черговому числі. Дяк-політик.