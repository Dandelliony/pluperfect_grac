Святий рік.
Цього, 1933-ого року минає 1900 літ, як Ісус Христос, Син Божий спас своєю мукою і смертю на хресті цілий людський рід від влади діявола і 
відчинив йому двері Вічного Царства. Це подія, до якої рівнорядної нема в історії людського роду. Подія незвичайно важна, бо з відкупленням 
дістали люди вічну ціль свого життя на землі, з пітьми вийшли люди на світло, життя їх стало миліше й веселіше, а життя людини набрало від тоді 
безконечної вартости. Така подія, як 1900-літній ювілей муки і смерти нашого Спасителя, мусить бути у христіянському світі відповідно від 
святкована. Оттому й голова Христової Церкви, Папа Пій XI. вирішив, що 1933 рік буде Ювилейним Святим Роком. Дня 15. січня ц. р. установлено 
торжественно в Римі, що врочистости святого року зачнуться 2. квітня 1934 р. З тієї нагоди видав Святійший Отець посланіє до христіянського світу,
у якому говорить про значіння того святого року. „Нехай люди при тій щасливій нагоді каже Святійший Отець відірвуть на деякий час свої думки від 
земських і проминаючих справ, за які вони сьогодні так дбають, і хай подумають про небесні і вічні справи, хай покинуть смуток і журбу і подумають 
про те велике щастя, до якого закликав нас Ісус Христос, коли проливав за нас свою кров і зробив для нас пребогато добра. Добре буде, як що 
пригадаємо собі на цьому місці хоч коротенько усі ті добродійства, з яких зродилася і та дійсна культура, що її уживаємо і якою чванимося. Перш 
за все на Тайній Вечері була установлена Свята Тайна Євхаристії і поділена поміж апостолів, яких словами „Сіє творите во моє воспоминаніє" 
піднесено до гідности священиків. Ісус Христос претерпів, розпягий на хресті муки і вмер за спасення людського роду. Пречиста Діва стала під 
хрестом матірю всіх людей. Опісля прийшло світле Воскресення Христове, умова й певна гарантія, що й ми воскреснемо. Небаром після цього дав Він 
апостолам власть відпускати гріхи (установив Святу Тайну Покаяння). Петрові і його наслідникам передав найвищу власть у Церкві. Опісля прийшло 
Вознесення Господнє, Зіслання Святого Духа Утішителя і перша евангельска проповідь (апостола Петра), що відбулася в такий незвичайний і тріюмфальний 
спосіб. Навіщо це все згадуємо, мої браття і сестри? Згадуймо це і святкуймо той рік з гарячою любовю. Молімся щиро і покутуймо за свої гріхи, й 
отак молитвою й покутою стараймося не тільки про наше вічне спасення але й про спасення цілого людського роду, що ходить сьогодні по блудних 
дорогах і терпить від великої нужди. Нехай Бог милосердний дасть, щоби той святий рік, який зачнемо незадовго, приніс потрібну Церкві волю та 
всім народам добробут і правдиве щастя!.." Так писав Святійший Отець. Дня 2. ц. м. цей святий рік у Римі розпочався величезними святами. Одного 
тільки дня було в церквах Риму пів міліона людей. На торжества ці зїхалися до Риму тисячі подорожних з цілого світу, з близьких і далеких країн. 
Галицька Волость почне святий рік величавим і найбільшим цього року святом святом „Українська Молодь Христові". Воно заповідасться так, як ніодне 
свято досі: Зголошено вже дотепер приїзд до Львова до 10 тисяч української дітвори, у Львові приготовано місце на нічліг для 25 тисяч осіб. Є 
вправді люди, що поставилися ворожо до цього свята, що агітують проти нього але воно вдасться на славу українського народу.