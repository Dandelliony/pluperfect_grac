Ломлять нас, як стару мітлу.., (Надіслана стаття).
Коли я прочитав „Два листи" у 3-ому числі „Дяківських Відомостей", я усвідомив собі ясно, що справа з нами дяками є дійсно на кепській дорозі. 
Якщо життя і факти підуть так дальше, як ішли досі, а ми дяки не поставимося рішуче проти них, то ці факти й життя перейдуть понад наші голови і 
життя викине нас на свій смітник, звідки вже не буде повороту. Що до цього йде, це мусить підтвердити кожний, хто читав останні числа „Дяківських 
Відомостей". Над нами починають вже переходити до денного порядку: Перший з краю священик чи навіть селянин-недоук має право викинути дяка з 
посади, позбавити хліба без огляду на науку та іспити, того, що нам належиться, не дають, навпаки відбирають нам і те, що маємо усвячене традицією 
словом зависло над нами грізне марево повного занепаду і ліквідації нас, як окремого стану. Що дяки не є солідні про це кожний знає. Що не йдуть 
гуртом, один за всіх, всі за одного, що виловлюють їх і обезброюють це теж кожний знає. Можнаб навести про це і факти, але хіба не має їх кожний 
коло себе? Хіба таких фактів не найшлиб ми сотні, двох? Хіба про це треба аж писати? Дяки розбиті. Дяки кричуть устами. Деякі відкликуються до 
організації, але самі де тієї організації не прикладають рук. Більшість дяків це гниль, моя хата з краю, нехай роблять другі. Хто має бути цей 
другий? На свій часопис дяки не дають ні сотика, навпаки критикують його і вимагають від нього незвичайних зусиль. На запомоговий фонд ні золотого. 
На емеритальний теж. Кажуть кріза. Я що кріза буде щойно тоді, коли дяка викине перший з краю недоук, що може гинути на старість, як жебрак, про 
те ніхто й не подумає. А дожидає це всіх, навіть тих, що нині на моргах і мають понести, бо занепад не пощадить нікого. Такий стан як сьогодні, 
не ворожить нічого доброго. „Дяківські Відомости“ вже не раз і не два накликували поправити його, починаючи від себе. Чи той голос має остати 
голосом вопіющого в пустині? Чи багато дяків, тих незорганізованих, приступило до своєї організації? Багато з тих, що належуть до неї, вирівнали 
вкладку? Кілько є тих, що на ріжних деканальних зборах і сходинах бідькали над положенням дяків, постановляли підсилити роботу, підносили пальці, 
як до присяги, що випишуть свій часопис, що вирівняють свої довги, і зробили це? Хіба на пальцях одної руки можна їх почислити. Це якесь 
зачароване блудне колесо. Час іде, усі організуються, навіть шевці, усі боряться, дяки помагають організувати інші царини народнього життя, 
читальні, кооперативи, хори. Тільки самі себе залишили й забули. Кому? Чому? Стаємо подібні цілою нашою громадою до старої мітли, яку легко 
поломати, витягаючи прутик за прутиком. І нас витягають і ломлять. Почуваємо це вже щораз міцніше. І тому треба рішуче в останнє закликати: Дяки! 
Виконуйте ті постанови, які ви вирішили і ухвалили! Тримайтесь гурту і не ходіть одинцем, бо тоді вас виловити дуже легко. Будьте членами свого 
товариства, щоб воно міцніло! Не жалійте сотикових жертв на свої власні фонди, бо хто зна, чи не будете ще їх потребувати! Дяки! Не дайте себе 
зламати, загнути і використати! Ш.